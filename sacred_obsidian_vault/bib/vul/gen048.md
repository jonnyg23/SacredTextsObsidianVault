<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen048.htm">Polyglot</a> 
 <a href="../kjv/gen048.htm">KJV</a> 
 <a href="../sep/gen048.htm">Sep</a> 
 <a href="../tan/gen048.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen047.htm">Previous</a> 
 <a href="gen049.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 48</h3><p><a name="001">1</a> His ita transactis, nuntiatum est Joseph quod ægrotaret pater suus: qui, assumptis duobus filiis Manasse et Ephraim, ire perrexit.</p>
 <p><a name="002">2</a> Dictumque est seni: Ecce filius tuus Joseph venit ad te. Qui confortatus sedit in lectulo.</p>
 <p><a name="003">3</a> Et ingresso ad se ait: Deus omnipotens apparuit mihi in Luza, quæ est in terra Chanaan: benedixitque mihi,</p>
 <p><a name="004">4</a> et ait: Ego te augebo et multiplicabo, et faciam te in turbas populorum: daboque tibi terram hanc, et semini tuo post te in possessionem sempiternam.</p>
 <p><a name="005">5</a> Duo ergo filii tui, qui nati sunt tibi in terra Ægypti antequam huc venirem ad te, mei erunt: Ephraim et Manasses, sicut Ruben et Simeon reputabuntur mihi.</p>
 <p><a name="006">6</a> Reliquos autem quos genueris post eos, tui erunt, et nomine fratrum suorum vocabuntur in possessionibus suis.</p>
 <p><a name="007">7</a> Mihi enim, quando veniebam de Mesopotamia, mortua est Rachel in terra Chanaan in ipso itinere, eratque vernum tempus: et ingrediebar Ephratam, et sepelivi eam juxta viam Ephratæ, quæ alio nomine appellatur Bethlehem.</p>
 <p><a name="008">8</a> Videns autem filios ejus dixit ad eum: Qui sunt isti?</p>
 <p><a name="009">9</a> Respondit: Filii mei sunt, quos donavit mihi Deus in hoc loco. Adduc, inquit, eos ad me, ut benedicam illis.</p>
 <p><a name="010">10</a> Oculi enim Israël caligabant præ nimia senectute, et clare videre non poterat. Applicitosque ad se, deosculatus et circumplexus eos,</p>
 <p><a name="011">11</a> dixit ad filium suum: Non sum fraudatus aspectu tuo: insuper ostendit mihi Deus semen tuum.</p>
 <p><a name="012">12</a> Cumque tulisset eos Joseph de gremio patris, adoravit pronus in terram.</p>
 <p><a name="013">13</a> Et posuit Ephraim ad dexteram suam, id est, ad sinistram Israël: Manassen vero in sinistra sua, ad dexteram scilicet patris, applicuitque ambos ad eum.</p>
 <p><a name="014">14</a> Qui extendens manum dexteram, posuit super caput Ephraim minoris fratris: sinistram autem super caput Manasse qui major natu erat, commutans manus.</p>
 <p><a name="015">15</a> Benedixitque Jacob filiis Joseph, et ait: Deus, in cujus conspectu ambulaverunt patres mei Abraham, et Isaac; Deus qui pascit me ab adolescentia mea usque in præsentem diem:</p>
 <p><a name="016">16</a> angelus, qui eruit me de cunctis malis, benedicat pueris istis: et invocetur super eos nomen meum, nomina quoque patrum meorum Abraham et Isaac, et crescant in multitudinem super terram.</p>
 <p><a name="017">17</a> Videns autem Joseph quod posuisset pater suus dexteram manum super caput Ephraim, graviter accepit: et apprehensam manum patris levare conatus est de capite Ephraim, et transferre super caput Manasse.</p>
 <p><a name="018">18</a> Dixitque ad patrem: Non ita convenit, pater: quia hic est primogenitus, pone dexteram tuam super caput ejus.</p>
 <p><a name="019">19</a> Qui renuens, ait: Scio, fili mi, scio: et iste quidem erit in populos, et multiplicabitur: sed frater ejus minor, major erit illo: et semen illius crescet in gentes.</p>
 <p><a name="020">20</a> Benedixitque eis in tempore illo, dicens: In te benedicetur Israël, atque dicetur: Faciat tibi Deus sicut Ephraim, et sicut Manasse. Constituitque Ephraim ante Manassen.</p>
 <p><a name="021">21</a> Et ait ad Joseph filium suum: En ego morior, et erit Deus vobiscum, reducetque vos ad terram patrum vestrorum.</p>
 <p><a name="022">22</a> Do tibi partem unam extra fratres tuos, quam tuli de manu Amorrhæi in gladio et arcu meo.</p>
 <p></p><hr>
 <center>
 <a href="gen049.htm">Next: Genesis Chapter 49</a></center>
 </body>