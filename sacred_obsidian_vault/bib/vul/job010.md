<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job010.htm">Polyglot</a> 
 <a href="../kjv/job010.htm">KJV</a> 
 <a href="../sep/job010.htm">Sep</a> 
 <a href="../tan/job010.htm">Tan</a> 
 
 <br>
 <br><a href="job.htm">Job Index</a><br>
  
 <a href="job009.htm">Previous</a> 
 <a href="job011.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 10</h3><p><a name="001">1</a> [Tædet animam meam vitæ meæ;<br> dimittam adversum me eloquium meum:<br> loquar in amaritudine animæ meæ.<br></p>
 <p><a name="002">2</a> Dicam Deo: Noli me condemnare;<br> indica mihi cur me ita judices.<br></p>
 <p><a name="003">3</a> Numquid bonum tibi videtur, si calumnieris me,<br> et opprimas me opus manuum tuarum,<br> et consilium impiorum adjuves?<br></p>
 <p><a name="004">4</a> Numquid oculi carnei tibi sunt?<br> aut sicut videt homo, et tu videbis?<br></p>
 <p><a name="005">5</a> Numquid sicut dies hominis dies tui,<br> et anni tui sicut humana sunt tempora,<br></p>
 <p><a name="006">6</a> ut quæras iniquitatem meam,<br> et peccatum meum scruteris,<br></p>
 <p><a name="007">7</a> et scias quia nihil impium fecerim,<br> cum sit nemo qui de manu tua possit eruere?<br></p>
 <p><a name="008">8</a> Manus tuæ fecerunt me,<br> et plasmaverunt me totum in circuitu:<br> et sic repente præcipitas me?<br></p>
 <p><a name="009">9</a> Memento, quæso, quod sicut lutum feceris me,<br> et in pulverem reduces me.<br></p>
 <p><a name="010">10</a> Nonne sicut lac mulsisti me,<br> et sicut caseum me coagulasti?<br></p>
 <p><a name="011">11</a> Pelle et carnibus vestisti me;<br> ossibus et nervis compegisti me.<br></p>
 <p><a name="012">12</a> Vitam et misericordiam tribuisti mihi,<br> et visitatio tua custodivit spiritum meum.<br></p>
 <p><a name="013">13</a> Licet hæc celes in corde tuo,<br> tamen scio quia universorum memineris.<br></p>
 <p><a name="014">14</a> Si peccavi, et ad horam pepercisti mihi,<br> cur ab iniquitate mea mundum me esse non pateris?<br></p>
 <p><a name="015">15</a> Et si impius fuero, væ mihi est;<br> et si justus, non levabo caput,<br> saturatus afflictione et miseria.<br></p>
 <p><a name="016">16</a> Et propter superbiam quasi leænam capies me,<br> reversusque mirabiliter me crucias.<br></p>
 <p><a name="017">17</a> Instauras testes tuos contra me,<br> et multiplicas iram tuam adversum me,<br> et pnæ militant in me.<br></p>
 <p><a name="018">18</a> Quare de vulva eduxisti me?<br> qui utinam consumptus essem, ne oculus me videret.<br></p>
 <p><a name="019">19</a> Fuissem quasi non essem,<br> de utero translatus ad tumulum.<br></p>
 <p><a name="020">20</a> Numquid non paucitas dierum meorum finietur brevi?<br> dimitte ergo me, ut plangam paululum dolorem meum,<br></p>
 <p><a name="021">21</a> antequam vadam, et non revertar,<br> ad terram tenebrosam, et opertam mortis caligine:<br></p>
 <p><a name="022">22</a> terram miseriæ et tenebrarum,<br> ubi umbra mortis et nullus ordo,<br> sed sempiternus horror inhabitat.]</p>
 <p></p><hr>
 <center>
 <a href="job011.htm">Next: Job Chapter 11</a></center>
 </body>