<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh014.htm">Polyglot</a> 
 <a href="../gnt/joh014.htm">GNT</a> 
 <a href="../kjv/joh014.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh013.htm">Previous</a> 
 <a href="joh015.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 14</h3><p><a name="001">1</a> Non turbetur cor vestrum. Creditis in Deum, et in me credite.</p>
 <p><a name="002">2</a> In domo Patris mei mansiones multæ sunt; si quominus dixissem vobis: quia vado parare vobis locum.</p>
 <p><a name="003">3</a> Et si abiero, et præparavero vobis locum, iterum venio, et accipiam vos ad meipsum: ut ubi sum ego, et vos sitis.</p>
 <p><a name="004">4</a> Et quo ego vado scitis, et viam scitis.</p>
 <p><a name="005">5</a> Dicit ei Thomas: Domine, nescimus quo vadis: et quomodo possumus viam scire?</p>
 <p><a name="006">6</a> Dicit ei Jesus: Ego sum via, et veritas, et vita. Nemo venit ad Patrem, nisi per me.</p>
 <p><a name="007">7</a> Si cognovissetis me, et Patrem meum utique cognovissetis: et amodo cognoscetis eum, et vidistis eum.</p>
 <p><a name="008">8</a> Dicit ei Philippus: Domine, ostende nobis Patrem, et sufficit nobis.</p>
 <p><a name="009">9</a> Dicit ei Jesus: Tanto tempore vobiscum sum, et non cognovistis me? Philippe, qui videt me, videt et Patrem. Quomodo tu dicis: Ostende nobis Patrem?</p>
 <p><a name="010">10</a> Non creditis quia ego in Patre, et Pater in me est? Verba quæ ego loquor vobis, a meipso non loquor. Pater autem in me manens, ipse fecit opera.</p>
 <p><a name="011">11</a> Non creditis quia ego in Patre, et Pater in me est?</p>
 <p><a name="012">12</a> alioquin propter opera ipsa credite. Amen, amen dico vobis, qui credit in me, opera quæ ego facio, et ipse faciet, et majora horum faciet: quia ego ad Patrem vado.</p>
 <p><a name="013">13</a> Et quodcumque petieritis Patrem in nomine meo, hoc faciam: ut glorificetur Pater in Filio.</p>
 <p><a name="014">14</a> Si quid petieritis me in nomine meo, hoc faciam.<br>
 </p>
 <p><a name="015">15</a> Si diligitis me, mandata mea servate:</p>
 <p><a name="016">16</a> et ego rogabo Patrem, et alium Paraclitum dabit vobis, ut maneat vobiscum in æternum,</p>
 <p><a name="017">17</a> Spiritum veritatis, quem mundus non potest accipere, quia non videt eum, nec scit eum: vos autem cognoscetis eum, quia apud vos manebit, et in vobis erit.</p>
 <p><a name="018">18</a> Non relinquam vos orphanos: veniam ad vos.</p>
 <p><a name="019">19</a> Adhuc modicum, et mundus me jam non videt. Vos autem videtis me: quia ego vivo, et vos vivetis.</p>
 <p><a name="020">20</a> In illo die vos cognoscetis quia ego sum in Patre meo, et vos in me, et ego in vobis.</p>
 <p><a name="021">21</a> Qui habet mandata mea, et servat ea: ille est qui diligit me. Qui autem diligit me, diligetur a Patre meo: et ego diligam eum, et manifestabo ei meipsum.</p>
 <p><a name="022">22</a> Dicit ei Judas, non ille Iscariotes: Domine, quid factum est, quia manifestaturus es nobis teipsum, et non mundo?</p>
 <p><a name="023">23</a> Respondit Jesus, et dixit ei: Si quis diligit me, sermonem meum servabit, et Pater meus diliget eum, et ad eum veniemus, et mansionem apud eum faciemus;</p>
 <p><a name="024">24</a> qui non diligit me, sermones meos non servat. Et sermonem, quem audistis, non est meus: sed ejus qui misit me, Patris.</p>
 <p><a name="025">25</a> Hæc locutus sum vobis apud vos manens.</p>
 <p><a name="026">26</a> Paraclitus autem Spiritus Sanctus, quem mittet Pater in nomine meo, ille vos docebit omnia, et suggeret vobis omnia quæcumque dixero vobis.<br>
 </p>
 <p><a name="027">27</a> Pacem relinquo vobis, pacem meam do vobis: non quomodo mundus dat, ego do vobis. Non turbetur cor vestrum, neque formidet.</p>
 <p><a name="028">28</a> Audistis quia ego dixi vobis: Vado, et venio ad vos. Si diligeretis me, gauderetis utique, quia vado ad Patrem: quia Pater major me est.</p>
 <p><a name="029">29</a> Et nunc dixi vobis priusquam fiat: ut cum factum fuerit, credatis.</p>
 <p><a name="030">30</a> Jam non multa loquar vobiscum: venit enim princeps mundi hujus, et in me non habet quidquam.</p>
 <p><a name="031">31</a> Sed ut cognoscat mundus quia diligo Patrem, et sicut mandatum dedit mihi Pater, sic facio. Surgite, eamus hinc.</p>
 <p></p><hr>
 <center>
 <a href="joh015.htm">Next: John Chapter 15</a></center>
 </body>