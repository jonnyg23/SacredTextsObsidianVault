<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa049.htm">Polyglot</a> 
 <a href="../kjv/isa049.htm">KJV</a> 
 <a href="../sep/isa049.htm">Sep</a> 
 <a href="../tan/isa049.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa048.htm">Previous</a> 
 <a href="isa050.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 49</h3><p><a name="001">1</a> [Audite, insulæ,<br> et attendite, populi de longe:<br> Dominus ab utero vocavit me;<br> de ventre matris meæ recordatus est nominis mei.<br></p>
 <p><a name="002">2</a> Et posuit os meum quasi gladium acutum,<br> in umbra manus suæ protexit me,<br> et posuit me sicut sagittam electam:<br> in pharetra sua abscondit me.<br></p>
 <p><a name="003">3</a> Et dixit mihi: Servus meus es tu Israël,<br> quia in te gloriabor.<br></p>
 <p><a name="004">4</a> Et ego dixi: In vacuum laboravi;<br> sine causa et vane fortitudinem meam consumpsi:<br> ergo judicium meum cum Domino,<br> et opus meum cum Deo meo.<br></p>
 <p><a name="005">5</a> Et nunc dicit Dominus,<br> formans me ex utero servum sibi,<br> ut reducam Jacob ad eum,<br> et Israël non congregabitur;<br> et glorificatus sum in oculis Domini,<br> et Deus meus factus est fortitudo mea.<br></p>
 <p><a name="006">6</a> Et dixit: Parum est ut sis mihi servus<br> ad suscitandas tribus Jacob,<br> et fæces Israël convertendas:<br> ecce dedi te in lucem gentium,<br> ut sis salus mea<br> usque ad extremum terræ.<br></p>
 <p><a name="007">7</a> Hæc dicit Dominus,<br> redemptor Israël, Sanctus ejus,<br> ad contemptibilem animam, ad abominatam gentem,<br> ad servum dominorum:<br> Reges videbunt,<br> et consurgent principes, et adorabunt<br> propter Dominum, quia fidelis est,<br> et Sanctum Israël qui elegit te.]<br>
 </p>
 <p><a name="008">8</a> [Hæc dicit Dominus:<br> In tempore placito exaudivi te,<br> et in die salutis auxiliatus sum tui:<br> et servavi te, et dedi te in fdus populi,<br> ut suscitares terram,<br> et possideres hæreditates dissipatas;<br></p>
 <p><a name="009">9</a> ut diceres his qui vincti sunt: Exite,<br> et his qui in tenebris: Revelamini.<br> Super vias pascentur,<br> et in omnibus planis pascua eorum.<br></p>
 <p><a name="010">10</a> Non esurient neque sitient,<br> et non percutiet eos æstus et sol,<br> quia miserator eorum reget eos,<br> et ad fontes aquarum potabit eos.<br></p>
 <p><a name="011">11</a> Et ponam omnes montes meos in viam,<br> et semitæ meæ exaltabuntur.<br></p>
 <p><a name="012">12</a> Ecce isti de longe venient,<br> et ecce illi ab aquilone et mari,<br> et isti de terra australi.<br></p>
 <p><a name="013">13</a> Laudate, cæli, et exsulta, terra;<br> jubilate, montes, laudem,<br> quia consolatus est Dominus populum suum,<br> et pauperum suorum miserebitur.]<br>
 </p>
 <p><a name="014">14</a> [Et dixit Sion: Dereliquit me Dominus,<br> et Dominus oblitus est mei.<br></p>
 <p><a name="015">15</a> Numquid oblivisci potest mulier infantem suum,<br> ut non misereatur filio uteri sui?<br> Etsi illa oblita fuerit,<br> ego tamen non obliviscar tui.<br></p>
 <p><a name="016">16</a> Ecce in manibus meis descripsi te;<br> muri tui coram oculis meis semper.<br></p>
 <p><a name="017">17</a> Venerunt structores tui;<br> destruentes te et dissipantes a te exibunt.<br></p>
 <p><a name="018">18</a> Leva in circuitu oculos tuos, et vide:<br> omnes isti congregati sunt, venerunt tibi.<br> Vivo ego, dicit Dominus,<br> quia omnibus his velut ornamento vestieris,<br> et circumdabis tibi eos quasi sponsa;<br></p>
 <p><a name="019">19</a> quia deserta tua, et solitudines tuæ,<br> et terra ruinæ tuæ,<br> nunc angusta erunt præ habitatoribus;<br> et longe fugabuntur qui absorbebant te.<br></p>
 <p><a name="020">20</a> Adhuc dicent in auribus tuis<br> filii sterilitatis tuæ:<br> Angustus est mihi locus;<br> fac spatium mihi ut habitem.<br></p>
 <p><a name="021">21</a> Et dices in corde tuo:<br> Quis genuit mihi istos?<br> ego sterilis et non pariens,<br> transmigrata, et captiva;<br> et istos quis enutrivit?<br> ego destituta et sola;<br> et isti ubi erant?<br></p>
 <p><a name="022">22</a> Hæc dicit Dominus Deus:<br> Ecce levabo ad gentes manum meam,<br> et ad populos exaltabo signum meum:<br> et afferent filios tuos in ulnis,<br> et filias tuas super humeros portabunt.<br></p>
 <p><a name="023">23</a> Et erunt reges nutritii tui,<br> et reginæ nutrices tuæ;<br> vultu in terram demisso adorabunt te,<br> et pulverem pedum tuorum lingent.<br> Et scies quia ego Dominus,<br> super quo non confundentur qui exspectant eum.<br></p>
 <p><a name="024">24</a> Numquid tolletur a forti præda?<br> aut quod captum fuerit a robusto, salvum esse poterit?<br></p>
 <p><a name="025">25</a> Quia hæc dicit Dominus:<br> Equidem, et captivitas a forti tolletur,<br> et quod ablatum fuerit a robusto, salvabitur.<br> Eos vero qui judicaverunt te, ego judicabo,<br> et filios tuos ego salvabo.<br></p>
 <p><a name="026">26</a> Et cibabo hostes tuos carnibus suis,<br> et quasi musto, sanguine suo inebriabuntur,<br> et sciet omnis caro<br> quia ego Dominus salvans te,<br> et redemptor tuus fortis Jacob.]</p>
 <p></p><hr>
 <center>
 <a href="isa050.htm">Next: Isaiah Chapter 50</a></center>
 </body>