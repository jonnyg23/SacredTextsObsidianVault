<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa013.htm">Polyglot</a> 
 <a href="../kjv/isa013.htm">KJV</a> 
 <a href="../sep/isa013.htm">Sep</a> 
 <a href="../tan/isa013.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa012.htm">Previous</a> 
 <a href="isa014.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 13</h3><p><a name="001">1</a> Onus Babylonis, quod vidit Isaias, filius Amos.</p>
 <p><a name="002">2</a> [Super montem caliginosum levate signum:<br> exaltate vocem,<br> levate manum,<br> et ingrediantur portas duces.<br></p>
 <p><a name="003">3</a> Ego mandavi sanctificatis meis,<br> et vocavi fortes meos in ira mea,<br> exsultantes in gloria mea.<br></p>
 <p><a name="004">4</a> Vox multitudinis in montibus,<br> quasi populorum frequentium;<br> vox sonitus regum,<br> gentium congregatarum.<br> Dominus exercituum præcepit<br> militiæ belli,<br></p>
 <p><a name="005">5</a> venientibus de terra procul,<br> a summitate cæli;<br> Dominus, et vasa furoris ejus,<br> ut disperdat omnem terram.<br></p>
 <p><a name="006">6</a> Ululate, quia prope est dies Domini;<br> quasi vastitas a Domino veniet.<br></p>
 <p><a name="007">7</a> Propter hoc omnes manus dissolventur,<br> et omne cor hominis contabescet,<br></p>
 <p><a name="008">8</a> et conteretur.<br> Torsiones et dolores tenebunt;<br> quasi parturiens dolebunt:<br> unusquisque ad proximum suum stupebit,<br> facies combustæ vultus eorum.<br></p>
 <p><a name="009">9</a> Ecce dies Domini veniet,<br> crudelis, et indignationis plenus, et iræ, furorisque,<br> ad ponendam terram in solitudinem,<br> et peccatores ejus conterendos de ea.<br></p>
 <p><a name="010">10</a> Quoniam stellæ cæli, et splendor earum,<br> non expandent lumen suum;<br> obtenebratus est sol in ortu suo,<br> et luna non splendebit in lumine suo.<br></p>
 <p><a name="011">11</a> Et visitabo super orbis mala,<br> et contra impios iniquitatem eorum;<br> et quiescere faciam superbiam infidelium,<br> et arrogantiam fortium humiliabo.<br></p>
 <p><a name="012">12</a> Pretiosior erit vir auro,<br> et homo mundo obrizo.<br></p>
 <p><a name="013">13</a> Super hoc cælum turbabo;<br> et movebitur terra de loco suo,<br> propter indignationem Domini exercituum,<br> et propter diem iræ furoris ejus.<br></p>
 <p><a name="014">14</a> Et erit quasi damula fugiens,<br> et quasi ovis, et non erit qui congreget.<br> Unusquisque ad populum suum convertetur,<br> et singuli ad terram suam fugient.<br></p>
 <p><a name="015">15</a> Omnis qui inventus fuerit occidetur,<br> et omnis qui supervenerit cadet in gladio;<br></p>
 <p><a name="016">16</a> infantes eorum allidentur in oculis eorum,<br> diripientur domus eorum, et uxores eorum violabuntur.<br></p>
 <p><a name="017">17</a> Ecce ego suscitabo super eos Medos,<br> qui argentum non quærant,<br> nec aurum velint;<br></p>
 <p><a name="018">18</a> sed sagittis parvulos interficient,<br> et lactantibus uteris non miserebuntur,<br> et super filios non parcet oculus eorum.<br></p>
 <p><a name="019">19</a> Et erit Babylon illa gloriosa in regnis,<br> inclyta superbia Chaldæorum,<br> sicut subvertit Dominus Sodomam et Gomorrham.<br></p>
 <p><a name="020">20</a> Non habitabitur usque in finem,<br> et non fundabitur usque ad generationem et generationem;<br> nec ponet tibi tentoria Arabs,<br> nec pastores requiescent ibi.<br></p>
 <p><a name="021">21</a> Sed requiescent ibi bestiæ,<br> et replebuntur domus eorum draconibus,<br> et habitabunt ibi struthiones,<br> et pilosi saltabunt ibi;<br></p>
 <p><a name="022">22</a> et respondebunt ibi ululæ in ædibus ejus,<br> et sirenes in delubris voluptatis.]</p>
 <p></p><hr>
 <center>
 <a href="isa014.htm">Next: Isaiah Chapter 14</a></center>
 </body>