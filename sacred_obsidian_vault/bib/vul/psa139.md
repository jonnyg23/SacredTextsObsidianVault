<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa139.htm">Polyglot</a> 
 <a href="../kjv/psa139.htm">KJV</a> 
 <a href="../sep/psa139.htm">Sep</a> 
 <a href="../tan/psa139.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa138.htm">Previous</a> 
 <a href="psa140.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 139</h3><p><a name="001">1</a> In finem. Psalmus David.</p>
 <p><a name="002">2</a> [Eripe me, Domine, ab homine malo;<br> a viro iniquo eripe me.<br></p>
 <p><a name="003">3</a> Qui cogitaverunt iniquitates in corde,<br> tota die constituebant prælia.<br></p>
 <p><a name="004">4</a> Acuerunt linguas suas sicut serpentis;<br> venenum aspidum sub labiis eorum.<br></p>
 <p><a name="005">5</a> Custodi me, Domine, de manu peccatoris,<br> et ab hominibus iniquis eripe me.<br> Qui cogitaverunt supplantare gressus meos:<br></p>
 <p><a name="006">6</a> absconderunt superbi laqueum mihi.<br> Et funes extenderunt in laqueum;<br> juxta iter, scandalum posuerunt mihi.<br></p>
 <p><a name="007">7</a> Dixi Domino: Deus meus es tu;<br> exaudi, Domine, vocem deprecationis meæ.<br></p>
 <p><a name="008">8</a> Domine, Domine, virtus salutis meæ,<br> obumbrasti super caput meum in die belli.<br></p>
 <p><a name="009">9</a> Ne tradas me, Domine, a desiderio meo peccatori:<br> cogitaverunt contra me;<br> ne derelinquas me, ne forte exaltentur.<br></p>
 <p><a name="010">10</a> Caput circuitus eorum:<br> labor labiorum ipsorum operiet eos.<br></p>
 <p><a name="011">11</a> Cadent super eos carbones;<br> in ignem dejicies eos:<br> in miseriis non subsistent.<br></p>
 <p><a name="012">12</a> Vir linguosus non dirigetur in terra;<br> virum injustum mala capient in interitu.<br></p>
 <p><a name="013">13</a> Cognovi quia faciet Dominus judicium inopis,<br> et vindictam pauperum.<br></p>
 <p><a name="014">14</a> Verumtamen justi confitebuntur nomini tuo,<br> et habitabunt recti cum vultu tuo.]</p>
 <p></p><hr>
 <center>
 <a href="psa140.htm">Next: Psalms Chapter 140</a></center>
 </body>