<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis002.htm">Polyglot</a> 
 <a href="../apo/wis002.htm">Apo</a> 
 <a href="../sep/wis002.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis001.htm">Previous</a> 
 <a href="wis003.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 2</h3><p><a name="001">1</a> [Dixerunt enim cogitantes apud se non recte:<br> Exiguum et cum tædio est tempus vitæ nostræ,<br> et non est refrigerium in fine hominis,<br> et non est qui agnitus sit reversus ab inferis.<br></p>
 <p><a name="002">2</a> Quia ex nihilo nati sumus,<br> et post hoc erimus tamquam non fuerimus.<br> Quoniam fumus flatus est in naribus nostris,<br> et sermo scintilla ad commovendum cor nostrum:<br></p>
 <p><a name="003">3</a> qua extincta, cinis erit corpus nostrum,<br> et spiritus diffundetur tamquam mollis aër;<br> et transibit vita nostra tamquam vestigium nubis,<br> et sicut nebula dissolvetur quæ fugata est a radiis solis,<br> et a calore illius aggravata.<br></p>
 <p><a name="004">4</a> Et nomen nostrum oblivionem accipiet per tempus,<br> et nemo memoriam habebit operum nostrorum.<br></p>
 <p><a name="005">5</a> Umbræ enim transitus est tempus nostrum,<br> et non est reversio finis nostri:<br> quoniam consignata est, et nemo revertitur.<br></p>
 <p><a name="006">6</a> Venite ergo, et fruamur bonis quæ sunt,<br> et utamur creatura tamquam in juventute celeriter.<br></p>
 <p><a name="007">7</a> Vino pretioso et unguentis nos impleamus,<br> et non prætereat nos flos temporis.<br></p>
 <p><a name="008">8</a> Coronemus nos rosis antequam marcescant;<br> nullum pratum sit quod non pertranseat luxuria nostra:<br></p>
 <p><a name="009">9</a> nemo nostrum exsors sit luxuriæ nostræ.<br> Ubique relinquamus signa lætitiæ,<br> quoniam hæc est pars nostra, et hæc est sors.<br></p>
 <p><a name="010">10</a> Opprimamus pauperem justum, et non parcamus viduæ,<br> nec veterani revereamur canos multi temporis:<br></p>
 <p><a name="011">11</a> sit autem fortitudo nostra lex justitiæ;<br> quod enim infirmum est, inutile invenitur.<br></p>
 <p><a name="012">12</a> Circumveniamus ergo justum, quoniam inutilis est nobis,<br> et contrarius est operibus nostris,<br> et improperat nobis peccata legis,<br> et diffamat in nos peccata disciplinæ nostræ.<br></p>
 <p><a name="013">13</a> Promittit se scientiam Dei habere,<br> et filium Dei se nominat.<br></p>
 <p><a name="014">14</a> Factus est nobis in traductionem cogitationum nostrarum.<br></p>
 <p><a name="015">15</a> Gravis est nobis etiam ad videndum,<br> quoniam dissimilis est aliis vita illius,<br> et immutatæ sunt viæ ejus.<br></p>
 <p><a name="016">16</a> Tamquam nugaces æstimati sumus ab illo,<br> et abstinet se a viis nostris tamquam ab immunditiis,<br> et præfert novissima justorum,<br> et gloriatur patrem se habere Deum.<br></p>
 <p><a name="017">17</a> Videamus ergo si sermones illius veri sint,<br> et tentemus quæ ventura sunt illi,<br> et sciemus quæ erunt novissima illius.<br></p>
 <p><a name="018">18</a> Si enim est verus filius Dei, suscipiet illum,<br> et liberabit eum de manibus contrariorum.<br></p>
 <p><a name="019">19</a> Contumelia et tormento interrogemus eum,<br> ut sciamus reverentiam ejus,<br> et probemus patientiam illius.<br></p>
 <p><a name="020">20</a> Morte turpissima condemnemus eum;<br> erit enim ei respectus ex sermonibus illius.<br></p>
 <p><a name="021">21</a> Hæc cogitaverunt, et erraverunt:<br> excæcavit enim illos malitia eorum.<br></p>
 <p><a name="022">22</a> Et nescierunt sacramenta Dei:<br> neque mercedem speraverunt justitiæ,<br> nec judicaverunt honorem animarum sanctarum.<br></p>
 <p><a name="023">23</a> Quoniam Deus creavit hominem inexterminabilem,<br> et ad imaginem similitudinis suæ fecit illum.<br></p>
 <p><a name="024">24</a> Invidia autem diaboli mors introivit in orbem terrarum:<br></p>
 <p><a name="025">25</a> imitantur autem illum qui sunt ex parte illius.]</p>
 <p></p><hr>
 <center>
 <a href="wis003.htm">Next: Wisdom Chapter 3</a></center>
 </body>