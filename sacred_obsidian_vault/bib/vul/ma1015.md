<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma1015.htm">Polyglot</a> 
 <a href="../apo/ma1015.htm">Apo</a> 
 <a href="../sep/ma1015.htm">Sep</a> 
 
 <br>
 <br><a href="ma1.htm">1 Macabees Index</a><br>
  
 <a href="ma1014.htm">Previous</a> 
 <a href="ma1016.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Macabees Chapter 15</h3><p><a name="001">1</a> Et misit rex Antiochus filius Demetrii epistolas ab insulis maris Simoni sacerdoti, et principi gentis Judæorum, et universæ genti:</p>
 <p><a name="002">2</a> et erant continentes hunc modum: Rex Antiochus Simoni sacerdoti magno, et genti Judæorum salutem.</p>
 <p><a name="003">3</a> Quoniam quidem pestilentes obtinuerunt regnum patrum nostrorum, volo autem vendicare regnum, et restituere illud sicut erat antea: et electam feci multitudinem exercitus, et feci naves bellicas.</p>
 <p><a name="004">4</a> Volo autem procedere per regionem ut ulciscar in eos, qui corruperunt regionem nostram, et qui desolaverunt civitates multas in regno meo.</p>
 <p><a name="005">5</a> Nunc ergo statuo tibi omnes oblationes, quas remiserunt tibi ante me omnes reges, et quæcumque alia dona remiserunt tibi:</p>
 <p><a name="006">6</a> et permitto tibi facere percussuram proprii numismatis in regione tua:</p>
 <p><a name="007">7</a> Jerusalem autem sanctam esse, et liberam: et omnia arma, quæ fabricata sunt, et præsidia, quæ construxisti, quæ tenes, maneant tibi.</p>
 <p><a name="008">8</a> Et omne debitum regis, et quæ futura sunt regi, ex hoc et in totum tempus remittuntur tibi.</p>
 <p><a name="009">9</a> Cum autem obtinuerimus regnum nostrum, glorificabimus te, et gentem tuam, et templum, gloria magna, ita ut manifestetur gloria vestra in universa terra.</p>
 <p><a name="010">10</a> Anno centesimo septuagesimo quarto exiit Antiochus in terram patrum suorum, et convenerunt ad eum omnes exercitus, ita ut pauci relicti essent cum Tryphone.</p>
 <p><a name="011">11</a> Et insecutus est eum Antiochus rex, et venit Doram fugiens per maritimam:</p>
 <p><a name="012">12</a> sciebat enim quod congregata sunt mala in eum, et reliquit eum exercitus:</p>
 <p><a name="013">13</a> et applicuit Antiochus super Doram cum centum viginti millibus virorum belligeratorum, et octo millibus equitum:</p>
 <p><a name="014">14</a> et circuivit civitatem, et naves a mari accesserunt: et vexabant civitatem a terra et mari, et neminem sinebant ingredi vel egredi.<br>
 </p>
 <p><a name="015">15</a> Venit autem Numenius, et qui cum eo fuerant, ab urbe Roma, habentes epistolas regibus et regionibus scriptas, in quibus continebantur hæc:</p>
 <p><a name="016">16</a> Lucius consul Romanorum, Ptolemæo regi salutem.</p>
 <p><a name="017">17</a> Legati Judæorum venerunt ad nos amici nostri, renovantes pristinam amicitiam et societatem, missi a Simone principe sacerdotum et populo Judæorum.</p>
 <p><a name="018">18</a> Attulerunt autem et clypeum aureum mnarum mille.</p>
 <p><a name="019">19</a> Placuit itaque nobis scribere regibus et regionibus, ut non inferant illis mala, neque impugnent eos, et civitates eorum, et regiones eorum: et ut non ferant auxilium pugnantibus adversus eos.</p>
 <p><a name="020">20</a> Visum autem est nobis accipere ab eis clypeum.</p>
 <p><a name="021">21</a> Si qui ergo pestilentes refugerunt de regione ipsorum ad vos, tradite eos Simoni principi sacerdotum, ut vindicet in eos secundum legem suam.</p>
 <p><a name="022">22</a> Hæc eadem scripta sunt Demetrio regi, et Attalo, et Ariarathi, et Arsaci,</p>
 <p><a name="023">23</a> et in omnes regiones: et Lampsaco, et Spartiatis, et in Delum, et in Myndum, et in Sicyonem, et in Cariam, et in Samum, et in Pamphyliam, et in Lyciam, et in Alicarnassum, et in Coo, et in Siden, et in Aradon, et in Rhodum, et in Phaselidem, et in Gortynam, et Gnidum, et Cyprum, et Cyrenen.</p>
 <p><a name="024">24</a> Exemplum autem eorum scripserunt Simoni principi sacerdotum, et populo Judæorum.<br>
 </p>
 <p><a name="025">25</a> Antiochus autem rex applicuit castra in Doram secundo, admovens ei semper manus, et machinas faciens: et conclusit Tryphonem, ne procederet:</p>
 <p><a name="026">26</a> et misit ad eum Simon duo millia virorum electorum in auxilium, et argentum, et aurum, et vasa copiosa:</p>
 <p><a name="027">27</a> et noluit ea accipere, sed rupit omnia, quæ pactus est cum eo antea, et alienavit se ab eo.</p>
 <p><a name="028">28</a> Et misit ad eum Athenobium unum de amicis suis, ut tractaret cum ipso, dicens: Vos tenetis Joppen, et Gazaram, et arcem, quæ est in Jerusalem, civitates regni mei:</p>
 <p><a name="029">29</a> fines earum desolastis, et fecistis plagam magnam in terra, et dominati estis per loca multa in regno meo.</p>
 <p><a name="030">30</a> Nunc ergo tradite civitates quas occupastis, et tributa locorum in quibus dominati estis extra fines Judææ:</p>
 <p><a name="031">31</a> sin autem, date pro illis quingenta talenta argenti, et exterminii, quod exterminastis, et tributorum civitatum alia talenta quingenta: sin autem, veniemus, et expugnabimus vos.</p>
 <p><a name="032">32</a> Et venit Athenobius amicus regis in Jerusalem, et vidit gloriam Simonis, et claritatem in auro, et argento, et apparatum copiosum: et obstupuit, et retulit ei verba regis.</p>
 <p><a name="033">33</a> Et respondit ei Simon, et dixit ei: Neque alienam terram sumpsimus, neque aliena detinemus: sed hæreditatem patrum nostrorum, quæ injuste ab inimicis nostris aliquo tempore possessa est.</p>
 <p><a name="034">34</a> Nos vero tempus habentes, vindicamus hæreditatem patrum nostrorum.</p>
 <p><a name="035">35</a> Nam de Joppe et Gazara quæ expostulas, ipsi faciebant in populo plagam magnam, et in regione nostra: horum damus talenta centum. Et non respondit ei Athenobius verbum.</p>
 <p><a name="036">36</a> Reversus autem cum ira ad regem, renuntiavit ei verba ista, et gloriam Simonis, et universa quæ vidit, et iratus est rex ira magna.</p>
 <p><a name="037">37</a> Tryphon autem fugit navi in Orthosiada.<br>
 </p>
 <p><a name="038">38</a> Et constituit rex Cendebæum ducem maritimum, et exercitum peditum et equitum dedit illi.</p>
 <p><a name="039">39</a> Et mandavit illi movere castra contra faciem Judææ: et mandavit ei ædificare Gedorem, et obstruere portas civitatis, et debellare populum. Rex autem persequebatur Typhonem.</p>
 <p><a name="040">40</a> Et pervenit Cendebæus Jamniam, et cpit irritare plebem, et conculcare Judæam, et captivare populum, et interficere, et ædificare Gedorem.</p>
 <p><a name="041">41</a> Et collocavit illic equites et exercitum, ut egressi perambularent viam Judææ, sicut constituit ei rex.</p>
 <p></p><hr>
 <center>
 <a href="ma1016.htm">Next: 1 Macabees Chapter 16</a></center>
 </body>