<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev013.htm">Polyglot</a> 
 <a href="../kjv/lev013.htm">KJV</a> 
 <a href="../sep/lev013.htm">Sep</a> 
 <a href="../tan/lev013.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev012.htm">Previous</a> 
 <a href="lev014.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 13</h3><p><a name="001">1</a> Locutusque est Dominus ad Moysen, et Aaron, dicens:</p>
 <p><a name="002">2</a> Homo, in cujus cute et carne ortus fuerit diversus color, sive pustula, aut quasi lucens quippiam, id est, plaga lepræ, adducetur ad Aaron sacerdotem, vel ad unum quemlibet filiorum ejus.</p>
 <p><a name="003">3</a> Qui cum viderit lepram in cute, et pilos in album mutatos colorem, ipsamque speciem lepræ humiliorem cute et carne reliqua: plaga lepræ est, et ad arbitrium ejus separabitur.<br>
 </p>
 <p><a name="004">4</a> Sin autem lucens candor fuerit in cute, nec humilior carne reliqua, et pili coloris pristini, recludet eum sacerdos septem diebus:</p>
 <p><a name="005">5</a> et considerabit die septimo: et si quidem lepra ultra non creverit, nec transierit in cute priores terminos, rursum recludet eum septem diebus aliis.</p>
 <p><a name="006">6</a> Et die septimo contemplabitur: si obscurior fuerit lepra, et non creverit in cute, mundabit eum, quia scabies est: lavabitque homo vestimenta sua, et mundus erit.</p>
 <p><a name="007">7</a> Quod si postquam a sacerdote visus est, et redditus munditiæ, iterum lepra creverit: adducetur ad eum,</p>
 <p><a name="008">8</a> et immunditiæ condemnabitur.<br>
 </p>
 <p><a name="009">9</a> Plaga lepræ si fuerit in homine, adducetur ad sacerdotem,</p>
 <p><a name="010">10</a> et videbit eum. Cumque color albus in cute fuerit, et capillorum mutaverit aspectum, ipsa quoque caro viva apparuerit:</p>
 <p><a name="011">11</a> lepra vetustissima judicabitur, atque inolita cuti. Contaminabit itaque eum sacerdos, et non recludet, quia perspicuæ immunditiæ est.</p>
 <p><a name="012">12</a> Sin autem effloruerit discurrens lepra in cute, et operuerit omnem cutem a capite usque ad pedes, quidquid sub aspectum oculorum cadit,</p>
 <p><a name="013">13</a> considerabit eum sacerdos, et teneri lepra mundissima judicabit: eo quod omnis in candorem versa sit, et idcirco homo mundus erit.</p>
 <p><a name="014">14</a> Quando vero caro vivens in eo apparuerit,</p>
 <p><a name="015">15</a> tunc sacerdotis judicio polluetur, et inter immundos reputabitur: caro enim viva, si lepra aspergitur, immunda est.</p>
 <p><a name="016">16</a> Quod si rursum versa fuerit in alborem, et totum hominem operuerit,</p>
 <p><a name="017">17</a> considerabit eum sacerdos, et mundum esse decernet.<br>
 </p>
 <p><a name="018">18</a> Caro autem et cutis in qua ulcus natum est, et sanatum,</p>
 <p><a name="019">19</a> et in loco ulceris cicatrix alba apparuerit, sive subrufa, adducetur homo ad sacerdotem.</p>
 <p><a name="020">20</a> Qui cum viderit locum lepræ humiliorem carne reliqua, et pilos versos in candorem, contaminabit eum: plaga enim lepræ orta est in ulcere.</p>
 <p><a name="021">21</a> Quod si pilus coloris est pristini, et cicatrix subobscura, et vicina carne non est humilior, recludet eum septem diebus:</p>
 <p><a name="022">22</a> et si quidem creverit, adjudicabit eum lepræ;</p>
 <p><a name="023">23</a> sin autem steterit in loco suo, ulceris est cicatrix, et homo mundus erit.<br>
 </p>
 <p><a name="024">24</a> Caro autem et cutis, quam ignis exusserit, et sanata albam sive rufam habuerit cicatricem,</p>
 <p><a name="025">25</a> considerabit eam sacerdos: et ecce versa est in alborem, et locus ejus reliqua cute est humilior, contaminabit eum, quia plaga lepræ in cicatrice orta est.</p>
 <p><a name="026">26</a> Quod si pilorum color non fuerit immutatus, nec humilior plaga carne reliqua, et ipsa lepræ species fuerit subobscura, recludet eum septem diebus,</p>
 <p><a name="027">27</a> et die septimo contemplabitur: si creverit in cute lepra, contaminabit eum.</p>
 <p><a name="028">28</a> Sin autem in loco suo candor steterit non satis clarus, plaga combustionis est, et idcirco mundabitur, quia cicatrix est combusturæ.<br>
 </p>
 <p><a name="029">29</a> Vir, sive mulier, in cujus capite vel barba germinaverit lepra, videbit eos sacerdos.</p>
 <p><a name="030">30</a> Et si quidem humilior fuerit locus carne reliqua, et capillus flavus, solitoque subtilior, contaminabit eos, quia lepra capitis ac barbæ est.</p>
 <p><a name="031">31</a> Sin autem viderit locum maculæ æqualem vicinæ carni, et capillum nigrum: recludet eum septem diebus,</p>
 <p><a name="032">32</a> et die septimo intuebitur. Si non creverit macula, et capillus sui coloris est, et locus plagæ carni reliquæ æqualis:</p>
 <p><a name="033">33</a> radetur homo absque loco maculæ, et includetur septem diebus aliis.</p>
 <p><a name="034">34</a> Si die septimo visa fuerit stetisse plaga in loco suo, nec humilior carne reliqua, mundabit eum: lotisque vestibus suis, mundus erit.</p>
 <p><a name="035">35</a> Sin autem post emundationem rursus creverit macula in cute,</p>
 <p><a name="036">36</a> non quæret amplius utrum capillus in flavum colorem sit immutatus, quia aperte immundus est.</p>
 <p><a name="037">37</a> Porro si steterit macula, et capilli nigri fuerint, noverit hominem sanatum esse, et confidenter eum pronuntiet mundum.<br>
 </p>
 <p><a name="038">38</a> Vir, sive mulier, in cujus cute candor apparuerit,</p>
 <p><a name="039">39</a> intuebitur eos sacerdos. Si deprehenderit subobscurum alborem lucere in cute, sciat non esse lepram, sed maculam coloris candidi, et hominem mundum.<br>
 </p>
 <p><a name="040">40</a> Vir, de cujus capite capilli fluunt, calvus et mundus est:</p>
 <p><a name="041">41</a> et si a fronte ceciderint pili, recalvaster et mundus est.</p>
 <p><a name="042">42</a> Sin autem in calvitio sive in recalvatione albus vel rufus color fuerit exortus,</p>
 <p><a name="043">43</a> et hoc sacerdos viderit, condemnabit eum haud dubiæ lepræ, quæ orta est in calvitio.</p>
 <p><a name="044">44</a> Quicumque ergo maculatus fuerit lepra, et separatus est ad arbitrium sacerdotis,</p>
 <p><a name="045">45</a> habebit vestimenta dissuta, caput nudum, os veste contectum, contaminatum ac sordidum se clamabit.</p>
 <p><a name="046">46</a> Omni tempore quo leprosus est et immundus, solus habitabit extra castra.<br>
 </p>
 <p><a name="047">47</a> Vestis lanea sive linea, quæ lepram habuerit,</p>
 <p><a name="048">48</a> in stamine atque subtegmine, aut certe pellis, vel quidquid ex pelle confectum est,</p>
 <p><a name="049">49</a> si alba vel rufa macula fuerit infecta, lepra reputabitur, ostendeturque sacerdoti:</p>
 <p><a name="050">50</a> qui consideratam recludet septem diebus:</p>
 <p><a name="051">51</a> et die septimo rursus aspiciens, si deprehenderit crevisse, lepra perseverans est: pollutum judicabit vestimentum, et omne in quo fuerit inventa:</p>
 <p><a name="052">52</a> et idcirco comburetur flammis.</p>
 <p><a name="053">53</a> Quod si eam viderit non crevisse,</p>
 <p><a name="054">54</a> præcipiet, et lavabunt id in quo lepra est, recludetque illud septem diebus aliis.</p>
 <p><a name="055">55</a> Et cum viderit faciem quidem pristinam non reversam, nec tamen crevisse lepram, immundum judicabit, et igne comburet, eo quod infusa sit in superficie vestimenti, vel per totum, lepra.</p>
 <p><a name="056">56</a> Sin autem obscurior fuerit locus lepræ, postquam vestis est lota, abrumpet eum, et a solido dividet.</p>
 <p><a name="057">57</a> Quod si ultra apparuerit in his locis, quæ prius immaculata erant, lepra volatilis et vaga, debet igne comburi.</p>
 <p><a name="058">58</a> Si cessaverit, lavabit aqua ea, quæ pura sunt, secundo, et munda erunt.</p>
 <p><a name="059">59</a> Ista est lex lepræ vestimenti lanei et linei, staminis, atque subtegminis, omnisque supellectilis pelliceæ, quomodo mundari debeat, vel contaminari.</p>
 <p></p><hr>
 <center>
 <a href="lev014.htm">Next: Leviticus Chapter 14</a></center>
 </body>