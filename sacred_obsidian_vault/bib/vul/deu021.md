<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu021.htm">Polyglot</a> 
 <a href="../kjv/deu021.htm">KJV</a> 
 <a href="../sep/deu021.htm">Sep</a> 
 <a href="../tan/deu021.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu020.htm">Previous</a> 
 <a href="deu022.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 21</h3><p><a name="001">1</a> Quando inventum fuerit in terra, quam Dominus Deus tuus daturus est tibi, hominis cadaver occisi, et ignorabitur cædis reus,</p>
 <p><a name="002">2</a> egredientur majores natu, et judices tui, et metientur a loco cadaveris singularum per circuitum spatia civitatum:</p>
 <p><a name="003">3</a> et quam viciniorem ceteris esse perspexerint, seniores civitatis illius tollent vitulam de armento, quæ non traxit jugum, nec terram scidit vomere,</p>
 <p><a name="004">4</a> et ducent eam ad vallem asperam atque saxosam, quæ numquam arata est, nec sementem recepit: et cædent in ea cervices vitulæ:</p>
 <p><a name="005">5</a> accedentque sacerdotes filii Levi, quos elegerit Dominus Deus tuus ut ministrent ei, et benedicant in nomine ejus, et ad verbum eorum omne negotium, et quidquid mundum, vel immundum est, judicetur.</p>
 <p><a name="006">6</a> Et venient majores natu civitatis illius ad interfectum, lavabuntque manus suas super vitulam, quæ in valle percussa est,</p>
 <p><a name="007">7</a> et dicent: Manus nostræ non effuderunt sanguinem hunc, nec oculi viderunt:</p>
 <p><a name="008">8</a> propitius esto populo tuo Israël, quem redemisti, Domine, et ne reputes sanguinem innocentem in medio populi tui Israël. Et auferetur ab eis reatus sanguinis:</p>
 <p><a name="009">9</a> tu autem alienus eris ab innocentis cruore, qui fusus est, cum feceris quod præcepit Dominus.<br>
 </p>
 <p><a name="010">10</a> Si egressus fueris ad pugnam contra inimicos tuos, et tradiderit eos Dominus Deus tuus in manu tua, captivosque duxeris,</p>
 <p><a name="011">11</a> et videris in numero captivorum mulierem pulchram, et adamaveris eam, voluerisque habere uxorem,</p>
 <p><a name="012">12</a> introduces eam in domum tuam: quæ radet cæsariem, et circumcidet ungues,</p>
 <p><a name="013">13</a> et deponet vestem, in qua capta est: sedensque in domo tua, flebit patrem et matrem suam uno mense: et postea intrabis ad eam, dormiesque cum illa, et erit uxor tua.</p>
 <p><a name="014">14</a> Si autem postea non sederit animo tuo, dimittes eam liberam, nec vendere poteris pecunia, nec opprimere per potentiam: quia humiliasti eam.<br>
 </p>
 <p><a name="015">15</a> Si habuerit homo uxores duas, unam dilectam, et alteram odiosam, genuerintque ex eo liberos, et fuerit filius odiosæ primogenitus,</p>
 <p><a name="016">16</a> volueritque substantiam inter filios suos dividere, non poterit filium dilectæ facere primogenitum, et præferre filio odiosæ:</p>
 <p><a name="017">17</a> sed filium odiosæ agnoscet primogenitum, dabitque ei de his quæ habuerit cuncta duplicia: iste est enim principium liberorum ejus, et huic debentur primogenita.<br>
 </p>
 <p><a name="018">18</a> Si genuerit homo filium contumacem et protervum, qui non audiat patris aut matris imperium, et coërcitus obedire contempserit:</p>
 <p><a name="019">19</a> apprehendent eum, et ducent ad seniores civitatis illius, et ad portam judicii,</p>
 <p><a name="020">20</a> dicentque ad eos: Filius noster iste protervus et contumax est: monita nostra audire contemnit, comessationibus vacat, et luxuriæ atque conviviis:</p>
 <p><a name="021">21</a> lapidibus eum obruet populus civitatis, et morietur, ut auferatis malum de medio vestri, et universus Israël audiens pertimescat.<br>
 </p>
 <p><a name="022">22</a> Quando peccaverit homo quod morte plectendum est, et adjudicatus morti appensus fuerit in patibulo:</p>
 <p><a name="023">23</a> non permanebit cadaver ejus in ligno, sed in eadem die sepelietur: quia maledictus a Deo est qui pendet in ligno: et nequaquam contaminabis terram tuam, quam Dominus Deus tuus dederit tibi in possessionem.</p>
 <p></p><hr>
 <center>
 <a href="deu022.htm">Next: Deuteronomy Chapter 22</a></center>
 </body>