<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir013.htm">Polyglot</a> 
 <a href="../apo/sir013.htm">Apo</a> 
 <a href="../sep/sir013.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir012.htm">Previous</a> 
 <a href="sir014.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 13</h3><p><a name="001">1</a> [Qui tetigerit picem inquinabitur ab ea:<br> et qui communicaverit superbo induet superbiam.<br></p>
 <p><a name="002">2</a> Pondus super se tollat qui honestiori se communicat,<br> et ditiori te ne socius fueris.<br></p>
 <p><a name="003">3</a> Quid communicabit cacabus ad ollam?<br> quando enim se colliserint, confringetur.<br></p>
 <p><a name="004">4</a> Dives injuste egit, et fremet:<br> pauper autem læsus tacebit.<br></p>
 <p><a name="005">5</a> Si largitus fueris, assumet te:<br> et si non habueris, derelinquet te.<br></p>
 <p><a name="006">6</a> Si habes, convivet tecum, et evacuabit te:<br> et ipse non dolebit super te.<br></p>
 <p><a name="007">7</a> Si necessarius illi fueris, supplantabit te,<br> et subridens spem dabit, narrans tibi bona,<br> et dicet: Quid opus est tibi?<br></p>
 <p><a name="008">8</a> Et confundet te in cibis suis,<br> donec te exinaniat bis et ter:<br> et in novissimo deridebit te,<br> et postea videns derelinquet te,<br> et caput suum movebit ad te.<br></p>
 <p><a name="009">9</a> Humiliare Deo, et exspecta manus ejus.<br></p>
 <p><a name="010">10</a> Attende ne seductus in stultitiam humilieris.<br></p>
 <p><a name="011">11</a> Noli esse humilis in sapientia tua,<br> ne humiliatus in stultitiam seducaris.<br></p>
 <p><a name="012">12</a> Advocatus a potentiore, discede:<br> ex hoc enim magis te advocabit.<br></p>
 <p><a name="013">13</a> Ne improbus sis, ne impingaris:<br> et ne longe sis ab eo, ne eas in oblivionem.<br></p>
 <p><a name="014">14</a> Ne retineas ex æquo loqui cum illo,<br> nec credas multis verbis illius:<br> ex multa enim loquela tentabit te,<br> et subridens interrogabit te de absconditis tuis.<br></p>
 <p><a name="015">15</a> Immitis animus illius conservabit verba tua:<br> et non parcet de malitia, et de vinculis.<br></p>
 <p><a name="016">16</a> Cave tibi, et attende diligenter auditui tuo,<br> quoniam cum subversione tua ambulas:<br></p>
 <p><a name="017">17</a> audiens vero illa,<br> quasi in somnis vide, et vigilabis.<br></p>
 <p><a name="018">18</a> Omni vita tua dilige Deum,<br> et invoca illum in salute tua.<br></p>
 <p><a name="019">19</a> Omne animal diligit simile sibi,<br> sic et omnis homo proximum sibi.<br></p>
 <p><a name="020">20</a> Omnis caro ad similem sibi conjungetur,<br> et omnis homo simili sui sociabitur.<br></p>
 <p><a name="021">21</a> Si communicabit lupus agno aliquando,<br> sic peccator justo.<br></p>
 <p><a name="022">22</a> Quæ communicatio sancto homini ad canem?<br> aut quæ pars diviti ad pauperem?<br></p>
 <p><a name="023">23</a> Venatio leonis onager in eremo:<br> sic et pascua divitum sunt pauperes.<br></p>
 <p><a name="024">24</a> Et sicut abominatio est superbo humilitas,<br> sic et execratio divitis pauper.<br></p>
 <p><a name="025">25</a> Dives commotus confirmatur ab amicis suis:<br> humilis autem cum ceciderit, expelletur et a notis.<br></p>
 <p><a name="026">26</a> Diviti decepto multi recuperatores:<br> locutus est superbia, et justificaverunt illum.<br></p>
 <p><a name="027">27</a> Humilis deceptus est, insuper et arguitur:<br> locutus est sensate, et non est datus ei locus.<br></p>
 <p><a name="028">28</a> Dives locutus est, et omnes tacuerunt,<br> et verbum illius usque ad nubes perducent.<br></p>
 <p><a name="029">29</a> Pauper locutus est, et dicunt: Quis est hic?<br> et si offenderit, subvertent illum.]<br>
 </p>
 <p><a name="030">30</a> [Bona est substantia cui non est peccatum in conscientia:<br> et nequissima paupertas in ore impii.<br></p>
 <p><a name="031">31</a> Cor hominis immutat faciem illius,<br> sive in bona, sive in mala.<br></p>
 <p><a name="032">32</a> Vestigium cordis boni et faciem bonam<br> difficile invenies, et cum labore.]</p>
 <p></p><hr>
 <center>
 <a href="sir014.htm">Next: Sirach Chapter 14</a></center>
 </body>