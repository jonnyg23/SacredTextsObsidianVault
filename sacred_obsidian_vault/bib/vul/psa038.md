<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa038.htm">Polyglot</a> 
 <a href="../kjv/psa038.htm">KJV</a> 
 <a href="../sep/psa038.htm">Sep</a> 
 <a href="../tan/psa038.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa037.htm">Previous</a> 
 <a href="psa039.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 38</h3><p><a name="001">1</a> In finem, ipsi Idithun. Canticum David.</p>
 <p><a name="002">2</a> [Dixi: Custodiam vias meas:<br> ut non delinquam in lingua mea.<br> Posui ori meo custodiam,<br> cum consisteret peccator adversum me.<br></p>
 <p><a name="003">3</a> Obmutui, et humiliatus sum, et silui a bonis;<br> et dolor meus renovatus est.<br></p>
 <p><a name="004">4</a> Concaluit cor meum intra me;<br> et in meditatione mea exardescet ignis.<br></p>
 <p><a name="005">5</a> Locutus sum in lingua mea:<br> Notum fac mihi, Domine, finem meum,<br> et numerum dierum meorum quis est,<br> ut sciam quid desit mihi.<br></p>
 <p><a name="006">6</a> Ecce mensurabiles posuisti dies meos,<br> et substantia mea tamquam nihilum ante te.<br> Verumtamen universa vanitas, omnis homo vivens.<br></p>
 <p><a name="007">7</a> Verumtamen in imagine pertransit homo;<br> sed et frustra conturbatur:<br> thesaurizat, et ignorat cui congregabit ea.<br></p>
 <p><a name="008">8</a> Et nunc quæ est exspectatio mea: nonne Dominus?<br> et substantia mea apud te est.<br></p>
 <p><a name="009">9</a> Ab omnibus iniquitatibus meis erue me:<br> opprobrium insipienti dedisti me.<br></p>
 <p><a name="010">10</a> Obmutui, et non aperui os meum,<br> quoniam tu fecisti;<br></p>
 <p><a name="011">11</a> amove a me plagas tuas.<br></p>
 <p><a name="012">12</a> A fortitudine manus tuæ ego defeci in increpationibus:<br> propter iniquitatem corripuisti hominem.<br> Et tabescere fecisti sicut araneam animam ejus:<br> verumtamen vane conturbatur omnis homo.<br></p>
 <p><a name="013">13</a> Exaudi orationem meam, Domine, et deprecationem meam;<br> auribus percipe lacrimas meas.<br> Ne sileas, quoniam advena ego sum apud te,<br> et peregrinus sicut omnes patres mei.<br></p>
 <p><a name="014">14</a> Remitte mihi, ut refrigerer<br> priusquam abeam et amplius non ero.]</p>
 <p></p><hr>
 <center>
 <a href="psa039.htm">Next: Psalms Chapter 39</a></center>
 </body>