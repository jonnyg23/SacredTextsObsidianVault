<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa016.htm">Polyglot</a> 
 <a href="../kjv/isa016.htm">KJV</a> 
 <a href="../sep/isa016.htm">Sep</a> 
 <a href="../tan/isa016.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa015.htm">Previous</a> 
 <a href="isa017.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 16</h3><p><a name="001">1</a> [Emitte agnum, Domine, dominatorem terræ,<br> de petra deserti<br> ad montem filiæ Sion.<br></p>
 <p><a name="002">2</a> Et erit: sicut avis fugiens,<br> et pulli de nido avolantes,<br> sic erunt filiæ Moab<br> in transcensu Arnon.<br></p>
 <p><a name="003">3</a> Ini consilium,<br> coge concilium;<br> pone quasi noctem umbram tuam<br> in meridie;<br> absconde fugientes, et vagos ne prodas.<br></p>
 <p><a name="004">4</a> Habitabunt apud te profugi mei;<br> Moab, esto latibulum eorum a facie vastatoris:<br> finitus est enim pulvis, consummatus est miser,<br> defecit qui conculcabat terram.<br></p>
 <p><a name="005">5</a> Et præparabitur in misericordia solium,<br> et sedebit super illud in veritate<br> in tabernaculo David,<br> judicans et quærens judicium,<br> et velociter reddens quod justum est.<br></p>
 <p><a name="006">6</a> Audivimus superbiam Moab:<br> superbus est valde;<br> superbia ejus, et arrogantia ejus, et indignatio ejus<br> plus quam fortitudo ejus.<br></p>
 <p><a name="007">7</a> Idcirco ululabit Moab ad Moab;<br> universus ululabit:<br> his qui lætantur super muros cocti lateris,<br> loquimini plagas suas.<br></p>
 <p><a name="008">8</a> Quoniam suburbana Hesebon deserta sunt,<br> et vineam Sabama<br> domini gentium exciderunt:<br> flagella ejus usque ad Jazer pervenerunt,<br> erraverunt in deserto;<br> propagines ejus relictæ sunt,<br> transierunt mare.<br></p>
 <p><a name="009">9</a> Super hoc plorabo in fletu Jazer<br> vineam Sabama;<br> inebriabo de lacrima mea,<br> Hesebon et Eleale,<br> quoniam super vindemiam tuam et super messem tuam<br> vox calcantium irruit.<br></p>
 <p><a name="010">10</a> Et auferetur lætitia et exsultatio de Carmelo,<br> et in vineis non exsultabit neque jubilabit.<br> Vinum in torculari non calcabit qui calcare consueverat;<br> vocem calcantium abstuli.<br></p>
 <p><a name="011">11</a> Super hoc venter meus ad Moab<br> quasi cithara sonabit,<br> et viscera mea ad murum cocti lateris.<br></p>
 <p><a name="012">12</a> Et erit: cum apparuerit quod laboravit Moab<br> super excelsis suis,<br> ingredietur ad sancta sua ut obsecret,<br> et non valebit.]</p>
 <p><a name="013">13</a> Hoc verbum quod locutus est Dominus ad Moab ex tunc.</p>
 <p><a name="014">14</a> Et nunc locutus est Dominus, dicens: In tribus annis, quasi anni mercenarii, auferetur gloria Moab super omni populo multo, et relinquetur parvus et modicus, nequaquam multus.</p>
 <p></p><hr>
 <center>
 <a href="isa017.htm">Next: Isaiah Chapter 17</a></center>
 </body>