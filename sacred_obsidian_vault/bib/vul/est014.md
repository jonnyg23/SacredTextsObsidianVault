<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/est014.htm">Polyglot</a> 
 
 <br>
 <br><a href="est.htm">Esther Index</a><br>
  
 <a href="est013.htm">Previous</a> 
 <a href="est015.htm">Next</a> 
 </center>
 <hr>
 
 <h3 align="CENTER">Vulgate (Latin): Esther Chapter 14</h3><p><a name="001">1</a> Esther quoque regina confugit ad Dominum, pavens periculum quod imminebat.</p>
 <p><a name="002">2</a> Cumque deposuisset vestes regias, fletibus et luctui apta indumenta suscepit, et pro unguentis variis, cinere et stercore implevit caput, et corpus suum humiliavit jejuniis: omniaque loca, in quibus antea lætari consueverat, crinium laceratione complevit.</p>
 <p><a name="003">3</a> Et deprecabatur Dominum Deum Israël, dicens: Domine mi, qui rex noster es solus, adjuva me solitariam, et cujus præter te nullus est auxiliator alius.</p>
 <p><a name="004">4</a> Periculum meum in manibus meis est.</p>
 <p><a name="005">5</a> Audivi a patre meo quod tu, Domine, tulisses Israël de cunctis gentibus, et patres nostros ex omnibus retro majoribus suis, ut possideres hæreditatem sempiternam, fecistique eis sicut locutus es.</p>
 <p><a name="006">6</a> Peccavimus in conspectu tuo, et idcirco tradidisti nos in manus inimicorum nostrorum:</p>
 <p><a name="007">7</a> coluimus enim deos eorum. Justus es Domine:</p>
 <p><a name="008">8</a> et nunc non eis sufficit, quod durissima nos opprimunt servitute, sed robur manuum suarum, idolorum potentiæ deputantes,</p>
 <p><a name="009">9</a> volunt tua mutare promissa, et delere hæreditatem tuam, et claudere ora laudantium te, atque extinguere gloriam templi et altaris tui,</p>
 <p><a name="010">10</a> ut aperiant ora gentium, et laudent idolorum fortitudinem, et prædicent carnalem regem in sempiternum.</p>
 <p><a name="011">11</a> Ne tradas, Domine, sceptrum tuum his, qui non sunt, ne rideant ad ruinam nostram: sed converte consilium eorum super eos, et eum qui in nos cpit sævire, disperde.</p>
 <p><a name="012">12</a> Memento, Domine, et ostende te nobis in tempore tribulationis nostræ, et da mihi fiduciam, Domine rex deorum, et universæ potestatis:</p>
 <p><a name="013">13</a> tribue sermonem compositum in ore meo in conspectu leonis, et transfer cor illius in odium hostis nostri, ut et ipse pereat, et ceteri qui ei consentiunt.</p>
 <p><a name="014">14</a> Nos autem libera manu tua, et adjuva me, nullum aliud auxilium habentem nisi te, Domine, qui habes omnium scientiam,</p>
 <p><a name="015">15</a> et nosti quia oderim gloriam iniquorum, et detester cubile incircumcisorum, et omnis alienigenæ.</p>
 <p><a name="016">16</a> Tu scis necessitatem meam, quod abominer signum superbiæ et gloriæ meæ, quod est super caput meum in diebus ostentationis meæ, et detester illud quasi pannum menstruatæ, et non portem in diebus silentii mei,</p>
 <p><a name="017">17</a> et quod non comederim in mensa Aman, nec mihi placuerit convivium regis, et non biberim vinum libaminum:</p>
 <p><a name="018">18</a> et numquam lætata sit ancilla tua, ex quo huc translata sum usque in præsentem diem, nisi in te, Domine Deus Abraham.</p>
 <p><a name="019">19</a> Deus fortis super omnes, exaudi vocem eorum qui nullam aliam spem habent, et libera nos de manu iniquorum, et erue me a timore meo.</p>
 <p></p><hr>
 <center>
 <a href="est015.htm">Next: Esther Chapter 15</a></center>
 </body>