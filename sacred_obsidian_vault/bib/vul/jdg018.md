<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg018.htm">Polyglot</a> 
 <a href="../kjv/jdg018.htm">KJV</a> 
 <a href="../sep/jdb018.htm">Sep:JdB</a> 
 <a href="../sep/jda018.htm">Sep:JdA</a> 
 <a href="../tan/jdg018.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jdg017.htm">Previous</a> 
 <a href="jdg019.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 18</h3><p><a name="001">1</a> In diebus illis non erat rex in Israël, et tribus Dan quærebat possessionem sibi, ut habitaret in ea: usque ad illum enim diem inter ceteras tribus sortem non acceperat.</p>
 <p><a name="002">2</a> Miserunt ergo filii Dan stirpis et familiæ suæ quinque viros fortissimos de Saraa et Esthaol, ut explorarent terram, et diligenter inspicerent: dixeruntque eis: Ite, et considerate terram. Qui cum pergentes venissent in montem Ephraim, et intrassent domum Michæ, requieverunt ibi:</p>
 <p><a name="003">3</a> et agnoscentes vocem adolescentis Levitæ, utentesque illius diversorio, dixerunt ad eum: Quis te huc adducit? quid hic agis? quam ob causam huc venire voluisti?</p>
 <p><a name="004">4</a> Qui respondit eis: Hæc et hæc præstitit mihi Michas, et me mercede conduxit, ut sim ei sacerdos.</p>
 <p><a name="005">5</a> Rogaverunt autem eum ut consuleret Dominum ut scire possent an prospero itinere pergerent, et res haberet effectum.</p>
 <p><a name="006">6</a> Qui respondit eis: Ite in pace: Dominus respicit viam vestram, et iter quo pergitis.</p>
 <p><a name="007">7</a> Euntes igitur quinque viri venerunt Lais: videruntque populum habitantem in ea absque ullo timore, juxta consuetudinem Sidoniorum, securum et quietum, nullo ei penitus resistente, magnarumque opum, et procul a Sidone atque a cunctis hominibus separatum.<br>
 </p>
 <p><a name="008">8</a> Reversique ad fratres suos in Saraa et Esthaol, et quid egissent sciscitantibus responderunt:</p>
 <p><a name="009">9</a> Surgite, ascendamus ad eos: vidimus enim terram valde opulentam et uberem. Nolite negligere, nolite cessare: eamus, et possideamus eam: nullus erit labor.</p>
 <p><a name="010">10</a> Intrabimus ad securos, in regionem latissimam, tradetque nobis Dominus locum, in quo nullius rei est penuria eorum quæ gignuntur in terra.</p>
 <p><a name="011">11</a> Profecti igitur sunt de cognatione Dan, id est, de Saraa et Esthaol, sexcenti viri accincti armis bellicis,</p>
 <p><a name="012">12</a> ascendentesque manserunt in Cariathiarim Judæ: qui locus ex eo tempore Castrorum Dan nomen accepit, et est post tergum Cariathiarim.</p>
 <p><a name="013">13</a> Inde transierunt in montem Ephraim. Cumque venissent ad domum Michæ,</p>
 <p><a name="014">14</a> dixerunt quinque viri, qui prius missi fuerant ad considerandam terram Lais, ceteris fratribus suis: Nostis quod in domibus istis sit ephod, et theraphim, et sculptile, atque conflatile: videte quid vobis placeat.<br>
 </p>
 <p><a name="015">15</a> Et cum paululum declinassent, ingressi sunt domum adolescentis Levitæ, qui erat in domo Michæ: salutaveruntque eum verbis pacificis.</p>
 <p><a name="016">16</a> Sexcenti autem viri ita ut erant armati, stabant ante ostium.</p>
 <p><a name="017">17</a> At illi, qui ingressi fuerant domum juvenis, sculptile, et ephod, et theraphim, atque conflatile tollere nitebantur, et sacerdos stabat ante ostium, sexcentis viris fortissimis haud procul expectantibus.</p>
 <p><a name="018">18</a> Tulerunt igitur qui intraverant sculptile, ephod, et idola, atque conflatile. Quibus dixit sacerdos: Quid facitis?</p>
 <p><a name="019">19</a> Cui responderunt: Tace et pone digitum super os tuum: venique nobiscum, ut habeamus te patrem, ac sacerdotem. Quid tibi melius est, ut sis sacerdos in domo unius viri, an in una tribu et familia in Israël?</p>
 <p><a name="020">20</a> Quod cum audisset, acquievit sermonibus eorum, et tulit ephod, et idola, ac sculptile, et profectus est cum eis.</p>
 <p><a name="021">21</a> Qui cum pergerent, et ante se ire fecissent parvulos ac jumenta, et omne quod erat pretiosum,</p>
 <p><a name="022">22</a> et jam a domo Michæ essent procul, viri qui habitabant in ædibus Michæ conclamantes secuti sunt,</p>
 <p><a name="023">23</a> et post tergum clamare cperunt. Qui cum respexissent, dixerunt ad Micham: Quid tibi vis? cur clamas?</p>
 <p><a name="024">24</a> Qui respondit: Deos meos, quos mihi feci, tulistis, et sacerdotem, et omnia quæ habeo, et dicitis: Quid tibi est?</p>
 <p><a name="025">25</a> Dixeruntque ei filii Dan: Cave ne ultra loquaris ad nos, et veniant ad te viri animo concitati, et ipse cum omni domo tua pereas.</p>
 <p><a name="026">26</a> Et sic cpto itinere perrexerunt. Videns autem Michas quod fortiores se essent, reversus est in domum suam.<br>
 </p>
 <p><a name="027">27</a> Sexcenti autem viri tulerunt sacerdotem, et quæ supra diximus: veneruntque in Lais ad populum quiescentem atque securum, et percusserunt eos in ore gladii: urbemque incendio tradiderunt,</p>
 <p><a name="028">28</a> nullo penitus ferente præsidium, eo quod procul habitarent a Sidone, et cum nullo hominum haberent quidquam societatis ac negotii. Erat autem civitas sita in regione Rohob: quam rursum exstruentes habitaverunt in ea,</p>
 <p><a name="029">29</a> vocato nomine civitatis Dan, juxta vocabulum patris sui, quem genuerat Israël, quæ prius Lais dicebatur.</p>
 <p><a name="030">30</a> Posueruntque sibi sculptile, et Jonathan filium Gersam filii Moysi ac filios ejus sacerdotes in tribu Dan, usque ad diem captivitatis suæ.</p>
 <p><a name="031">31</a> Mansitque apud eos idolum Michæ omni tempore quo fuit domus Dei in Silo. In diebus illis non erat rex in Israël.</p>
 <p></p><hr>
 <center>
 <a href="jdg019.htm">Next: Judges Chapter 19</a></center>
 </body>