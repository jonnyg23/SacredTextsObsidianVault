<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev017.htm">Polyglot</a> 
 <a href="../gnt/rev017.htm">GNT</a> 
 <a href="../kjv/rev017.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev016.htm">Previous</a> 
 <a href="rev018.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 17</h3><p><a name="001">1</a> Et venit unus de septem angelis, qui habebant septem phialas, et locutus est mecum, dicens: Veni, ostendam tibi damnationem meretricis magnæ, quæ sedet super aquas multas,</p>
 <p><a name="002">2</a> cum qua fornicati sunt reges terræ, et inebriati sunt qui inhabitant terram de vino prostitutionis ejus.</p>
 <p><a name="003">3</a> Et abstulit me in spiritu in desertum. Et vidi mulierem sedentem super bestiam coccineam, plenam nominibus blasphemiæ, habentem capita septem, et cornua decem.</p>
 <p><a name="004">4</a> Et mulier erat circumdata purpura, et coccino, et inaurata auro, et lapide pretioso, et margaritis, habens poculum aureum in manu sua, plenum abominatione, et immunditia fornicationis ejus.</p>
 <p><a name="005">5</a> Et in fronte ejus nomen scriptum: Mysterium: Babylon magna, mater fornicationum, et abominationum terræ.</p>
 <p><a name="006">6</a> Et vidi mulierem ebriam de sanguine sanctorum, et de sanguine martyrum Jesu. Et miratus sum cum vidissem illam admiratione magna.</p>
 <p><a name="007">7</a> Et dixit mihi angelus: Quare miraris? ego dicam tibi sacramentum mulieris, et bestiæ, quæ portat eam, quæ habet capita septem, et cornua decem.</p>
 <p><a name="008">8</a> Bestia, quam vidisti, fuit, et non est, et ascensura est de abysso, et in interitum ibit: et mirabuntur inhabitantes terram (quorum non sunt scripta nomina in libro vitæ a constitutione mundi) videntes bestiam, quæ erat, et non est.</p>
 <p><a name="009">9</a> Et hic est sensus, qui habet sapientiam. Septem capita, septem montes sunt, super quos mulier sedet, et reges septem sunt.</p>
 <p><a name="010">10</a> Quinque ceciderunt, unus est, et alius nondum venit: et cum venerit, oportet illum breve tempus manere.</p>
 <p><a name="011">11</a> Et bestia, quæ erat, et non est: et ipsa octava est: et de septem est, et in interitum vadit.</p>
 <p><a name="012">12</a> Et decem cornua, quæ vidisti, decem reges sunt: qui regnum nondum acceperunt, sed potestatem tamquam reges una hora accipient post bestiam.</p>
 <p><a name="013">13</a> Hi unum consilium habent, et virtutem, et potestatem suam bestiæ tradent.</p>
 <p><a name="014">14</a> Hi cum Agno pugnabunt, et Agnus vincet illos: quoniam Dominus dominorum est, et Rex regum, et qui cum illo sunt, vocati, electi, et fideles.</p>
 <p><a name="015">15</a> Et dixit mihi: Aquæ, quas vidisti ubi meretrix sedet, populi sunt, et gentes, et linguæ.</p>
 <p><a name="016">16</a> Et decem cornua, quæ vidisti in bestia: hi odient fornicariam, et desolatam facient illam, et nudam, et carnes ejus manducabunt, et ipsam igni concremabunt.</p>
 <p><a name="017">17</a> Deus enim dedit in corda eorum ut faciant quod placitum est illi: ut dent regnum suum bestiæ donec consummentur verba Dei.</p>
 <p><a name="018">18</a> Et mulier, quam vidisti, est civitas magna, quæ habet regnum super reges terræ.</p>
 <p></p><hr>
 <center>
 <a href="rev018.htm">Next: Revelation Chapter 18</a></center>
 </body>