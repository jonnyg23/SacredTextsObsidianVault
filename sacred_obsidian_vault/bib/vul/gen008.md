<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen008.htm">Polyglot</a> 
 <a href="../kjv/gen008.htm">KJV</a> 
 <a href="../sep/gen008.htm">Sep</a> 
 <a href="../tan/gen008.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen007.htm">Previous</a> 
 <a href="gen009.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 8</h3><p><a name="001">1</a> Recordatus autem Deus Noë, cunctorumque animantium, et omnium jumentorum, quæ erant cum eo in arca, adduxit spiritum super terram, et imminutæ sunt aquæ.</p>
 <p><a name="002">2</a> Et clausi sunt fontes abyssi, et cataractæ cæli: et prohibitæ sunt pluviæ de cælo.</p>
 <p><a name="003">3</a> Reversæque sunt aquæ de terra euntes et redeuntes: et cperunt minui post centum quinquaginta dies.</p>
 <p><a name="004">4</a> Requievitque arca mense septimo, vigesimo septimo die mensis, super montes Armeniæ.</p>
 <p><a name="005">5</a> At vero aquæ ibant et decrescebant usque ad decimum mensem: decimo enim mense, primo die mensis, apparuerunt cacumina montium.</p>
 <p><a name="006">6</a> Cumque transissent quadraginta dies, aperiens Noë fenestram arcæ, quam fecerat, dimisit corvum,</p>
 <p><a name="007">7</a> qui egrediebatur, et non revertebatur, donec siccarentur aquæ super terram.</p>
 <p><a name="008">8</a> Emisit quoque columbam post eum, ut videret si jam cessassent aquæ super faciem terræ.</p>
 <p><a name="009">9</a> Quæ cum non invenisset ubi requiesceret pes ejus, reversa est ad eum in arcam: aquæ enim erant super universam terram: extenditque manum, et apprehensam intulit in arcam.</p>
 <p><a name="010">10</a> Expectatis autem ultra septem diebus aliis, rursum dimisit columbam ex arca.</p>
 <p><a name="011">11</a> At illa venit ad eum ad vesperam, portans ramum olivæ virentibus foliis in ore suo: intellexit ergo Noë quod cessassent aquæ super terram.</p>
 <p><a name="012">12</a> Expectavitque nihilominus septem alios dies: et emisit columbam, quæ non est reversa ultra ad eum.</p>
 <p><a name="013">13</a> Igitur sexcentesimo primo anno, primo mense, prima die mensis, imminutæ sunt aquæ super terram: et aperiens Noë tectum arcæ, aspexit, viditque quod exsiccata esset superficies terræ.</p>
 <p><a name="014">14</a> Mense secundo, septimo et vigesimo die mensis arefacta est terra.<br>
 </p>
 <p><a name="015">15</a> Locutus est autem Deus ad Noë, dicens:</p>
 <p><a name="016">16</a> Egredere de arca, tu et uxor tua, filii tui et uxores filiorum tuorum tecum.</p>
 <p><a name="017">17</a> Cuncta animantia, quæ sunt apud te, ex omni carne, tam in volatilibus quam in bestiis et universis reptilibus, quæ reptant super terram, educ tecum, et ingredimini super terram: crescite et multiplicamini super eam.</p>
 <p><a name="018">18</a> Egressus est ergo Noë, et filii ejus: uxor illius, et uxores filiorum ejus cum eo.</p>
 <p><a name="019">19</a> Sed et omnia animantia, jumenta, et reptilia quæ reptant super terram, secundum genus suum, egressa sunt de arca.</p>
 <p><a name="020">20</a> Ædificavit autem Noë altare Domino: et tollens de cunctis pecoribus et volucribus mundis, obtulit holocausta super altare.</p>
 <p><a name="021">21</a> Odoratusque est Dominus odorem suavitatis, et ait: Nequaquam ultra maledicam terræ propter homines: sensus enim et cogitatio humani cordis in malum prona sunt ab adolescentia sua: non igitur ultra percutiam omnem animam viventem sicut feci.</p>
 <p><a name="022">22</a> Cunctis diebus terræ, sementis et messis, frigus et æstus, æstas et hiems, nox et dies non requiescent.</p>
 <p></p><hr>
 <center>
 <a href="gen009.htm">Next: Genesis Chapter 9</a></center>
 </body>