<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat016.htm">Polyglot</a> 
 <a href="../gnt/mat016.htm">GNT</a> 
 <a href="../kjv/mat016.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat015.htm">Previous</a> 
 <a href="mat017.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 16</h3><p><a name="001">1</a> Et accesserunt ad eum pharisæi et sadducæi tentantes: et rogaverunt eum ut signum de cælo ostenderet eis.</p>
 <p><a name="002">2</a> At ille respondens, ait illis: Facto vespere dicitis: Serenum erit, rubicundum est enim cælum.</p>
 <p><a name="003">3</a> Et mane: Hodie tempestas, rutilat enim triste cælum.</p>
 <p><a name="004">4</a> Faciem ergo cæli dijudicare nostis: signa autem temporum non potestis scire? Generatio mala et adultera signum quærit: et signum non dabitur ei, nisi signum Jonæ prophetæ. Et relictis illis, abiit.<br>
 </p>
 <p><a name="005">5</a> Et cum venissent discipuli ejus trans fretum, obliti sunt panes accipere.</p>
 <p><a name="006">6</a> Qui dixit illis: Intuemini, et cavete a fermento pharisæorum et sadducæorum.</p>
 <p><a name="007">7</a> At illi cogitabant intra se dicentes: Quia panes non accepimus.</p>
 <p><a name="008">8</a> Sciens autem Jesus, dixit: Quid cogitatis intra vos modicæ fidei, quia panes non habetis?</p>
 <p><a name="009">9</a> Nondum intelligitis, neque recordamini quinque panum in quinque millia hominum, et quot cophinos sumpsistis?</p>
 <p><a name="010">10</a> neque septem panum in quatuor millia hominum, et quot sportas sumpsistis?</p>
 <p><a name="011">11</a> Quare non intelligitis, quia non de pane dixi vobis: Cavete a fermento pharisæorum et sadducæorum?</p>
 <p><a name="012">12</a> Tunc intellexerunt quia non dixerit cavendum a fermento panum, sed a doctrina pharisæorum et sadducæorum.<br>
 </p>
 <p><a name="013">13</a> Venit autem Jesus in partes Cæsareæ Philippi: et interrogabat discipulos suos, dicens: Quem dicunt homines esse Filium hominis?</p>
 <p><a name="014">14</a> At illi dixerunt: Alii Joannem Baptistam, alii autem Eliam, alii vero Jeremiam, aut unum ex prophetis.</p>
 <p><a name="015">15</a> Dicit illis Jesus: Vos autem, quem me esse dicitis?</p>
 <p><a name="016">16</a> Respondens Simon Petrus dixit: Tu es Christus, Filius Dei vivi.</p>
 <p><a name="017">17</a> Respondens autem Jesus, dixit ei: Beatus es Simon Bar Jona: quia caro et sanguis non revelavit tibi, sed Pater meus, qui in cælis est.</p>
 <p><a name="018">18</a> Et ego dico tibi, quia tu es Petrus, et super hanc petram ædificabo Ecclesiam meam, et portæ inferi non prævalebunt adversus eam.</p>
 <p><a name="019">19</a> Et tibi dabo claves regni cælorum. Et quodcumque ligaveris super terram, erit ligatum et in cælis: et quodcumque solveris super terram, erit solutum et in cælis.</p>
 <p><a name="020">20</a> Tunc præcepit discipulis suis ut nemini dicerent quia ipse esset Jesus Christus.<br>
 </p>
 <p><a name="021">21</a> Exinde cpit Jesus ostendere discipulis suis, quia oporteret eum ire Jerosolymam, et multa pati a senioribus, et scribis, et principibus sacerdotum, et occidi, et tertia die resurgere.</p>
 <p><a name="022">22</a> Et assumens eum Petrus, cpit increpare illum dicens: Absit a te, Domine: non erit tibi hoc.</p>
 <p><a name="023">23</a> Qui conversus, dixit Petro: Vade post me Satana, scandalum es mihi: quia non sapis ea quæ Dei sunt, sed ea quæ hominum.</p>
 <p><a name="024">24</a> Tunc Jesus dixit discipulis suis: Si quis vult post me venire, abneget semetipsum, et tollat crucem suam, et sequatur me.</p>
 <p><a name="025">25</a> Qui enim voluerit animam suam salvam facere, perdet eam: qui autem perdiderit animam suam propter me, inveniet eam.</p>
 <p><a name="026">26</a> Quid enim prodest homini, si mundum universum lucretur, animæ vero suæ detrimentum patiatur? aut quam dabit homo commutationem pro anima sua?</p>
 <p><a name="027">27</a> Filius enim hominis venturus est in gloria Patris sui cum angelis suis: et tunc reddet unicuique secundum opera ejus.</p>
 <p><a name="028">28</a> Amen dico vobis, sunt quidam de hic stantibus, qui non gustabunt mortem, donec videant Filium hominis venientem in regno suo.</p>
 <p></p><hr>
 <center>
 <a href="mat017.htm">Next: Matthew Chapter 17</a></center>
 </body>