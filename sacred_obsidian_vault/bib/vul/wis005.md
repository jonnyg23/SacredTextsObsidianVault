<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis005.htm">Polyglot</a> 
 <a href="../apo/wis005.htm">Apo</a> 
 <a href="../sep/wis005.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis004.htm">Previous</a> 
 <a href="wis006.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 5</h3><p><a name="001">1</a> [Tunc stabunt justi in magna constantia<br> adversus eos qui se angustiaverunt,<br> et qui abstulerunt labores eorum.<br></p>
 <p><a name="002">2</a> Videntes turbabuntur timore horribili,<br> et mirabuntur in subitatione insperatæ salutis;<br></p>
 <p><a name="003">3</a> dicentes intra se, pnitentiam agentes,<br> et præ angustia spiritus gementes:<br> Hi sunt quos habuimus aliquando in derisum,<br> et in similitudinem improperii.<br></p>
 <p><a name="004">4</a> Nos insensati, vitam illorum æstimabamus insaniam,<br> et finem illorum sine honore;<br></p>
 <p><a name="005">5</a> ecce quomodo computati sunt inter filios Dei,<br> et inter sanctos sors illorum est.<br></p>
 <p><a name="006">6</a> Ergo erravimus a via veritatis,<br> et justitiæ lumen non luxit nobis,<br> et sol intelligentiæ non est ortus nobis.<br></p>
 <p><a name="007">7</a> Lassati sumus in via iniquitatis et perditionis,<br> et ambulavimus vias difficiles:<br> viam autem Domini ignoravimus.<br></p>
 <p><a name="008">8</a> Quid nobis profuit superbia?<br> aut divitiarum jactantia quid contulit nobis?<br></p>
 <p><a name="009">9</a> Transierunt omnia illa tamquam umbra,<br> et tamquam nuntius percurrens,<br></p>
 <p><a name="010">10</a> et tamquam navis quæ pertransit fluctuantem aquam,<br> cujus cum præterierit non est vestigium invenire,<br> neque semitam carinæ illius in fluctibus;<br></p>
 <p><a name="011">11</a> aut tamquam avis quæ transvolat in aëre,<br> cujus nullum invenitur argumentum itineris,<br> sed tantum sonitus alarum verberans levem ventum,<br> et scindens per vim itineris aërem:<br> commotis alis transvolavit,<br> et post hoc nullum signum invenitur itineris illius;<br></p>
 <p><a name="012">12</a> aut tamquam sagitta emissa in locum destinatum,<br> divisus aër continuo in se reclusus est,<br> ut ignoretur transitus illius:<br></p>
 <p><a name="013">13</a> sic et nos nati continuo desivimus esse;<br> et virtutis quidem nullum signum valuimus ostendere,<br> in malignitate autem nostra consumpti sumus.<br></p>
 <p><a name="014">14</a> Talia dixerunt in inferno hi qui peccaverunt:<br></p>
 <p><a name="015">15</a> quoniam spes impii tamquam lanugo est quæ a vento tollitur,<br> et tamquam spuma gracilis quæ a procella dispergitur,<br> et tamquam fumus qui a vento diffusus est,<br> et tamquam memoria hospitis unius diei prætereuntis.<br></p>
 <p><a name="016">16</a> Justi autem in perpetuum vivent,<br> et apud Dominum est merces eorum,<br> et cogitatio illorum apud Altissimum.<br></p>
 <p><a name="017">17</a> Ideo accipient regnum decoris,<br> et diadema speciei de manu Domini:<br> quoniam dextera sua teget eos,<br> et brachio sancto suo defendet illos.<br></p>
 <p><a name="018">18</a> Accipiet armaturam zelus illius,<br> et armabit creaturam ad ultionem inimicorum.<br></p>
 <p><a name="019">19</a> Induet pro thorace justitiam,<br> et accipiet pro galea judicium certum;<br></p>
 <p><a name="020">20</a> sumet scutum inexpugnabile æquitatem.<br></p>
 <p><a name="021">21</a> Acuet autem duram iram in lanceam,<br> et pugnabit cum illo orbis terrarum contra insensatos.<br></p>
 <p><a name="022">22</a> Ibunt directe emissiones fulgurum,<br> et tamquam a bene curvato arcu nubium exterminabuntur,<br> et ad certum locum insilient.<br></p>
 <p><a name="023">23</a> Et a petrosa ira plenæ mittentur grandines;<br> excandescet in illos aqua maris,<br> et flumina concurrent duriter.<br></p>
 <p><a name="024">24</a> Contra illos stabit spiritus virtutis,<br> et tamquam turbo venti dividet illos;<br> et ad eremum perducet omnem terram iniquitas illorum,<br> et malignitas evertet sedes potentium.]</p>
 <p></p><hr>
 <center>
 <a href="wis006.htm">Next: Wisdom Chapter 6</a></center>
 </body>