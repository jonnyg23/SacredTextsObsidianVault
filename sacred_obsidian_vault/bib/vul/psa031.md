<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa031.htm">Polyglot</a> 
 <a href="../kjv/psa031.htm">KJV</a> 
 <a href="../sep/psa031.htm">Sep</a> 
 <a href="../tan/psa031.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa030.htm">Previous</a> 
 <a href="psa032.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 31</h3><p><a name="001">1</a> Ipsi David intellectus. [Beati quorum remissæ sunt iniquitates,<br> et quorum tecta sunt peccata.<br></p>
 <p><a name="002">2</a> Beatus vir cui non imputavit Dominus peccatum,<br> nec est in spiritu ejus dolus.<br></p>
 <p><a name="003">3</a> Quoniam tacui, inveteraverunt ossa mea,<br> dum clamarem tota die.<br></p>
 <p><a name="004">4</a> Quoniam die ac nocte gravata est super me manus tua,<br> conversus sum in ærumna mea, dum configitur spina.<br></p>
 <p><a name="005">5</a> Delictum meum cognitum tibi feci,<br> et injustitiam meam non abscondi.<br> Dixi: Confitebor adversum me injustitiam meam Domino;<br> et tu remisisti impietatem peccati mei.<br></p>
 <p><a name="006">6</a> Pro hac orabit ad te omnis sanctus<br> in tempore opportuno.<br> Verumtamen in diluvio aquarum multarum,<br> ad eum non approximabunt.<br></p>
 <p><a name="007">7</a> Tu es refugium meum a tribulatione quæ circumdedit me;<br> exsultatio mea, erue me a circumdantibus me.<br></p>
 <p><a name="008">8</a> Intellectum tibi dabo, et instruam te in via hac qua gradieris;<br> firmabo super te oculos meos.<br></p>
 <p><a name="009">9</a> Nolite fieri sicut equus et mulus,<br> quibus non est intellectus.<br> In camo et freno maxillas eorum constringe,<br> qui non approximant ad te.<br></p>
 <p><a name="010">10</a> Multa flagella peccatoris;<br> sperantem autem in Domino misericordia circumdabit.<br></p>
 <p><a name="011">11</a> Lætamini in Domino, et exsultate, justi;<br> et gloriamini, omnes recti corde.]</p>
 <p></p><hr>
 <center>
 <a href="psa032.htm">Next: Psalms Chapter 32</a></center>
 </body>