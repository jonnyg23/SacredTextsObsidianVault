<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir003.htm">Polyglot</a> 
 <a href="../apo/sir003.htm">Apo</a> 
 <a href="../sep/sir003.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir002.htm">Previous</a> 
 <a href="sir004.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 3</h3><p><a name="001">1</a> [Filii sapientiæ ecclesia justorum,<br> et natio illorum obedientia et dilectio.<br></p>
 <p><a name="002">2</a> Judicium patris audite, filii,<br> et sic facite, ut salvi sitis.<br></p>
 <p><a name="003">3</a> Deus enim honoravit patrem in filiis:<br> et judicium matris exquirens, firmavit in filios.<br></p>
 <p><a name="004">4</a> Qui diligit Deum exorabit pro peccatis,<br> et continebit se ab illis,<br> et in oratione dierum exaudietur.<br></p>
 <p><a name="005">5</a> Et sicut qui thesaurizat,<br> ita et qui honorificat matrem suam.<br></p>
 <p><a name="006">6</a> Qui honorat patrem suum jucundabitur in filiis,<br> et in die orationis suæ exaudietur.<br></p>
 <p><a name="007">7</a> Qui honorat patrem suum vita vivet longiore,<br> et qui obedit patri refrigerabit matrem.<br></p>
 <p><a name="008">8</a> Qui timet Dominum honorat parentes,<br> et quasi dominis serviet his qui se genuerunt.<br></p>
 <p><a name="009">9</a> In opere, et sermone, et omni patientia, honora patrem tuum,<br></p>
 <p><a name="010">10</a> ut superveniat tibi benedictio ab eo,<br> et benedictio illius in novissimo maneat.<br></p>
 <p><a name="011">11</a> Benedictio patris firmat domos filiorum:<br> maledictio autem matris eradicat fundamenta.<br></p>
 <p><a name="012">12</a> Ne glorieris in contumelia patris tui:<br> non enim est tibi gloria ejus confusio.<br></p>
 <p><a name="013">13</a> Gloria enim hominis ex honore patris sui,<br> et dedecus filii pater sine honore.<br></p>
 <p><a name="014">14</a> Fili, suscipe senectam patris tui,<br> et non contristes eum in vita illius:<br></p>
 <p><a name="015">15</a> et si defecerit sensu, veniam da,<br> et ne spernas eum in virtute tua:<br> eleemosyna enim patris non erit in oblivione.<br></p>
 <p><a name="016">16</a> Nam pro peccato matris restituetur tibi bonum:<br></p>
 <p><a name="017">17</a> et in justitia ædificabitur tibi,<br> et in die tribulationis commemorabitur tui,<br> et sicut in sereno glacies, solventur peccata tua.<br></p>
 <p><a name="018">18</a> Quam malæ famæ est qui derelinquit patrem,<br> et est maledictus a Deo qui exasperat matrem!]<br>
 </p>
 <p><a name="019">19</a> [Fili, in mansuetudine opera tua perfice,<br> et super hominum gloriam diligeris.<br></p>
 <p><a name="020">20</a> Quanto magnus es, humilia te in omnibus,<br> et coram Deo invenies gratiam:<br></p>
 <p><a name="021">21</a> quoniam magna potentia Dei solius,<br> et ab humilibus honoratur.<br></p>
 <p><a name="022">22</a> Altiora te ne quæsieris,<br> et fortiora te ne scrutatus fueris:<br> sed quæ præcepit tibi Deus, illa cogita semper,<br> et in pluribus operibus ejus ne fueris curiosus.<br></p>
 <p><a name="023">23</a> Non est enim tibi necessarium<br> ea, quæ abscondita sunt, videre oculis tuis.<br></p>
 <p><a name="024">24</a> In supervacuis rebus noli scrutari multipliciter,<br> et in pluribus operibus ejus non eris curiosus.<br></p>
 <p><a name="025">25</a> Plurima enim super sensum hominum ostensa sunt tibi:<br></p>
 <p><a name="026">26</a> multos quoque supplantavit suspicio illorum,<br> et in vanitate detinuit sensus illorum.<br></p>
 <p><a name="027">27</a> Cor durum habebit male in novissimo,<br> et qui amat periculum in illo peribit.<br></p>
 <p><a name="028">28</a> Cor ingrediens duas vias non habebit successus,<br> et pravus corde in illis scandalizabitur.<br></p>
 <p><a name="029">29</a> Cor nequam gravabitur in doloribus,<br> et peccator adjiciet ad peccandum.<br></p>
 <p><a name="030">30</a> Synagogæ superborum non erit sanitas,<br> frutex enim peccati radicabitur in illis, et non intelligetur.<br></p>
 <p><a name="031">31</a> Cor sapientis intelligitur in sapientia,<br> et auris bona audiet cum omni concupiscentia sapientiam.<br></p>
 <p><a name="032">32</a> Sapiens cor et intelligibile abstinebit se a peccatis,<br> et in operibus justitiæ successus habebit.]<br>
 </p>
 <p><a name="033">33</a> [Ignem ardentem exstinguit aqua,<br> et eleemosyna resistit peccatis:<br></p>
 <p><a name="034">34</a> et Deus prospector est ejus qui reddit gratiam:<br> meminit ejus in posterum,<br> et in tempore casus sui inveniet firmamentum.]</p>
 <p></p><hr>
 <center>
 <a href="sir004.htm">Next: Sirach Chapter 4</a></center>
 </body>