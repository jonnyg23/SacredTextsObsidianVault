<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa078.htm">Polyglot</a> 
 <a href="../kjv/psa078.htm">KJV</a> 
 <a href="../sep/psa078.htm">Sep</a> 
 <a href="../tan/psa078.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa077.htm">Previous</a> 
 <a href="psa079.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 78</h3><p><a name="001">1</a> Psalmus Asaph. [Deus, venerunt gentes in hæreditatem tuam;<br> polluerunt templum sanctum tuum;<br> posuerunt Jerusalem in pomorum custodiam.<br></p>
 <p><a name="002">2</a> Posuerunt morticina servorum tuorum escas volatilibus cæli;<br> carnes sanctorum tuorum bestiis terræ.<br></p>
 <p><a name="003">3</a> Effuderunt sanguinem eorum tamquam aquam in circuitu Jerusalem,<br> et non erat qui sepeliret.<br></p>
 <p><a name="004">4</a> Facti sumus opprobrium vicinis nostris;<br> subsannatio et illusio his qui in circuitu nostro sunt.<br></p>
 <p><a name="005">5</a> Usquequo, Domine, irasceris in finem?<br> accendetur velut ignis zelus tuus?<br></p>
 <p><a name="006">6</a> Effunde iram tuam in gentes quæ te non noverunt,<br> et in regna quæ nomen tuum non invocaverunt:<br></p>
 <p><a name="007">7</a> quia comederunt Jacob,<br> et locum ejus desolaverunt.<br></p>
 <p><a name="008">8</a> Ne memineris iniquitatum nostrarum antiquarum;<br> cito anticipent nos misericordiæ tuæ,<br> quia pauperes facti sumus nimis.<br></p>
 <p><a name="009">9</a> Adjuva nos, Deus salutaris noster,<br> et propter gloriam nominis tui, Domine, libera nos:<br> et propitius esto peccatis nostris, propter nomen tuum.<br></p>
 <p><a name="010">10</a> Ne forte dicant in gentibus: Ubi est Deus eorum?<br> et innotescat in nationibus coram oculis nostris<br> ultio sanguinis servorum tuorum qui effusus est.<br></p>
 <p><a name="011">11</a> Introëat in conspectu tuo gemitus compeditorum;<br> secundum magnitudinem brachii tui posside filios mortificatorum:<br></p>
 <p><a name="012">12</a> et redde vicinis nostris septuplum in sinu eorum;<br> improperium ipsorum quod exprobraverunt tibi, Domine.<br></p>
 <p><a name="013">13</a> Nos autem populus tuus, et oves pascuæ tuæ,<br> confitebimur tibi in sæculum;<br> in generationem et generationem annuntiabimus laudem tuam.]</p>
 <p></p><hr>
 <center>
 <a href="psa079.htm">Next: Psalms Chapter 79</a></center>
 </body>