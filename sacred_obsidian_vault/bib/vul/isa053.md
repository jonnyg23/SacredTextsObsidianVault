<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa053.htm">Polyglot</a> 
 <a href="../kjv/isa053.htm">KJV</a> 
 <a href="../sep/isa053.htm">Sep</a> 
 <a href="../tan/isa053.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa052.htm">Previous</a> 
 <a href="isa054.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 53</h3><p><a name="001">1</a> [Quis credidit auditui nostro?<br> et brachium Domini cui revelatum est?<br></p>
 <p><a name="002">2</a> Et ascendet sicut virgultum coram eo,<br> et sicut radix de terra sitienti.<br> Non est species ei, neque decor,<br> et vidimus eum,<br> et non erat aspectus, et desideravimus eum:<br></p>
 <p><a name="003">3</a> despectum, et novissimum virorum,<br> virum dolorum, et scientem infirmitatem,<br> et quasi absconditus vultus ejus et despectus,<br> unde nec reputavimus eum.<br></p>
 <p><a name="004">4</a> Vere languores nostros ipse tulit,<br> et dolores nostros ipse portavit;<br> et nos putavimus eum quasi leprosum,<br> et percussum a Deo, et humiliatum.<br></p>
 <p><a name="005">5</a> Ipse autem vulneratus est propter iniquitates nostras;<br> attritus est propter scelera nostra:<br> disciplina pacis nostræ super eum,<br> et livore ejus sanati sumus.<br></p>
 <p><a name="006">6</a> Omnes nos quasi oves erravimus,<br> unusquisque in viam suam declinavit:<br> et posuit Dominus in eo<br> iniquitatem omnium nostrum.<br></p>
 <p><a name="007">7</a> Oblatus est quia ipse voluit,<br> et non aperuit os suum;<br> sicut ovis ad occisionem ducetur,<br> et quasi agnus coram tondente se obmutescet,<br> et non aperiet os suum.<br></p>
 <p><a name="008">8</a> De angustia, et de judicio sublatus est.<br> Generationem ejus quis enarrabit?<br> quia abscissus est de terra viventium:<br> propter scelus populi mei percussi eum.<br></p>
 <p><a name="009">9</a> Et dabit impios pro sepultura,<br> et divitem pro morte sua,<br> eo quod iniquitatem non fecerit,<br> neque dolus fuerit in ore ejus.<br></p>
 <p><a name="010">10</a> Et Dominus voluit conterere eum in infirmitate.<br> Si posuerit pro peccato animam suam,<br> videbit semen longævum,<br> et voluntas Domini in manu ejus dirigetur.<br></p>
 <p><a name="011">11</a> Pro eo quod laboravit anima ejus,<br> videbit et saturabitur.<br> In scientia sua justificabit<br> ipse justus servus meus multos,<br> et iniquitates eorum ipse portabit.<br></p>
 <p><a name="012">12</a> Ideo dispertiam ei plurimos,<br> et fortium dividet spolia,<br> pro eo quod tradidit in mortem animam suam,<br> et cum sceleratis reputatus est,<br> et ipse peccata multorum tulit,<br> et pro transgressoribus rogavit.]</p>
 <p></p><hr>
 <center>
 <a href="isa054.htm">Next: Isaiah Chapter 54</a></center>
 </body>