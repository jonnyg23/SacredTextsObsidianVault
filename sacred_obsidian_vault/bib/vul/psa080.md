<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa080.htm">Polyglot</a> 
 <a href="../kjv/psa080.htm">KJV</a> 
 <a href="../sep/psa080.htm">Sep</a> 
 <a href="../tan/psa080.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa079.htm">Previous</a> 
 <a href="psa081.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 80</h3><p><a name="001">1</a> In finem, pro torcularibus. Psalmus ipsi Asaph.</p>
 <p><a name="002">2</a> [Exsultate Deo adjutori nostro;<br> jubilate Deo Jacob.<br></p>
 <p><a name="003">3</a> Sumite psalmum, et date tympanum;<br> psalterium jucundum cum cithara.<br></p>
 <p><a name="004">4</a> Buccinate in neomenia tuba,<br> in insigni die solemnitatis vestræ:<br></p>
 <p><a name="005">5</a> quia præceptum in Israël est,<br> et judicium Deo Jacob.<br></p>
 <p><a name="006">6</a> Testimonium in Joseph posuit illud,<br> cum exiret de terra Ægypti;<br> linguam quam non noverat, audivit.<br></p>
 <p><a name="007">7</a> Divertit ab oneribus dorsum ejus;<br> manus ejus in cophino servierunt.<br></p>
 <p><a name="008">8</a> In tribulatione invocasti me, et liberavi te.<br> Exaudivi te in abscondito tempestatis;<br> probavi te apud aquam contradictionis.<br></p>
 <p><a name="009">9</a> Audi, populus meus, et contestabor te.<br> Israël, si audieris me,<br></p>
 <p><a name="010">10</a> non erit in te deus recens,<br> neque adorabis deum alienum.<br></p>
 <p><a name="011">11</a> Ego enim sum Dominus Deus tuus,<br> qui eduxi te de terra Ægypti.<br> Dilata os tuum, et implebo illud.<br></p>
 <p><a name="012">12</a> Et non audivit populus meus vocem meam,<br> et Israël non intendit mihi.<br></p>
 <p><a name="013">13</a> Et dimisi eos secundum desideria cordis eorum;<br> ibunt in adinventionibus suis.<br></p>
 <p><a name="014">14</a> Si populus meus audisset me,<br> Israël si in viis meis ambulasset,<br></p>
 <p><a name="015">15</a> pro nihilo forsitan inimicos eorum humiliassem,<br> et super tribulantes eos misissem manum meam.<br></p>
 <p><a name="016">16</a> Inimici Domini mentiti sunt ei,<br> et erit tempus eorum in sæcula.<br></p>
 <p><a name="017">17</a> Et cibavit eos ex adipe frumenti,<br> et de petra melle saturavit eos.]</p>
 <p></p><hr>
 <center>
 <a href="psa081.htm">Next: Psalms Chapter 81</a></center>
 </body>