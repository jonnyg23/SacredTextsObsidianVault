<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/amo005.htm">Polyglot</a> 
 <a href="../kjv/amo005.htm">KJV</a> 
 <a href="../sep/amo005.htm">Sep</a> 
 <a href="../tan/amo005.htm">Tan</a> 
 
 <br>
 <br><a href="amo.htm">Amos Index</a><br>
  
 <a href="amo004.htm">Previous</a> 
 <a href="amo006.htm">Next</a> 
 </center>
 <hr>
 
 <h3 align="CENTER">Vulgate (Latin): Amos Chapter 5</h3><p><a name="001">1</a> [Audite verbum istud,<br> quod ego levo super vos planctum:<br> domus Israël cecidit,<br> et non adjiciet ut resurgat.<br></p>
 <p><a name="002">2</a> Virgo Israël projecta est in terram suam,<br> non est qui suscitet eam.<br></p>
 <p><a name="003">3</a> Quia hæc dicit Dominus Deus:<br> Urbs de qua egrediebantur mille,<br> relinquentur in ea centum;<br> et de qua egrediebantur centum,<br> relinquentur in ea decem in domo Israël.<br></p>
 <p><a name="004">4</a> Quia hæc dicit Dominus domui Israël:<br> Quærite me, et vivetis.<br></p>
 <p><a name="005">5</a> Et nolite quærere Bethel,<br> et in Galgalam nolite intrare,<br> et in Bersabee non transibitis,<br> quia Galgala captiva ducetur,<br> et Bethel erit inutilis.<br></p>
 <p><a name="006">6</a> Quærite Dominum, et vivite<br> (ne forte comburatur ut ignis domus Joseph, et devorabit,<br> et non erit qui extinguat Bethel:<br></p>
 <p><a name="007">7</a> qui convertitis in absinthium judicium,<br> et justitiam in terra relinquitis):<br></p>
 <p><a name="008">8</a> facientem Arcturum et Orionem,<br> et convertentem in mane tenebras,<br> et diem in noctem mutantem;<br> qui vocat aquas maris,<br> et effundit eas super faciem terræ;<br> Dominus nomen est ejus:<br></p>
 <p><a name="009">9</a> qui subridet vastitatem super robustum,<br> et depopulationem super potentem affert.<br></p>
 <p><a name="010">10</a> Odio habuerunt corripientem in porta,<br> et loquentem perfecte abominati sunt.<br></p>
 <p><a name="011">11</a> Idcirco, pro eo quod diripiebatis pauperem,<br> et prædam electam tollebatis ab eo,<br> domos quadro lapide ædificabitis,<br> et non habitabitis in eis;<br> vineas plantabis amantissimas,<br> et non bibetis vinum earum.<br></p>
 <p><a name="012">12</a> Quia cognovi multa scelera vestra,<br> et fortia peccata vestra:<br> hostes justi, accipientes munus,<br> et pauperes deprimentes in porta.<br></p>
 <p><a name="013">13</a> Ideo prudens in tempore illo tacebit,<br> quia tempus malum est.<br></p>
 <p><a name="014">14</a> Quærite bonum, et non malum, ut vivatis;<br> et erit Dominus Deus exercituum vobiscum, sicut dixistis.<br></p>
 <p><a name="015">15</a> Odite malum et diligite bonum,<br> et constituite in porta judicium:<br> si forte misereatur Dominus Deus exercituum reliquiis Joseph.<br></p>
 <p><a name="016">16</a> Propterea hæc dicit Dominus Deus exercituum, dominator:<br> In omnibus plateis planctus;<br> et in cunctis quæ foris sunt, dicetur: Væ, væ!<br> et vocabunt agricolam ad luctum,<br> et ad planctum eos qui sciunt plangere.<br></p>
 <p><a name="017">17</a> Et in omnibus vineis erit planctus,<br> quia pertransibo in medio tui,<br> dicit Dominus.]<br>
 </p>
 <p><a name="018">18</a> [Væ desiderantibus diem Domini!<br> ad quid eam vobis?<br> Dies Domini ista, tenebræ, et non lux.<br></p>
 <p><a name="019">19</a> Quomodo si fugiat vir a facie leonis,<br> et occurrat ei ursus;<br> et ingrediatur domum, et innitatur manu sua super parietem,<br> et mordeat eum coluber.<br></p>
 <p><a name="020">20</a> Numquid non tenebræ dies Domini, et non lux;<br> et caligo, et non splendor in ea?<br></p>
 <p><a name="021">21</a> Odi, et projeci festivitates vestras,<br> et non capiam odorem ctuum vestrorum.<br></p>
 <p><a name="022">22</a> Quod si obtuleritis mihi holocautomata, et munera vestra,<br> non suscipiam;<br> et vota pinguium vestrorum non respiciam.<br></p>
 <p><a name="023">23</a> Aufer a me tumultum carminum tuorum;<br> et cantica lyræ tuæ non audiam.<br></p>
 <p><a name="024">24</a> Et revelabitur quasi aqua judicium,<br> et justitia quasi torrens fortis.<br></p>
 <p><a name="025">25</a> Numquid hostias et sacrificium obtulistis mihi<br> in deserto quadraginta annis, domus Israël?</p>
 <p><a name="026">26</a> et portastis tabernaculum Moloch vestro,<br> et imaginem idolorum vestrorum, sidus dei vestri,<br> quæ fecistis vobis.<br></p>
 <p><a name="027">27</a> Et migrare vos faciam trans Damascum, dicit Dominus:<br> Deus exercituum nomen ejus.]</p>
 <p></p><hr>
 <center>
 <a href="amo006.htm">Next: Amos Chapter 6</a></center>
 </body>