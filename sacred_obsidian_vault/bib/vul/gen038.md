<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen038.htm">Polyglot</a> 
 <a href="../kjv/gen038.htm">KJV</a> 
 <a href="../sep/gen038.htm">Sep</a> 
 <a href="../tan/gen038.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen037.htm">Previous</a> 
 <a href="gen039.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 38</h3><p><a name="001">1</a> Eodem tempore, descendens Judas a fratribus suis, divertit ad virum Odollamitem, nomine Hiram.</p>
 <p><a name="002">2</a> Viditque ibi filiam hominis Chananæi, vocabulo Sue: et accepta uxore, ingressus est ad eam.</p>
 <p><a name="003">3</a> Quæ concepit, et peperit filium, et vocavit nomen ejus Her.</p>
 <p><a name="004">4</a> Rursumque concepto ftu, natum filium vocavit Onan.</p>
 <p><a name="005">5</a> Tertium quoque peperit: quem appellavit Sela; quo nato, parere ultra cessavit.</p>
 <p><a name="006">6</a> Dedit autem Judas uxorem primogenito suo Her, nomine Thamar.</p>
 <p><a name="007">7</a> Fuit quoque Her primogenitus Judæ nequam in conspectu Domini: et ab eo occisus est.</p>
 <p><a name="008">8</a> Dixit ergo Judas ad Onan filium suum: Ingredere uxorem fratris tui, et sociare illi, ut suscites semen fratri tuo.</p>
 <p><a name="009">9</a> Ille sciens non sibi nasci filios, introiens ad uxorem fratris sui, semen fundebat in terram, ne liberi fratris nomine nascerentur.</p>
 <p><a name="010">10</a> Et idcirco percussit eum Dominus, quod rem detestabilem faceret.</p>
 <p><a name="011">11</a> Quam ob rem dixit Judas Thamar nurui suæ: Esto vidua in domo patris tui, donec crescat Sela filius meus: timebat enim ne et ipse moreretur, sicut fratres ejus. Quæ abiit, et habitavit in domo patris sui.</p>
 <p><a name="012">12</a> Evolutis autem multis diebus, mortua est filia Sue uxor Judæ: qui, post luctum consolatione suscepta, ascendebat ad tonsores ovium suarum, ipse et Hiras opilio gregis Odollamites, in Thamnas.</p>
 <p><a name="013">13</a> Nuntiatumque est Thamar quod socer illius ascenderet in Thamnas ad tondendas oves.</p>
 <p><a name="014">14</a> Quæ, depositis viduitatis vestibus, assumpsit theristrum: et mutato habitu, sedit in bivio itineris, quod ducit Thamnam: eo quod crevisset Sela, et non eum accepisset maritum.</p>
 <p><a name="015">15</a> Quam cum vidisset Judas, suspicatus est esse meretricem: operuerat enim vultum suum, ne agnosceretur.</p>
 <p><a name="016">16</a> Ingrediensque ad eam, ait: Dimitte me ut coëam tecum: nesciebat enim quod nurus sua esset. Qua respondente: Quid dabis mihi ut fruaris concubitu meo?</p>
 <p><a name="017">17</a> dixit: Mittam tibi hædum de gregibus. Rursumque illa dicente: Patiar quod vis, si dederis mihi arrhabonem, donec mittas quod polliceris.</p>
 <p><a name="018">18</a> Ait Judas: Quid tibi vis pro arrhabone dari? Respondit: Annulum tuum, et armillam, et baculum quem manu tenes. Ad unum igitur coitum mulier concepit,</p>
 <p><a name="019">19</a> et surgens abiit: depositoque habitu quem sumpserat, induta est viduitatis vestibus.</p>
 <p><a name="020">20</a> Misit autem Judas hædum per pastorem suum Odollamitem, ut reciperet pignus quod dederat mulieri: qui cum non invenisset eam,</p>
 <p><a name="021">21</a> interrogavit homines loci illius: Ubi est mulier quæ sedebat in bivio? Respondentibus cunctis: Non fuit in loco ista meretrix.</p>
 <p><a name="022">22</a> Reversus est ad Judam, et dixit ei: Non inveni eam: sed et homines loci illius dixerunt mihi, numquam sedisse ibi scortum.</p>
 <p><a name="023">23</a> Ait Judas: Habeat sibi, certe mendacii arguere nos non potest, ego misi hædum quem promiseram: et tu non invenisti eam.</p>
 <p><a name="024">24</a> Ecce autem post tres menses nuntiaverunt Judæ, dicentes: Fornicata est Thamar nurus tua, et videtur uterus illius intumescere. Dixitque Judas: Producite eam ut comburatur.</p>
 <p><a name="025">25</a> Quæ cum duceretur ad pnam, misit ad socerum suum, dicens: De viro, cujus hæc sunt, concepi: cognosce cujus sit annulus, et armilla, et baculus.</p>
 <p><a name="026">26</a> Qui, agnitis muneribus, ait: Justior me est: quia non tradidi eam Sela filio meo. Attamen ultra non cognovit eam.</p>
 <p><a name="027">27</a> Instante autem partu, apparuerunt gemini in utero: atque in ipsa effusione infantium unus protulit manum, in qua obstetrix ligavit coccinum, dicens:</p>
 <p><a name="028">28</a> Iste egredietur prior.</p>
 <p><a name="029">29</a> Illo vero retrahente manum, egressus est alter: dixitque mulier: Quare divisa est propter te maceria? et ob hanc causam, vocavit nomen ejus Phares.</p>
 <p><a name="030">30</a> Postea egressus est frater ejus, in cujus manu erat coccinum: quem appellavit Zara.</p>
 <p></p><hr>
 <center>
 <a href="gen039.htm">Next: Genesis Chapter 39</a></center>
 </body>