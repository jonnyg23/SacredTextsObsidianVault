<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eph003.htm">Polyglot</a> 
 <a href="../gnt/eph003.htm">GNT</a> 
 <a href="../kjv/eph003.htm">KJV</a> 
 
 <br>
 <br><a href="eph.htm">Ephesians Index</a><br>
  
 <a href="eph002.htm">Previous</a> 
 <a href="eph004.htm">Next</a> 
 </center>
 <hr>
 
 <h3 align="CENTER">Vulgate (Latin): Ephesians Chapter 3</h3><p><a name="001">1</a> Hujus rei gratia, ego Paulus vinctus Christi Jesu, pro vobis gentibus,</p>
 <p><a name="002">2</a> si tamen audistis dispensationem gratiæ Dei, quæ data est mihi in vobis:</p>
 <p><a name="003">3</a> quoniam secundum revelationem notum mihi factum est sacramentum, sicut supra scripsi in brevi,</p>
 <p><a name="004">4</a> prout potestis legentes intelligere prudentiam meam in mysterio Christi:</p>
 <p><a name="005">5</a> quod aliis generationibus non est agnitum filiis hominum, sicuti nunc revelatum est sanctis apostolis ejus et prophetis in Spiritu,</p>
 <p><a name="006">6</a> gentes esse cohæredes, et concorporales, et comparticipes promissionis ejus in Christo Jesu per Evangelium:</p>
 <p><a name="007">7</a> cujus factus sum minister secundum donum gratiæ Dei, quæ data est mihi secundum operationem virtutis ejus.</p>
 <p><a name="008">8</a> Mihi omnium sanctorum minimo data est gratia hæc, in gentibus evangelizare investigabiles divitias Christi,</p>
 <p><a name="009">9</a> et illuminare omnes, quæ sit dispensatio sacramenti absconditi a sæculis in Deo, qui omnia creavit:</p>
 <p><a name="010">10</a> ut innotescat principatibus et potestatibus in cælestibus per Ecclesiam, multiformis sapientia Dei,</p>
 <p><a name="011">11</a> secundum præfinitionem sæculorum, quam fecit in Christo Jesu Domino nostro:</p>
 <p><a name="012">12</a> in quo habemus fiduciam, et accessum in confidentia per fidem ejus.</p>
 <p><a name="013">13</a> Propter quod peto ne deficiatis in tribulationibus meis pro vobis: quæ est gloria vestra.<br>
 </p>
 <p><a name="014">14</a> Hujus rei gratia flecto genua mea ad Patrem Domini nostri Jesu Christi,</p>
 <p><a name="015">15</a> ex quo omnis paternitas in cælis et in terra nominatur,</p>
 <p><a name="016">16</a> ut det vobis secundum divitias gloriæ suæ, virtute corroborari per Spiritum ejus in interiorem hominem,</p>
 <p><a name="017">17</a> Christum habitare per fidem in cordibus vestris: in caritate radicati, et fundati,</p>
 <p><a name="018">18</a> ut possitis comprehendere cum omnibus sanctis, quæ sit latitudo, et longitudo, et sublimitas, et profundum:</p>
 <p><a name="019">19</a> scire etiam supereminentem scientiæ caritatem Christi, ut impleamini in omnem plenitudinem Dei.</p>
 <p><a name="020">20</a> Ei autem, qui potens est omnia facere superabundanter quam petimus aut intelligimus, secundum virtutem, quæ operatur in nobis:</p>
 <p><a name="021">21</a> ipsi gloria in Ecclesia, et in Christo Jesu, in omnes generationes sæculi sæculorum. Amen.</p>
 <p></p><hr>
 <center>
 <a href="eph004.htm">Next: Ephesians Chapter 4</a></center>
 </body>