<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev023.htm">Polyglot</a> 
 <a href="../kjv/lev023.htm">KJV</a> 
 <a href="../sep/lev023.htm">Sep</a> 
 <a href="../tan/lev023.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev022.htm">Previous</a> 
 <a href="lev024.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 23</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Loquere filiis Israël, et dices ad eos: Hæ sunt feriæ Domini, quas vocabitis sanctas.</p>
 <p><a name="003">3</a> Sex diebus facietis opus: dies septimus, quia sabbati requies est, vocabitur sanctus: omne opus non facietis in eo: sabbatum Domini est in cunctis habitationibus vestris.</p>
 <p><a name="004">4</a> Hæ sunt ergo feriæ Domini sanctæ, quas celebrare debetis temporibus suis.<br>
 </p>
 <p><a name="005">5</a> Mense primo, quartadecima die mensis ad vesperum, Phase Domini est:</p>
 <p><a name="006">6</a> et quintadecima die mensis hujus, solemnitas azymorum Domini est. Septem diebus azyma comedetis.</p>
 <p><a name="007">7</a> Dies primus erit vobis celeberrimus, sanctusque: omne opus servile non facietis in eo,</p>
 <p><a name="008">8</a> sed offeretis sacrificium in igne Domino septem diebus. Dies autem septimus erit celebrior et sanctior: nullumque servile opus facietis in eo.</p>
 <p><a name="009">9</a> Locutusque est Dominus ad Moysen, dicens:</p>
 <p><a name="010">10</a> Loquere filiis Israël, et dices ad eos: Cum ingressi fueritis terram, quam ego dabo vobis, et messueritis segetem, feretis manipulos spicarum, primitias messis vestræ, ad sacerdotem:</p>
 <p><a name="011">11</a> qui elevabit fasciculum coram Domino, ut acceptabile sit pro vobis, altero die sabbati, et sanctificabit illum.</p>
 <p><a name="012">12</a> Atque in eodem die quo manipulus consecratur, cædetur agnus immaculatus anniculus in holocaustum Domini.</p>
 <p><a name="013">13</a> Et libamenta offerentur cum eo, duæ decimæ similæ conspersæ oleo in incensum Domini, odoremque suavissimum: liba quoque vini, quarta pars hin.</p>
 <p><a name="014">14</a> Panem, et polentam, et pultes non comedetis ex segete, usque ad diem qua offeretis ex ea Deo vestro. Præceptum est sempiternum in generationibus, cunctisque habitaculis vestris.<br>
 </p>
 <p><a name="015">15</a> Numerabitis ergo ab altero die sabbati, in quo obtulistis manipulum primitiarum, septem hebdomadas plenas,</p>
 <p><a name="016">16</a> usque ad alteram diem expletionis hebdomadæ septimæ, id est, quinquaginta dies: et sic offeretis sacrificium novum Domino</p>
 <p><a name="017">17</a> ex omnibus habitaculis vestris, panes primitiarum duos de duabus decimis similæ fermentatæ, quos coquetis in primitias Domini.</p>
 <p><a name="018">18</a> Offeretisque cum panibus septem agnos immaculatos anniculos, et vitulum de armento unum, et arietes duos, et erunt in holocaustum cum libamentis suis, in odorem suavissimum Domini.</p>
 <p><a name="019">19</a> Facietis et hircum pro peccato, duosque agnos anniculos hostias pacificorum.</p>
 <p><a name="020">20</a> Cumque elevaverit eos sacerdos cum panibus primitiarum coram Domino, cedent in usum ejus.</p>
 <p><a name="021">21</a> Et vocabitis hunc diem celeberrimum, atque sanctissimum: omne opus servile non facietis in eo. Legitimum sempiternum erit in cunctis habitaculis, et generationibus vestris.</p>
 <p><a name="022">22</a> Postquam autem messueritis segetem terræ vestræ, nec secabitis eam usque ad solum, nec remanentes spicas colligetis: sed pauperibus et peregrinis dimittetis eas. Ego sum Dominus Deus vester.<br>
 </p>
 <p><a name="023">23</a> Locutusque est Dominus ad Moysen, dicens:</p>
 <p><a name="024">24</a> Loquere filiis Israël: Mense septimo, prima die mensis, erit vobis sabbatum, memoriale, clangentibus tubis, et vocabitur sanctum:</p>
 <p><a name="025">25</a> omne opus servile non facietis in eo, et offeretis holocaustum Domino.<br>
 </p>
 <p><a name="026">26</a> Locutusque est Dominus ad Moysen, dicens:</p>
 <p><a name="027">27</a> Decimo die mensis hujus septimi, dies expiationum erit celeberrimus, et vocabitur sanctus: affligetisque animas vestras in eo, et offeretis holocaustum Domino.</p>
 <p><a name="028">28</a> Omne opus servile non facietis in tempore diei hujus: quia dies propitiationis est, ut propitietur vobis Dominus Deus vester.</p>
 <p><a name="029">29</a> Omnis anima, quæ afflicta non fuerit die hac, peribit de populis suis:</p>
 <p><a name="030">30</a> et quæ operis quippiam fecerit, delebo eam de populo suo.</p>
 <p><a name="031">31</a> Nihil ergo operis facietis in eo: legitimum sempiternum erit vobis in cunctis generationibus, et habitationibus vestris.</p>
 <p><a name="032">32</a> Sabbatum requietionis est, et affligetis animas vestras die nono mensis: a vespera usque ad vesperam celebrabitis sabbata vestra.<br>
 </p>
 <p><a name="033">33</a> Et locutus est Dominus ad Moysen, dicens:</p>
 <p><a name="034">34</a> Loquere filiis Israël: A quintodecimo die mensis hujus septimi, erunt feriæ tabernaculorum septem diebus Domino.</p>
 <p><a name="035">35</a> Dies primus vocabitur celeberrimus atque sanctissimus: omne opus servile non facietis in eo.</p>
 <p><a name="036">36</a> Et septem diebus offeretis holocausta Domino. Dies quoque octavus erit celeberrimus, atque sanctissimus, et offeretis holocaustum Domino: est enim ctus atque collectæ: omne opus servile non facietis in eo.</p>
 <p><a name="037">37</a> Hæ sunt feriæ Domini, quas vocabitis celeberrimas atque sanctissimas, offeretisque in eis oblationes Domino, holocausta et libamenta juxta ritum uniuscujusque diei:</p>
 <p><a name="038">38</a> exceptis sabbatis Domini, donisque vestris, et quæ offeretis ex voto, vel quæ sponte tribuetis Domino.</p>
 <p><a name="039">39</a> A quintodecimo ergo die mensis septimi, quando congregaveritis omnes fructus terræ vestræ, celebrabitis ferias Domini septem diebus: die primo et die octavo erit sabbatum, id est, requies.</p>
 <p><a name="040">40</a> Sumetisque vobis die primo fructus arboris pulcherrimæ, spatulasque palmarum, et ramos ligni densarum frondium, et salices de torrente, et lætabimini coram Domino Deo vestro.</p>
 <p><a name="041">41</a> Celebrabitisque solemnitatem ejus septem diebus per annum: legitimum sempiternum erit in generationibus vestris. Mense septimo festa celebrabitis,</p>
 <p><a name="042">42</a> et habitabitis in umbraculis septem diebus: omnis, qui de genere est Israël, manebit in tabernaculis,</p>
 <p><a name="043">43</a> ut discant posteri vestri quod in tabernaculis habitare fecerim filios Israël, cum educerem eos de terra Ægypti. Ego Dominus Deus vester.</p>
 <p><a name="044">44</a> Locutusque est Moyses super solemnitatibus Domini ad filios Israël.</p>
 <p></p><hr>
 <center>
 <a href="lev024.htm">Next: Leviticus Chapter 24</a></center>
 </body>