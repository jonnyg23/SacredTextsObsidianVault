<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer005.htm">Polyglot</a> 
 <a href="../kjv/jer005.htm">KJV</a> 
 <a href="../sep/jer005.htm">Sep</a> 
 <a href="../tan/jer005.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer004.htm">Previous</a> 
 <a href="jer006.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 5</h3><p><a name="001">1</a> [Circuite vias Jerusalem,<br> et aspicite, et considerate,<br> et quærite in plateis ejus,<br> an inveniatis virum facientem judicium,<br> et quærentem fidem:<br> et propitius ero ei.<br></p>
 <p><a name="002">2</a> Quod si etiam: Vivit Dominus, dixerint,<br> et hoc falso jurabunt.<br></p>
 <p><a name="003">3</a> Domine, oculi tui respiciunt fidem:<br> percussisti eos, et non doluerunt;<br> attrivisti eos, et renuerunt accipere disciplinam:<br> induraverunt facies suas supra petram,<br> et noluerunt reverti.<br></p>
 <p><a name="004">4</a> Ego autem dixi: Forsitan pauperes sunt et stulti,<br> ignorantes viam Domini,<br> judicium Dei sui.<br></p>
 <p><a name="005">5</a> Ibo igitur ad optimates, et loquar eis:<br> ipsi enim cognoverunt viam Domini,<br> judicium Dei sui:<br> et ecce magis hi simul confregerunt jugum;<br> ruperunt vincula.<br></p>
 <p><a name="006">6</a> Idcirco percussit eos leo de silva;<br> lupus ad vesperam vastavit eos:<br> pardus vigilans super civitates eorum:<br> omnis qui egressus fuerit ex eis capietur:<br> quia multiplicatæ sunt prævaricationes eorum;<br> confortatæ sunt aversiones eorum.<br></p>
 <p><a name="007">7</a> Super quo propitius tibi esse potero?<br> filii tui dereliquerunt me,<br> et jurant in his qui non sunt dii.<br> Saturavi eos, et mchati sunt,<br> et in domo meretricis luxuriabantur.<br></p>
 <p><a name="008">8</a> Equi amatores et emissarii facti sunt:<br> unusquisque ad uxorem proximi sui hinniebat.<br></p>
 <p><a name="009">9</a> Numquid super his non visitabo, dicit Dominus,<br> et in gente tali non ulciscetur anima mea?<br></p>
 <p><a name="010">10</a> Ascendite muros ejus, et dissipate:<br> consummationem autem nolite facere:<br> auferte propagines ejus,<br> quia non sunt Domini.<br></p>
 <p><a name="011">11</a> Prævaricatione enim prævaricata est in me<br> domus Israël, et domus Juda, ait Dominus.<br></p>
 <p><a name="012">12</a> Negaverunt Dominum, et dixerunt:<br> Non est ipse: neque veniet super nos malum:<br> gladium et famem non videbimus.<br></p>
 <p><a name="013">13</a> Prophetæ fuerunt in ventum locuti,<br> et responsum non fuit in eis:<br> hæc ergo evenient illis.<br></p>
 <p><a name="014">14</a> Hæc dicit Dominus Deus exercituum:<br> Quia locuti estis verbum istud,<br> ecce ego do verba mea in ore tuo in ignem,<br> et populum istum in ligna,<br> et vorabit eos.<br></p>
 <p><a name="015">15</a> Ecce ego adducam super vos gentem de longinquo,<br> domus Israël, ait Dominus:<br> gentem robustam,<br> gentem antiquam,<br> gentem cujus ignorabis linguam,<br> nec intelliges quid loquatur.<br></p>
 <p><a name="016">16</a> Pharetra ejus quasi sepulchrum patens;<br> universi fortes.<br></p>
 <p><a name="017">17</a> Et comedet segetes tuas et panem tuum;<br> devorabit filios tuos et filias tuas;<br> comedet gregem tuum et armenta tua;<br> comedet vineam tuam et ficum tuam:<br> et conteret urbes munitas tuas,<br> in quibus tu habes fiduciam, gladio.<br></p>
 <p><a name="018">18</a> Verumtamen in diebus illis, ait Dominus,<br> non faciam vos in consummationem.<br></p>
 <p><a name="019">19</a> Quod si dixeritis:<br> Quare fecit nobis Dominus Deus noster hæc omnia?<br> dices ad eos:<br> Sicut dereliquistis me,<br> et servistis deo alieno in terra vestra,<br> sic servietis alienis in terra non vestra.<br></p>
 <p><a name="020">20</a> Annuntiate hoc domui Jacob,<br> et auditum facite in Juda, dicentes:<br></p>
 <p><a name="021">21</a> Audi, popule stulte, qui non habes cor:<br> qui habentes oculos, non videtis;<br> et aures, et non auditis.<br></p>
 <p><a name="022">22</a> Me ergo non timebitis, ait Dominus,<br> et a facie mea non dolebitis?<br> qui posui arenam terminum mari,<br> præceptum sempiternum quod non præteribit:<br> et commovebuntur, et non poterunt;<br> et intumescent fluctus ejus, et non transibunt illud.<br></p>
 <p><a name="023">23</a> Populo autem huic factum est cor incredulum et exasperans:<br> recesserunt, et abierunt.<br></p>
 <p><a name="024">24</a> Et non dixerunt in corde suo:<br> Metuamus Dominum Deum nostrum,<br> qui dat nobis pluviam temporaneam et serotinam in tempore suo,<br> plenitudinem annuæ messis custodientem nobis.<br></p>
 <p><a name="025">25</a> Iniquitates vestræ declinaverunt hæc,<br> et peccata vestra prohibuerunt bonum a vobis:<br></p>
 <p><a name="026">26</a> quia inventi sunt in populo meo impii insidiantes quasi aucupes,<br> laqueos ponentes et pedicas ad capiendos viros.<br></p>
 <p><a name="027">27</a> Sicut decipula plena avibus,<br> sic domus eorum plenæ dolo:<br> ideo magnificati sunt et ditati.<br></p>
 <p><a name="028">28</a> Incrassati sunt et impinguati,<br> et præterierunt sermones meos pessime.<br> Causam viduæ non judicaverunt,<br> causam pupilli non direxerunt,<br> et judicium pauperum non judicaverunt.<br></p>
 <p><a name="029">29</a> Numquid super his non visitabo, dicit Dominus,<br> aut super gentem hujuscemodi non ulciscetur anima mea?<br></p>
 <p><a name="030">30</a> Stupor et mirabilia facta sunt in terra:<br></p>
 <p><a name="031">31</a> prophetæ prophetabant mendacium,<br> et sacerdotes applaudebant manibus suis,<br> et populus meus dilexit talia.<br> Quid igitur fiet in novissimo ejus?]</p>
 <p></p><hr>
 <center>
 <a href="jer006.htm">Next: Jeremiah Chapter 6</a></center>
 </body>