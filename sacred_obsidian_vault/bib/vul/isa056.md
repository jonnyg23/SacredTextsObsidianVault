<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa056.htm">Polyglot</a> 
 <a href="../kjv/isa056.htm">KJV</a> 
 <a href="../sep/isa056.htm">Sep</a> 
 <a href="../tan/isa056.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa055.htm">Previous</a> 
 <a href="isa057.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 56</h3><p><a name="001">1</a> [Hæc dicit Dominus:<br> Custodite judicium, et facite justitiam,<br> quia juxta est salus mea ut veniat,<br> et justitia mea ut reveletur.<br></p>
 <p><a name="002">2</a> Beatus vir qui facit hoc,<br> et filius hominis qui apprehendet istud,<br> custodiens sabbatum ne polluat illud,<br> custodiens manus suas ne faciat omne malum.<br></p>
 <p><a name="003">3</a> Et non dicat filius advenæ qui adhæret Domino, dicens:<br> Separatione dividet me Dominus a populo suo;<br> et non dicat eunuchus:<br> Ecce ego lignum aridum.<br></p>
 <p><a name="004">4</a> Quia hæc dicit Dominus eunuchis:<br> Qui custodierint sabbata mea,<br> et elegerint quæ ego volui,<br> et tenuerint fdus meum,<br></p>
 <p><a name="005">5</a> dabo eis in domo mea et in muris meis<br> locum, et nomen<br> melius a filiis et filiabus:<br> nomen sempiternum dabo eis,<br> quod non peribit.<br></p>
 <p><a name="006">6</a> Et filios advenæ, qui adhærent Domino,<br> ut colant eum, et diligant nomen ejus,<br> ut sint ei in servos;<br> omnem custodientem sabbatum ne polluat illud,<br> et tenentem fdus meum;<br></p>
 <p><a name="007">7</a> adducam eos in montem sanctum meum,<br> et lætificabo eos in domo orationis meæ;<br> holocausta eorum et victimæ eorum placebunt mihi super altari meo,<br> quia domus mea domus orationis vocabitur<br> cunctis populis.<br></p>
 <p><a name="008">8</a> Ait Dominus Deus,<br> qui congregat dispersos Israël:<br> Adhuc congregabo ad eum<br> congregatos ejus.]<br>
 </p>
 <p><a name="009">9</a> [Omnes bestiæ agri,<br> venite ad devorandum,<br> universæ bestiæ saltus.<br></p>
 <p><a name="010">10</a> Speculatores ejus cæci omnes;<br> nescierunt universi:<br> canes muti non valentes latrare,<br> videntes vana, dormientes,<br> et amantes somnia.<br></p>
 <p><a name="011">11</a> Et canes imprudentissimi<br> nescierunt saturitatem;<br> ipsi pastores<br> ignoraverunt intelligentiam:<br> omnes in viam suam declinaverunt;<br> unusquisque ad avaritiam suam, a summo usque ad novissimum.<br></p>
 <p><a name="012">12</a> Venite, sumamus vinum,<br> et impleamur ebrietate;<br> et erit sicut hodie, sic et cras,<br> et multo amplius.]</p>
 <p></p><hr>
 <center>
 <a href="isa057.htm">Next: Isaiah Chapter 57</a></center>
 </body>