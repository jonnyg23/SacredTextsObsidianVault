<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2029.htm">Polyglot</a> 
 <a href="../kjv/ch2029.htm">KJV</a> 
 <a href="../sep/ch2029.htm">Sep</a> 
 <a href="../tan/ch2029.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2028.htm">Previous</a> 
 <a href="ch2030.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 29</h3><p><a name="001">1</a> Igitur Ezechias regnare cpit, cum viginti quinque esset annorum, et viginti novem annis regnavit in Jerusalem: nomen matris ejus Abia filia Zachariæ.</p>
 <p><a name="002">2</a> Fecitque quod erat placitum in conspectu Domini, juxta omnia quæ fecerat David pater ejus.</p>
 <p><a name="003">3</a> Ipse, anno et mense primo regni sui, aperuit valvas domus Domini, et instauravit eas.</p>
 <p><a name="004">4</a> Adduxitque sacerdotes atque Levitas, et congregavit eos in plateam orientalem.</p>
 <p><a name="005">5</a> Dixitque ad eos: Audite me, Levitæ, et sanctificamini: mundate domum Domini Dei patrum vestrorum, et auferte omnem immunditiam de sanctuario.</p>
 <p><a name="006">6</a> Peccaverunt patres nostri, et fecerunt malum in conspectu Domini Dei nostri, derelinquentes eum: averterunt facies suas a tabernaculo Domini, et præbuerunt dorsum.</p>
 <p><a name="007">7</a> Clauserunt ostia quæ erant in porticu, et extinxerunt lucernas, incensumque non adoleverunt, et holocausta non obtulerunt in sanctuario Deo Israël.</p>
 <p><a name="008">8</a> Concitatus est itaque furor Domini super Judam et Jerusalem, tradiditque eos in commotionem, et in interitum, et in sibilum, sicut ipsi cernitis oculis vestris.</p>
 <p><a name="009">9</a> En corruerunt patres nostri gladiis: filii nostri, et filiæ nostræ, et conjuges captivæ ductæ sunt propter hoc scelus.</p>
 <p><a name="010">10</a> Nunc ergo placet mihi ut ineamus fdus cum Domino Deo Israël, et avertet a nobis furorem iræ suæ.</p>
 <p><a name="011">11</a> Filii mei, nolite negligere: vos elegit Dominus ut stetis coram eo, et ministretis illi, colatisque eum, et cremetis ei incensum.<br>
 </p>
 <p><a name="012">12</a> Surrexerunt ergo Levitæ: Mahath filius Amasai, et Joël filius Azariæ de filiis Caath: porro de filiis Merari, Cis filius Abdi, et Azarias filius Jalaleel. De filiis autem Gersom, Joah filius Zemma, et Eden filius Joah.</p>
 <p><a name="013">13</a> At vero de filiis Elisaphan, Samri, et Jahiel. De filiis quoque Asaph, Zacharias, et Mathanias:</p>
 <p><a name="014">14</a> necnon de filiis Heman, Jahiel, et Semei: sed et de filiis Idithun, Semeias, et Oziel.</p>
 <p><a name="015">15</a> Congregaveruntque fratres suos, et sanctificati sunt, et ingressi sunt juxta mandatum regis et imperium Domini, ut expiarent domum Dei.</p>
 <p><a name="016">16</a> Sacerdotes quoque ingressi templum Domini ut sanctificarent illud, extulerunt omnem immunditiam quam intro repererant in vestibulo domus Domini: quam tulerunt Levitæ, et asportaverunt ad torrentem Cedron foras.</p>
 <p><a name="017">17</a> Cperunt autem prima die mensis primi mundare, et in die octavo ejusdem mensis ingressi sunt porticum templi Domini, expiaveruntque templum diebus octo, et in die sextadecima mensis ejusdem, quod cperant, impleverunt.</p>
 <p><a name="018">18</a> Ingressi quoque sunt ad Ezechiam regem, et dixerunt ei: Sanctificavimus omnem domum Domini, et altare holocausti, vasaque ejus, necnon et mensam propositionis cum omnibus vasis suis,</p>
 <p><a name="019">19</a> cunctamque templi supellectilem, quam polluerat rex Achaz in regno suo, postquam prævaricatus est: et ecce exposita sunt omnia coram altare Domini.<br>
 </p>
 <p><a name="020">20</a> Consurgensque diluculo Ezechias rex, adunavit omnes principes civitatis, et ascendit in domum Domini:</p>
 <p><a name="021">21</a> obtuleruntque simul tauros septem, et arietes septem, agnos septem, et hircos septem pro peccato, pro regno, pro sanctuario, pro Juda: dixitque sacerdotibus filiis Aaron, ut offerrent super altare Domini.</p>
 <p><a name="022">22</a> Mactaverunt igitur tauros, et susceperunt sanguinem sacerdotes, et fuderunt illum super altare: mactaverunt etiam arietes, et illorum sanguinem super altare fuderunt, immolaveruntque agnos, et fuderunt super altare sanguinem.</p>
 <p><a name="023">23</a> Applicuerunt hircos pro peccato coram rege, et universa multitudine, imposueruntque manus suas super eos:</p>
 <p><a name="024">24</a> et immolaverunt illos sacerdotes, et asperserunt sanguinem eorum coram altare pro piaculo universi Israëlis: pro omni quippe Israël præceperat rex ut holocaustum fieret, et pro peccato.</p>
 <p><a name="025">25</a> Constituit quoque Levitas in domo Domini cum cymbalis, et psalteriis, et citharis secundum dispositionem David regis, et Gad videntis, et Nathan prophetæ: siquidem Domini præceptum fuit per manum prophetarum ejus.</p>
 <p><a name="026">26</a> Steteruntque Levitæ tenentes organa David, et sacerdotes tubas.</p>
 <p><a name="027">27</a> Et jussit Ezechias ut offerrent holocausta super altare: cumque offerrentur holocausta, cperunt laudes canere Domino, et clangere tubis, atque in diversis organis quæ David rex Israël præparaverat, concrepare.</p>
 <p><a name="028">28</a> Omni autem turba adorante, cantores, et ii qui tenebant tubas, erant in officio suo donec compleretur holocaustum.</p>
 <p><a name="029">29</a> Cumque finita esset oblatio, incurvatus est rex, et omnes qui erant cum eo, et adoraverunt.</p>
 <p><a name="030">30</a> Præcepitque Ezechias et principes Levitis, ut laudarent Dominum sermonibus David, et Asaph videntis: qui laudaverunt eum magna lætitia, et incurvato genu adoraverunt.<br>
 </p>
 <p><a name="031">31</a> Ezechias autem etiam hæc addidit: Implestis manus vestras Domino: accedite, et offerte victimas et laudes in domo Domini. Obtulit ergo universa multitudo hostias, et laudes, et holocausta, mente devota.</p>
 <p><a name="032">32</a> Porro numerus holocaustorum quæ obtulit multitudo, hic fuit: tauros septuaginta, arietes centum, agnos ducentos.</p>
 <p><a name="033">33</a> Sanctificaveruntque Domino boves sexcentos, et oves tria millia.</p>
 <p><a name="034">34</a> Sacerdotes vero pauci erant, nec poterant sufficere ut pelles holocaustorum detraherent: unde et Levitæ fratres eorum adjuverunt eos, donec impleretur opus, et sanctificarentur antistites: Levitæ quippe faciliori ritu sanctificantur quam sacerdotes.</p>
 <p><a name="035">35</a> Fuerunt ergo holocausta plurima, adipes pacificorum, et libamina holocaustorum: et completus est cultus domus Domini.</p>
 <p><a name="036">36</a> Lætatusque est Ezechias et omnis populus, eo quod ministerium Domini esset expletum: de repente quippe hoc fieri placuerat.</p>
 <p></p><hr>
 <center>
 <a href="ch2030.htm">Next: 2 Chronicles Chapter 30</a></center>
 </body>