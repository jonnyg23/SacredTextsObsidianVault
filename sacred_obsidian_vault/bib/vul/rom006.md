<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom006.htm">Polyglot</a> 
 <a href="../gnt/rom006.htm">GNT</a> 
 <a href="../kjv/rom006.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom005.htm">Previous</a> 
 <a href="rom007.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 6</h3><p><a name="001">1</a> Quid ergo dicemus? permanebimus in peccato ut gratia abundet?</p>
 <p><a name="002">2</a> Absit. Qui enim mortui sumus peccato, quomodo adhuc vivemus in illo?</p>
 <p><a name="003">3</a> an ignoratis quia quicumque baptizati sumus in Christo Jesu, in morte ipsius baptizati sumus?</p>
 <p><a name="004">4</a> Consepulti enim sumus cum illo per baptismum in mortem: ut quomodo Christus surrexit a mortuis per gloriam Patris, ita et nos in novitate vitæ ambulemus.</p>
 <p><a name="005">5</a> Si enim complantati facti sumus similitudini mortis ejus: simul et resurrectionis erimus.</p>
 <p><a name="006">6</a> Hoc scientes, quia vetus homo noster simul crucifixus est, ut destruatur corpus peccati, et ultra non serviamus peccato.</p>
 <p><a name="007">7</a> Qui enim mortuus est, justificatus est a peccato.</p>
 <p><a name="008">8</a> Si autem mortui sumus cum Christo, credimus quia simul etiam vivemus cum Christo,</p>
 <p><a name="009">9</a> scientes quod Christus resurgens ex mortuis jam non moritur: mors illi ultra non dominabitur.</p>
 <p><a name="010">10</a> Quod enim mortuus est peccato, mortuus est semel: quod autem vivit, vivit Deo.</p>
 <p><a name="011">11</a> Ita et vos existimate vos mortuos quidem esse peccato, viventes autem Deo, in Christo Jesu Domino nostro.<br>
 </p>
 <p><a name="012">12</a> Non ergo regnet peccatum in vestro mortali corpore ut obediatis concupiscentiis ejus.</p>
 <p><a name="013">13</a> Sed neque exhibeatis membra vestra arma iniquitatis peccato: sed exhibete vos Deo, tamquam ex mortuis viventes: et membra vestra arma justitiæ Deo.</p>
 <p><a name="014">14</a> Peccatum enim vobis non dominabitur: non enim sub lege estis, sed sub gratia.</p>
 <p><a name="015">15</a> Quid ergo? peccabimus, quoniam non sumus sub lege, sed sub gratia? Absit.</p>
 <p><a name="016">16</a> Nescitis quoniam cui exhibetis vos servos ad obediendum, servi estis ejus, cui obeditis, sive peccati ad mortem, sive obeditionis ad justitiam?</p>
 <p><a name="017">17</a> Gratias autem Deo quod fuistis servi peccati, obedistis autem ex corde in eam formam doctrinæ, in quam traditi estis.</p>
 <p><a name="018">18</a> Liberati autem a peccato, servi facti estis justitiæ.</p>
 <p><a name="019">19</a> Humanum dico, propter infirmitatem carnis vestræ: sicut enim exhibuistis membra vestra servire immunditiæ, et iniquitati ad iniquitatem, ita nunc exhibete membra vestra servire justitiæ in sanctificationem.</p>
 <p><a name="020">20</a> Cum enim servi essetis peccati, liberi fuistis justitiæ.</p>
 <p><a name="021">21</a> Quem ergo fructum habuistis tunc in illis, in quibus nunc erubescitis? nam finis illorum mors est.</p>
 <p><a name="022">22</a> Nunc vero liberati a peccato, servi autem facti Deo, habetis fructum vestrum in sanctificationem, finem vero vitam æternam.</p>
 <p><a name="023">23</a> Stipendia enim peccati, mors. Gratia autem Dei, vita æterna, in Christo Jesu Domino nostro.</p>
 <p></p><hr>
 <center>
 <a href="rom007.htm">Next: Romans Chapter 7</a></center>
 </body>