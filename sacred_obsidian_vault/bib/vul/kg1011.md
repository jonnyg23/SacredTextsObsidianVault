<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1011.htm">Polyglot</a> 
 <a href="../kjv/kg1011.htm">KJV</a> 
 <a href="../sep/kg1011.htm">Sep</a> 
 <a href="../tan/kg1011.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="kg1010.htm">Previous</a> 
 <a href="kg1012.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 11</h3><p><a name="001">1</a> Rex autem Salomon adamavit mulieres alienigenas multas, filiam quoque Pharaonis, et Moabitidas, et Ammonitidas, Idumæas, et Sidonias, et Hethæas:</p>
 <p><a name="002">2</a> de gentibus super quibus dixit Dominus filiis Israël: Non ingrediemini ad eas, neque de illis ingredientur ad vestras: certissime enim avertent corda vestra ut sequamini deos earum. His itaque copulatus est Salomon ardentissimo amore.</p>
 <p><a name="003">3</a> Fueruntque ei uxores quasi reginæ septingentæ, et concubinæ trecentæ: et averterunt mulieres cor ejus.</p>
 <p><a name="004">4</a> Cumque jam esset senex, depravatum est cor ejus per mulieres, ut sequeretur deos alienos: nec erat cor ejus perfectum cum Domino Deo suo, sicut cor David patris ejus.</p>
 <p><a name="005">5</a> Sed colebat Salomon Astarthen deam Sidoniorum, et Moloch idolum Ammonitarum.</p>
 <p><a name="006">6</a> Fecitque Salomon quod non placuerat coram Domino, et non adimplevit ut sequeretur Dominum sicut David pater ejus.</p>
 <p><a name="007">7</a> Tunc ædificavit Salomon fanum Chamos idolo Moab in monte qui est contra Jerusalem, et Moloch idolo filiorum Ammon.</p>
 <p><a name="008">8</a> Atque in hunc modum fecit universis uxoribus suis alienigenis, quæ adolebant thura, et immolabant diis suis.</p>
 <p><a name="009">9</a> Igitur iratus est Dominus Salomoni, quod aversa esset mens ejus a Domino Deo Israël, qui apparuerat ei secundo,</p>
 <p><a name="010">10</a> et præceperat de verbo hoc ne sequeretur deos alienos: et non custodivit quæ mandavit ei Dominus.</p>
 <p><a name="011">11</a> Dixit itaque Dominus Salomoni: Quia habuisti hoc apud te, et non custodisti pactum meum, et præcepta mea quæ mandavi tibi, disrumpens scindam regnum tuum, et dabo illud servo tuo.</p>
 <p><a name="012">12</a> Verumtamen in diebus tuis non faciam propter David patrem tuum: de manu filii tui scindam illud,</p>
 <p><a name="013">13</a> nec totum regnum auferam, sed tribum unam dabo filio tuo propter David servum meum, et Jerusalem, quam elegi.<br>
 </p>
 <p><a name="014">14</a> Suscitavit autem Dominus adversarium Salomoni Adad Idumæum de semine regio, qui erat in Edom.</p>
 <p><a name="015">15</a> Cum enim esset David in Idumæa, et ascendisset Joab princeps militiæ ad sepeliendum eos qui fuerant interfecti, et occidisset omnem masculinum in Idumæa</p>
 <p><a name="016">16</a> (sex enim mensibus ibi moratus est Joab, et omnis Israël, donec interimeret omne masculinum in Idumæa),</p>
 <p><a name="017">17</a> fugit Adad ipse, et viri Idumæi de servis patris ejus cum eo, ut ingrederetur Ægyptum: erat autem Adad puer parvulus.</p>
 <p><a name="018">18</a> Cumque surrexissent de Madian, venerunt in Pharan, tuleruntque secum viros de Pharan, et introierunt Ægyptum ad Pharaonem regem Ægypti: qui dedit ei domum, et cibos constituit, et terram delegavit.</p>
 <p><a name="019">19</a> Et invenit Adad gratiam coram Pharaone valde, in tantum ut daret ei uxorem sororem uxoris suæ germanam Taphnes reginæ.</p>
 <p><a name="020">20</a> Genuitque ei soror Taphnes Genubath filium, et nutrivit eum Taphnes in domo Pharaonis: eratque Genubath habitans apud Pharaonem cum filiis ejus.</p>
 <p><a name="021">21</a> Cumque audisset Adad in Ægypto dormisse David cum patribus suis, et mortuum esse Joab principem militiæ, dixit Pharaoni: Dimitte me, ut vadam in terram meam.</p>
 <p><a name="022">22</a> Dixitque ei Pharao: Qua enim re apud me indiges, ut quæras ire ad terram tuam? At ille respondit: Nulla: sed obsecro te ut dimittas me.<br>
 </p>
 <p><a name="023">23</a> Suscitavit quoque ei Deus adversarium Razon filium Eliada, qui fugerat Adarezer regem Soba dominum suum:</p>
 <p><a name="024">24</a> et congregavit contra eum viros, et factus est princeps latronum cum interficeret eos David: abieruntque Damascum, et habitaverunt ibi, et constituerunt eum regem in Damasco:</p>
 <p><a name="025">25</a> eratque adversarius Israëli cunctis diebus Salomonis: et hoc est malum Adad, et odium contra Israël: regnavitque in Syria.</p>
 <p><a name="026">26</a> Jeroboam quoque filius Nabat, Ephrathæus, de Sareda, servus Salomonis, cujus mater erat nomine Sarva, mulier vidua, levavit manum contra regem.</p>
 <p><a name="027">27</a> Et hæc est causa rebellionis adversus eum, quia Salomon ædificavit Mello, et coæquavit voraginem civitatis David patris sui.</p>
 <p><a name="028">28</a> Erat autem Jeroboam vir fortis et potens: vidensque Salomon adolescentem bonæ indolis et industrium, constituerat eum præfectum super tributa universæ domus Joseph.<br>
 </p>
 <p><a name="029">29</a> Factum est igitur in tempore illo, ut Jeroboam egrederetur de Jerusalem, et inveniret eum Ahias Silonites propheta in via, opertus pallio novo: erant autem duo tantum in agro.</p>
 <p><a name="030">30</a> Apprehendensque Ahias pallium suum novum quo coopertus erat, scidit in duodecim partes.</p>
 <p><a name="031">31</a> Et ait ad Jeroboam: Tolle tibi decem scissuras: hæc enim dicit Dominus Deus Israël: Ecce ego scindam regnum de manu Salomonis, et dabo tibi decem tribus.</p>
 <p><a name="032">32</a> Porro una tribus remanebit ei propter servum meum David, et Jerusalem civitatem, quam elegi ex omnibus tribubus Israël:</p>
 <p><a name="033">33</a> eo quod dereliquerit me, et adoraverit Astarthen deam Sidoniorum, et Chamos deum Moab, et Moloch deum filiorum Ammon: et non ambulaverit in viis meis, ut faceret justitiam coram me, et præcepta mea et judicia, sicut David pater ejus.</p>
 <p><a name="034">34</a> Nec auferam omne regnum de manu ejus, sed ducem ponam eum cunctis diebus vitæ suæ, propter David servum meum quem elegi, qui custodivit mandata mea et præcepta mea.</p>
 <p><a name="035">35</a> Auferam autem regnum de manu filii ejus, et dabo tibi decem tribus:</p>
 <p><a name="036">36</a> filio autem ejus dabo tribum unam, ut remaneat lucerna David servo meo cunctis diebus coram me in Jerusalem civitate, quam elegi ut esset nomen meum ibi.</p>
 <p><a name="037">37</a> Te autem assumam, et regnabis super omnia quæ desiderat anima tua, erisque rex super Israël.</p>
 <p><a name="038">38</a> Si igitur audieris omnia quæ præcepero tibi, et ambulaveris in viis meis, et feceris quod rectum est coram me, custodiens mandata mea et præcepta mea, sicut fecit David servus meus: ero tecum, et ædificabo tibi domum fidelem, quomodo ædificavi David domum: et tradam tibi Israël:</p>
 <p><a name="039">39</a> et affligam semen David super hoc, verumtamen non cunctis diebus.</p>
 <p><a name="040">40</a> Voluit ergo Salomon interficere Jeroboam: qui surrexit, et aufugit in Ægyptum ad Sesac regem Ægypti, et fuit in Ægypto usque ad mortem Salomonis.<br>
 </p>
 <p><a name="041">41</a> Reliquum autem verborum Salomonis, et omnia quæ fecit, et sapientia ejus, ecce universa scripta sunt in libro verborum dierum Salomonis.</p>
 <p><a name="042">42</a> Dies autem quos regnavit Salomon in Jerusalem super omnem Israël, quadraginta anni sunt.</p>
 <p><a name="043">43</a> Dormivitque Salomon cum patribus suis, et sepultus est in civitate David patris sui: regnavitque Roboam filius ejus pro eo.</p>
 <p></p><hr>
 <center>
 <a href="kg1012.htm">Next: 1 Kings Chapter 12</a></center>
 </body>