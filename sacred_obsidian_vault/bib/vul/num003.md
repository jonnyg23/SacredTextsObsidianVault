<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num003.htm">Polyglot</a> 
 <a href="../kjv/num003.htm">KJV</a> 
 <a href="../sep/num003.htm">Sep</a> 
 <a href="../tan/num003.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num002.htm">Previous</a> 
 <a href="num004.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 3</h3><p><a name="001">1</a> Hæ sunt generationes Aaron et Moysi in die qua locutus est Dominus ad Moysen in monte Sinai.</p>
 <p><a name="002">2</a> Et hæc nomina filiorum Aaron: primogenitus ejus Nadab, deinde Abiu, et Eleazar, et Ithamar.</p>
 <p><a name="003">3</a> Hæc nomina filiorum Aaron sacerdotum qui uncti sunt, et quorum repletæ et consecratæ manus ut sacerdotio fungerentur.</p>
 <p><a name="004">4</a> Mortui sunt enim Nadab et Abiu cum offerrent ignem alienum in conspectu Domini in deserto Sinai, absque liberis: functique sunt sacerdotio Eleazar et Ithamar coram Aaron patre suo.</p>
 <p><a name="005">5</a> Locutusque est Dominus ad Moysen, dicens:</p>
 <p><a name="006">6</a> Applica tribum Levi, et fac stare in conspectu Aaron sacerdotis ut ministrent ei, et excubent,</p>
 <p><a name="007">7</a> et observent quidquid ad cultum pertinet multitudinis coram tabernaculo testimonii,</p>
 <p><a name="008">8</a> et custodiant vasa tabernaculi, servientes in ministerio ejus.</p>
 <p><a name="009">9</a> Dabisque dono Levitas</p>
 <p><a name="010">10</a> Aaron et filiis ejus, quibus traditi sunt a filiis Israël. Aaron autem et filios ejus constitues super cultum sacerdotii. Externus, qui ad ministrandum accesserit, morietur.</p>
 <p><a name="011">11</a> Locutusque est Dominus ad Moysen, dicens:</p>
 <p><a name="012">12</a> Ego tuli Levitas a filiis Israël pro omni primogenito, qui aperit vulvam in filiis Israël, eruntque Levitæ mei.</p>
 <p><a name="013">13</a> Meum est enim omne primogenitum: ex quo percussi primogenitos in terra Ægypti, sanctificavi mihi quidquid primum nascitur in Israël: ab homine usque ad pecus, mei sunt. Ego Dominus.</p>
 <p><a name="014">14</a> Locutusque est Dominus ad Moysen in deserto Sinai, dicens:</p>
 <p><a name="015">15</a> Numera filios Levi per domos patrum suorum et familias, omnem masculum ab uno mense et supra.</p>
 <p><a name="016">16</a> Numeravit Moyses, ut præceperat Dominus,</p>
 <p><a name="017">17</a> et inventi sunt filii Levi per nomina sua, Gerson et Caath et Merari.</p>
 <p><a name="018">18</a> Filii Gerson: Lebni et Semei.</p>
 <p><a name="019">19</a> Filii Caath: Amram et Jesaar, Hebron et Oziel.</p>
 <p><a name="020">20</a> Filii Merari: Moholi et Musi.</p>
 <p><a name="021">21</a> De Gerson fuere familiæ duæ, Lebnitica, et Semeitica:</p>
 <p><a name="022">22</a> quarum numeratus est populus sexus masculini ab uno mense et supra, septem millia quingenti.</p>
 <p><a name="023">23</a> Hi post tabernaculum metabuntur ad occidentem,</p>
 <p><a name="024">24</a> sub principe Eliasaph filio Laël.</p>
 <p><a name="025">25</a> Et habebunt excubias in tabernaculo fderis,</p>
 <p><a name="026">26</a> ipsum tabernaculum et operimentum ejus, tentorium quod trahitur ante fores tecti fderis, et cortinas atrii: tentorium quoque quod appenditur in introitu atrii tabernaculi, et quidquid ad ritum altaris pertinet, funes tabernaculi et omnia utensilia ejus.</p>
 <p><a name="027">27</a> Cognatio Caath habebit populos Amramitas et Jesaaritas et Hebronitas et Ozielitas. Hæ sunt familiæ Caathitarum recensitæ per nomina sua.</p>
 <p><a name="028">28</a> Omnes generis masculini ab uno mense et supra, octo millia sexcenti habebunt excubias sanctuarii,</p>
 <p><a name="029">29</a> et castrametabuntur ad meridianam plagam.</p>
 <p><a name="030">30</a> Princepsque eorum erit Elisaphan filius Oziel:</p>
 <p><a name="031">31</a> et custodient arcam, mensamque et candelabrum, altaria et vasa sanctuarii, in quibus ministratur, et velum, cunctamque hujuscemodi supellectilem.</p>
 <p><a name="032">32</a> Princeps autem principum Levitarum Eleazar filius Aaron sacerdotis, erit super excubitores custodiæ sanctuarii.</p>
 <p><a name="033">33</a> At vero de Merari erunt populi Moholitæ et Musitæ recensiti per nomina sua:</p>
 <p><a name="034">34</a> omnes generis masculini ab uno mense et supra, sex millia ducenti.</p>
 <p><a name="035">35</a> Princeps eorum Suriel filius Abihaiel: in plaga septentrionali castrametabuntur.</p>
 <p><a name="036">36</a> Erunt sub custodia eorum tabulæ tabernaculi et vectes, et columnæ ac bases earum, et omnia quæ ad cultum hujuscemodi pertinent:</p>
 <p><a name="037">37</a> columnæque atrii per circuitum cum basibus suis, et paxilli cum funibus.</p>
 <p><a name="038">38</a> Castrametabuntur ante tabernaculum fderis, id est, ad orientalem plagam, Moyses et Aaron cum filiis suis, habentes custodiam sanctuarii in medio filiorum Israël. Quisquis alienus accesserit, morietur.</p>
 <p><a name="039">39</a> Omnes Levitæ, quos numeraverunt Moyses et Aaron juxta præceptum Domini per familias suas in genere masculino a mense uno et supra, fuerunt viginti duo millia.<br>
 </p>
 <p><a name="040">40</a> Et ait Dominus ad Moysen: Numera primogenitos sexus masculini de filiis Israël ab uno mense et supra, et habebis summam eorum.</p>
 <p><a name="041">41</a> Tollesque Levitas mihi pro omni primogenito filiorum Israël: ego sum Dominus: et pecora eorum pro universis primogenitis pecorum filiorum Israël.</p>
 <p><a name="042">42</a> Recensuit Moyses, sicut præceperat Dominus, primogenitos filiorum Israël:</p>
 <p><a name="043">43</a> et fuerunt masculi per nomina sua, a mense uno et supra, viginti duo millia ducenti septuaginta tres.</p>
 <p><a name="044">44</a> Locutusque est Dominus ad Moysen, dicens:</p>
 <p><a name="045">45</a> Tolle Levitas pro primogenitis filiorum Israël, et pecora Levitarum pro pecoribus eorum, eruntque Levitæ mei. Ego sum Dominus.</p>
 <p><a name="046">46</a> In pretio autem ducentorum septuaginta trium, qui excedunt numerum Levitarum de primogenitis filiorum Israël,</p>
 <p><a name="047">47</a> accipies quinque siclos per singula capita ad mensuram sanctuarii (siclus habet viginti obolos):</p>
 <p><a name="048">48</a> dabisque pecuniam Aaron et filiis ejus pretium eorum qui supra sunt.</p>
 <p><a name="049">49</a> Tulit igitur Moyses pecuniam eorum, qui fuerant amplius, et quos redemerant a Levitis,</p>
 <p><a name="050">50</a> pro primogenitis filiorum Israël, mille trecentorum sexaginta quinque siclorum juxta pondus sanctuarii:</p>
 <p><a name="051">51</a> et dedit eam Aaron et filiis ejus juxta verbum quod præceperat sibi Dominus.</p>
 <p></p><hr>
 <center>
 <a href="num004.htm">Next: Numbers Chapter 4</a></center>
 </body>