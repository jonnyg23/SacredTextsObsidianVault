<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1008.htm">Polyglot</a> 
 <a href="../gnt/co1008.htm">GNT</a> 
 <a href="../kjv/co1008.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1007.htm">Previous</a> 
 <a href="co1009.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 8</h3><p><a name="001">1</a> De iis autem quæ idolis sacrificantur, scimus quia omnes scientiam habemus. Scientia inflat, caritas vero ædificat.</p>
 <p><a name="002">2</a> Si quis autem se existimat scire aliquid, nondum cognovit quemadmodum oporteat eum scire.</p>
 <p><a name="003">3</a> Si quis autem diligit Deum, hic cognitus est ab eo.</p>
 <p><a name="004">4</a> De escis autem quæ idolis immolantur, scimus quia nihil est idolum in mundo, et quod nullus est Deus, nisi unus.</p>
 <p><a name="005">5</a> Nam etsi sunt qui dicantur dii sive in cælo, sive in terra (siquidem sunt dii multi, et domini multi):</p>
 <p><a name="006">6</a> nobis tamen unus est Deus, Pater, ex quo omnia, et nos in illum: et unus Dominus Jesus Christus, per quem omnia, et nos per ipsum.</p>
 <p><a name="007">7</a> Sed non in omnibus est scientia. Quidam autem cum conscientia usque nunc idoli, quasi idolothytum manducant: et conscientia ipsorum cum sit infirma, polluitur.</p>
 <p><a name="008">8</a> Esca autem nos non commendat Deo. Neque enim si manducaverimus, abundabimus: neque si non manducaverimus, deficiemus.</p>
 <p><a name="009">9</a> Videte autem ne forte hæc licentia vestra offendiculum fiat infirmis.</p>
 <p><a name="010">10</a> Si enim quis viderit eum, qui habet scientiam, in idolio recumbentem: nonne conscientia ejus, cum sit infirma, ædificabitur ad manducandum idolothyta?</p>
 <p><a name="011">11</a> Et peribit infirmus in tua scientia, frater, propter quem Christus mortuus est?</p>
 <p><a name="012">12</a> Sic autem peccantes in fratres, et percutientes conscientiam eorum infirmam, in Christum peccatis.</p>
 <p><a name="013">13</a> Quapropter si esca scandalizat fratrem meum, non manducabo carnem in æternum, ne fratrem meum scandalizem.</p>
 <p></p><hr>
 <center>
 <a href="co1009.htm">Next: 1 Corinthians Chapter 9</a></center>
 </body>