<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gal006.htm">Polyglot</a> 
 <a href="../gnt/gal006.htm">GNT</a> 
 <a href="../kjv/gal006.htm">KJV</a> 
 
 <br>
 <br><a href="gal.htm">Galatians Index</a><br>
  
 <a href="gal005.htm">Previous</a> 
 <a href="eph001.htm">Next</a> 
 </center>
 <hr>
 
 <h3 align="CENTER">Vulgate (Latin): Galatians Chapter 6</h3><p><a name="001">1</a> Fratres, etsi præoccupatus fuerit homo in aliquo delicto, vos, qui spirituales estis, hujusmodi instruite in spiritu lenitatis, considerans teipsum, ne et tu tenteris.</p>
 <p><a name="002">2</a> Alter alterius onera portate, et sic adimplebitis legem Christi.</p>
 <p><a name="003">3</a> Nam si quis existimat se aliquid esse, cum nihil sit, ipse se seducit.</p>
 <p><a name="004">4</a> Opus autem suum probet unusquisque, et sic in semetipso tantum gloriam habebit, et non in altero.</p>
 <p><a name="005">5</a> Unusquisque enim onus suum portabit.</p>
 <p><a name="006">6</a> Communicet autem is qui catechizatur verbo, ei qui se catechizat, in omnibus bonis.</p>
 <p><a name="007">7</a> Nolite errare: Deus non irridetur.</p>
 <p><a name="008">8</a> Quæ enim seminaverit homo, hæc et metet. Quoniam qui seminat in carne sua, de carne et metet corruptionem: qui autem seminat in spiritu, de spiritu metet vitam æternam.</p>
 <p><a name="009">9</a> Bonum autem facientes, non deficiamus: tempore enim suo metemus non deficientes.</p>
 <p><a name="010">10</a> Ergo dum tempus habemus, operemur bonum ad omnes, maxime autem ad domesticos fidei.<br>
 </p>
 <p><a name="011">11</a> Videte qualibus litteris scripsi vobis mea manu.</p>
 <p><a name="012">12</a> Quicumque enim volunt placere in carne, hi cogunt vos circumcidi, tantum ut crucis Christi persecutionem non patiantur.</p>
 <p><a name="013">13</a> Neque enim qui circumciduntur, legem custodiunt: sed volunt vos circumcidi, ut in carne vestra glorientur.</p>
 <p><a name="014">14</a> Mihi autem absit gloriari, nisi in cruce Domini nostri Jesu Christi: per quem mihi mundus crucifixus est, et ego mundo.</p>
 <p><a name="015">15</a> In Christo enim Jesu neque circumcisio aliquid valet, neque præputium, sed nova creatura.</p>
 <p><a name="016">16</a> Et quicumque hanc regulam secuti fuerint, pax super illos, et misericordia, et super Israël Dei.</p>
 <p><a name="017">17</a> De cetero, nemo mihi molestus sit: ego enim stigmata Domini Jesu in corpore meo porto.</p>
 <p><a name="018">18</a> Gratia Domini nostri Jesu Christi cum spiritu vestro, fratres. Amen.</p>
 <p></p>
 <p></p><hr>
 <center>
 <a href="eph001.htm">Next: Ephesians Chapter 1</a></center>
 </body>