<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen019.htm">Polyglot</a> 
 <a href="../kjv/gen019.htm">KJV</a> 
 <a href="../sep/gen019.htm">Sep</a> 
 <a href="../tan/gen019.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen018.htm">Previous</a> 
 <a href="gen020.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 19</h3><p><a name="001">1</a> Veneruntque duo angeli Sodomam vespere, et sedente Lot in foribus civitatis. Qui cum vidisset eos, surrexit, et ivit obviam eis: adoravitque pronus in terram,</p>
 <p><a name="002">2</a> et dixit: Obsecro, domini, declinate in domum pueri vestri, et manete ibi: lavate pedes vestros, et mane proficiscemini in viam vestram. Qui dixerunt: Minime, sed in platea manebimus.</p>
 <p><a name="003">3</a> Compulit illos oppido ut diverterent ad eum: ingressisque domum illius fecit convivium, et coxit azyma, et comederunt.</p>
 <p><a name="004">4</a> Prius autem quam irent cubitum, viri civitatis vallaverunt domum a puero usque ad senem, omnis populus simul.</p>
 <p><a name="005">5</a> Vocaveruntque Lot, et dixerunt ei: Ubi sunt viri qui introierunt ad te nocte? educ illos huc, ut cognoscamus eos.</p>
 <p><a name="006">6</a> Egressus ad eos Lot, post tergum occludens ostium, ait:</p>
 <p><a name="007">7</a> Nolite, quæso, fratres mei, nolite malum hoc facere.</p>
 <p><a name="008">8</a> Habeo duas filias, quæ necdum cognoverunt virum: educam eas ad vos, et abutimini eis sicut vobis placuerit, dummodo viris istis nihil mali faciatis, quia ingressi sunt sub umbra culminis mei.</p>
 <p><a name="009">9</a> At illi dixerunt: Recede illuc. Et rursus: Ingressus es, inquiunt, ut advena; numquid ut judices? te ergo ipsum magis quam hos affligemus. Vimque faciebant Lot vehementissime: jamque prope erat ut effringerent fores.</p>
 <p><a name="010">10</a> Et ecce miserunt manum viri, et introduxerunt ad se Lot, clauseruntque ostium:</p>
 <p><a name="011">11</a> et eos, qui foris erant, percusserunt cæcitate a minimo usque ad maximum, ita ut ostium invenire non possent.</p>
 <p><a name="012">12</a> Dixerunt autem ad Lot: Habes hic quempiam tuorum? generum, aut filios, aut filias, omnes, qui tui sunt, educ de urbe hac:</p>
 <p><a name="013">13</a> delebimus enim locum istum, eo quod increverit clamor eorum coram Domino, qui misit nos ut perdamus illos.</p>
 <p><a name="014">14</a> Egressus itaque Lot, locutus est ad generos suos qui accepturi erant filias ejus, et dixit: Surgite, egredimini de loco isto: quia delebit Dominus civitatem hanc. Et visus est eis quasi ludens loqui.<br>
 </p>
 <p><a name="015">15</a> Cumque esset mane, cogebant eum angeli, dicentes: Surge, tolle uxorem tuam, et duas filias quas habes: ne et tu pariter pereas in scelere civitatis.</p>
 <p><a name="016">16</a> Dissimulante illo, apprehenderunt manum ejus, et manum uxoris, ac duarum filiarum ejus, eo quod parceret Dominus illi.</p>
 <p><a name="017">17</a> Eduxeruntque eum, et posuerunt extra civitatem: ibique locuti sunt ad eum, dicentes: Salva animam tuam: noli respicere post tergum, nec stes in omni circa regione: sed in monte salvum te fac, ne et tu simul pereas.</p>
 <p><a name="018">18</a> Dixitque Lot ad eos: Quæso, domine mi,</p>
 <p><a name="019">19</a> quia invenit servus tuus gratiam coram te, et magnificasti misericordiam tuam quam fecisti mecum, ut salvares animam meam, nec possum in monte salvari, ne forte apprehendat me malum, et moriar:</p>
 <p><a name="020">20</a> est civitas hæc juxta, ad quam possum fugere, parva, et salvabor in ea: numquid non modica est, et vivet anima mea?</p>
 <p><a name="021">21</a> Dixitque ad eum: Ecce etiam in hoc suscepi preces tuas, ut non subvertam urbem pro qua locutus es.</p>
 <p><a name="022">22</a> Festina, et salvare ibi: quia non potero facere quidquam donec ingrediaris illuc. Idcirco vocatum est nomen urbis illius Segor.</p>
 <p><a name="023">23</a> Sol egressus est super terram, et Lot ingressus est Segor.</p>
 <p><a name="024">24</a> Igitur Dominus pluit super Sodomam et Gomorrham sulphur et ignem a Domino de cælo:</p>
 <p><a name="025">25</a> et subvertit civitates has, et omnem circa regionem, universos habitatores urbium, et cuncta terræ virentia.</p>
 <p><a name="026">26</a> Respiciensque uxor ejus post se, versa est in statuam salis.</p>
 <p><a name="027">27</a> Abraham autem consurgens mane, ubi steterat prius cum Domino,</p>
 <p><a name="028">28</a> intuitus est Sodomam et Gomorrham, et universam terram regionis illius: viditque ascendentem favillam de terra quasi fornacis fumum.</p>
 <p><a name="029">29</a> Cum enim subverteret Deus civitates regionis illius, recordatus Abrahæ, liberavit Lot de subversione urbium in quibus habitaverat.<br>
 </p>
 <p><a name="030">30</a> Ascenditque Lot de Segor, et mansit in monte, duæ quoque filiæ ejus cum eo (timuerat enim manere in Segor) et mansit in spelunca ipse, et duæ filiæ ejus cum eo.</p>
 <p><a name="031">31</a> Dixitque major ad minorem: Pater noster senex est, et nullus virorum remansit in terra, qui possit ingredi ad nos juxta morem universæ terræ.</p>
 <p><a name="032">32</a> Veni, inebriemus eum vino, dormiamusque cum eo, ut servare possimus ex patre nostro semen.</p>
 <p><a name="033">33</a> Dederunt itaque patri suo bibere vinum nocte illa. Et ingressa est major, dormivitque cum patre; at ille non sensit, nec quando accubuit filia, nec quando surrexit.</p>
 <p><a name="034">34</a> Altera quoque die dixit major ad minorem: Ecce dormivi heri cum patre meo, demus ei bibere vinum etiam hac nocte, et dormies cum eo, ut salvemus semen de patre nostro.</p>
 <p><a name="035">35</a> Dederunt etiam et illa nocte patri suo bibere vinum, ingressaque minor filia, dormivit cum eo: et ne tunc quidem sensit quando concubuerit, vel quando illa surrexerit.</p>
 <p><a name="036">36</a> Conceperunt ergo duæ filiæ Lot de patre suo.</p>
 <p><a name="037">37</a> Peperitque major filium, et vocavit nomen ejus Moab: ipse est pater Moabitarum usque in præsentem diem.</p>
 <p><a name="038">38</a> Minor quoque peperit filium, et vocavit nomen ejus Ammon, id est, Filius populi mei: ipse est pater Ammonitarum usque hodie.</p>
 <p></p><hr>
 <center>
 <a href="gen020.htm">Next: Genesis Chapter 20</a></center>
 </body>