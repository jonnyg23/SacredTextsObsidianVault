<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pe1001.htm">Polyglot</a> 
 <a href="../gnt/pe1001.htm">GNT</a> 
 <a href="../kjv/pe1001.htm">KJV</a> 
 
 <br>
 <br><a href="pe1.htm">1 Peter Index</a><br>
  
 <a href="jam005.htm">Previous</a> 
 <a href="pe1002.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Peter Chapter 1</h3><p><a name="001">1</a> Petrus Apostolus Jesu Christi, electis advenis dispersionis Ponti, Galatiæ, Cappadociæ, Asiæ, et Bithyniæ,</p>
 <p><a name="002">2</a> secundum præscientiam Dei Patris, in sanctificationem Spiritus, in obedientiam, et aspersionem sanguinis Jesu Christi. Gratia vobis, et pax multiplicetur.<br>
 </p>
 <p><a name="003">3</a> Benedictus Deus et Pater Domini nostri Jesu Christi, qui secundum misericordiam suam magnam regeneravit nos in spem vivam, per resurrectionem Jesu Christi ex mortuis,</p>
 <p><a name="004">4</a> in hæreditatem incorruptibilem, et incontaminatam, et immarcescibilem, conservatam in cælis in vobis,</p>
 <p><a name="005">5</a> qui in virtute Dei custodimini per fidem in salutem, paratam revelari in tempore novissimo.</p>
 <p><a name="006">6</a> In quo exsultabis, modicum nunc si oportet contristari in variis tentationibus:</p>
 <p><a name="007">7</a> ut probatio vestræ fidei multo pretiosior auro (quod per ignem probatur) inveniatur in laudem, et gloriam, et honorem in revelatione Jesu Christi:</p>
 <p><a name="008">8</a> quem cum non videritis, diligitis: in quem nunc quoque non videntes creditis: credentes autem exsultabitis lætitia inenarrabili, et glorificata:</p>
 <p><a name="009">9</a> reportantes finem fidei vestræ, salutem animarum.</p>
 <p><a name="010">10</a> De qua salute exquisierunt, atque scrutati sunt prophetæ, qui de futura in vobis gratia prophetaverunt:</p>
 <p><a name="011">11</a> scrutantes in quod vel quale tempus significaret in eis Spiritus Christi: prænuntians eas quæ in Christo sunt passiones, et posteriores glorias:</p>
 <p><a name="012">12</a> quibus revelatum est quia non sibimetipsis, vobis autem ministrabant ea quæ nunc nuntiata sunt vobis per eos qui evangelizaverunt vobis, Spiritu Sancto misso de cælo, in quem desiderant angeli prospicere.<br>
 </p>
 <p><a name="013">13</a> Propter quod succincti lumbos mentis vestræ, sobrii, perfecte sperate in eam, quæ offertur vobis, gratiam, in revelationem Jesu Christi:</p>
 <p><a name="014">14</a> quasi filii obedientiæ, non configurati prioribus ignorantiæ vestræ desideriis:</p>
 <p><a name="015">15</a> sed secundum eum qui vocavit vos, Sanctum: et ipsi in omni conversatione sancti sitis:</p>
 <p><a name="016">16</a> quoniam scriptum est: Sancti eritis, quoniam ego sanctus sum.</p>
 <p><a name="017">17</a> Et si patrem invocatis eum, qui sine acceptione personarum judicat secundum uniuscujusque opus, in timore incolatus vestri tempore conversamini.</p>
 <p><a name="018">18</a> Scientes quod non corruptibilibus, auro vel argento, redempti estis de vana vestra conversatione paternæ traditionis:</p>
 <p><a name="019">19</a> sed pretioso sanguine quasi agni immaculati Christi, et incontaminati:</p>
 <p><a name="020">20</a> præcogniti quidem ante mundi constitutionem, manifestati autem novissimis temporibus propter vos,</p>
 <p><a name="021">21</a> qui per ipsum fideles estis in Deo, qui suscitavit eum a mortuis, et dedit ei gloriam, ut fides vestra et spes esset in Deo:</p>
 <p><a name="022">22</a> animas vestras castificantes in obedientia caritatis, in fraternitatis amore, simplici ex corde invicem diligite attentius:</p>
 <p><a name="023">23</a> renati non ex semine corruptibili, sed incorruptibili per verbum Dei vivi, et permanentis in æternum:</p>
 <p><a name="024">24</a> quia omnis caro ut fnum: et omnis gloria ejus tamquam flos fni: exaruit fnum, et flos ejus decidit.</p>
 <p><a name="025">25</a> Verbum autem Domini manet in æternum: hoc est autem verbum, quod evangelizatum est in vos.</p>
 <p></p><hr>
 <center>
 <a href="pe1002.htm">Next: 1 Peter Chapter 2</a></center>
 </body>