<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev021.htm">Polyglot</a> 
 <a href="../gnt/rev021.htm">GNT</a> 
 <a href="../kjv/rev021.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev020.htm">Previous</a> 
 <a href="rev022.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 21</h3><p><a name="001">1</a> Et vidi cælum novum et terram novam. Primum enim cælum, et prima terra abiit, et mare jam non est.</p>
 <p><a name="002">2</a> Et ego Joannes vidi sanctam civitatem Jerusalem novam descendentem de cælo a Deo, paratam sicut sponsam ornatam viro suo.</p>
 <p><a name="003">3</a> Et audivi vocem magnam de throno dicentem: Ecce tabernaculum Dei cum hominibus, et habitabit cum eis. Et ipsi populus ejus erunt, et ipse Deus cum eis erit eorum Deus:</p>
 <p><a name="004">4</a> et absterget Deus omnem lacrimam ab oculis eorum: et mors ultra non erit, neque luctus, neque clamor, neque dolor erit ultra, quia prima abierunt.</p>
 <p><a name="005">5</a> Et dixit qui sedebat in throno: Ecce nova facio omnia. Et dixit mihi: Scribe, quia hæc verba fidelissima sunt, et vera.</p>
 <p><a name="006">6</a> Et dixit mihi: Factum est: ego sum alpha et omega, initium et finis. Ego sitienti dabo de fonte aquæ vitæ, gratis.</p>
 <p><a name="007">7</a> Qui vicerit, possidebit hæc: et ero illi Deus, et ille erit mihi filius.</p>
 <p><a name="008">8</a> Timidis autem, et incredulis, et execratis, et homicidis, et fornicatoribus, et veneficis, et idolatris, et omnibus mendacibus, pars illorum erit in stagno ardenti igne et sulphure: quod est mors secunda.</p>
 <p><a name="009">9</a> Et venit unus de septem angelis habentibus phialas plenas septem plagis novissimis, et locutus est mecum, dicens: Veni, et ostendam tibi sponsam, uxorem Agni.</p>
 <p><a name="010">10</a> Et sustulit me in spiritu in montem magnum et altum, et ostendit mihi civitatem sanctam Jerusalem descendentem de cælo a Deo,</p>
 <p><a name="011">11</a> habentem claritatem Dei: et lumen ejus simile lapidi pretioso tamquam lapidi jaspidis, sicut crystallum.</p>
 <p><a name="012">12</a> Et habebat murum magnum, et altum, habentem portas duodecim: et in portis angelos duodecim, et nomina inscripta, quæ sunt nomina duodecim tribuum filiorum Israël:</p>
 <p><a name="013">13</a> ab oriente portæ tres, et ab aquilone portæ tres, et ab austro portæ tres, et ab occasu portæ tres.</p>
 <p><a name="014">14</a> Et murus civitatis habens fundamenta duodecim, et in ipsis duodecim nomina duodecim apostolorum Agni.</p>
 <p><a name="015">15</a> Et qui loquebatur mecum, habebat mensuram arundineam auream, ut metiretur civitatem, et portas ejus, et murum.</p>
 <p><a name="016">16</a> Et civitas in quadro posita est, et longitudo ejus tanta est quanta et latitudo: et mensus est civitatem de arundine aurea per stadia duodecim millia: et longitudo, et altitudo, et latitudo ejus æqualia sunt.</p>
 <p><a name="017">17</a> Et mensus est murum ejus centum quadraginta quatuor cubitorum, mensura hominis, quæ est angeli.</p>
 <p><a name="018">18</a> Et erat structura muri ejus ex lapide jaspide: ipsa vero civitas aurum mundum simile vitro mundo.</p>
 <p><a name="019">19</a> Et fundamenta muri civitatis omni lapide pretioso ornata. Fundamentum primum, jaspis: secundum, sapphirus: tertium, calcedonius: quartum, smaragdus:</p>
 <p><a name="020">20</a> quintum, sardonyx: sextum, sardius: septimum, chrysolithus: octavum, beryllus: nonum, topazius: decimum, chrysoprasus: undecimum, hyacinthus: duodecimum, amethystus.</p>
 <p><a name="021">21</a> Et duodecim portæ, duodecim margaritæ sunt, per singulas: et singulæ portæ erant ex singulis margaritis: et platea civitatis aurum mundum, tamquam vitrum perlucidum.</p>
 <p><a name="022">22</a> Et templum non vidi in ea: Dominus enim Deus omnipotens templum illius est, et Agnus.</p>
 <p><a name="023">23</a> Et civitas non eget sole neque luna ut luceant in ea, nam claritas Dei illuminavit eam, et lucerna ejus est Agnus.</p>
 <p><a name="024">24</a> Et ambulabunt gentes in lumine ejus: et reges terræ afferent gloriam suam et honorem in illam.</p>
 <p><a name="025">25</a> Et portæ ejus non claudentur per diem: nox enim non erit illic.</p>
 <p><a name="026">26</a> Et afferent gloriam et honorem gentium in illam.</p>
 <p><a name="027">27</a> Non intrabit in eam aliquod coinquinatum, aut abominationem faciens et mendacium, nisi qui scripti sunt in libro vitæ Agni.</p>
 <p></p><hr>
 <center>
 <a href="rev022.htm">Next: Revelation Chapter 22</a></center>
 </body>