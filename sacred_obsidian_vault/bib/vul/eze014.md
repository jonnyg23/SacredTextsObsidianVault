<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze014.htm">Polyglot</a> 
 <a href="../kjv/eze014.htm">KJV</a> 
 <a href="../sep/eze014.htm">Sep</a> 
 <a href="../tan/eze014.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze013.htm">Previous</a> 
 <a href="eze015.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 14</h3><p><a name="001">1</a> Et venerunt ad me viri seniorum Israël, et sederunt coram me.</p>
 <p><a name="002">2</a> Et factus est sermo Domini ad me, dicens:</p>
 <p><a name="003">3</a> Fili hominis, viri isti posuerunt immunditias suas in cordibus suis, et scandalum iniquitatis suæ statuerunt contra faciem suam: numquid interrogatus respondebo eis?</p>
 <p><a name="004">4</a> Propter hoc loquere eis, et dices ad eos: Hæc dicit Dominus Deus: Homo, homo de domo Israël, qui posuerit immunditias suas in corde suo, et scandalum iniquitatis suæ statuerit contra faciem suam, et venerit ad prophetam interrogans per eum me: ego Dominus respondebo ei in multitudine immunditiarum suarum,</p>
 <p><a name="005">5</a> ut capiatur domus Israël in corde suo, quo recesserunt a me in cunctis idolis suis.</p>
 <p><a name="006">6</a> Propterea dic ad domum Israël: Hæc dicit Dominus Deus: Convertimini, et recedite ab idolis vestris, et ab universis contaminationibus vestris avertite facies vestras.</p>
 <p><a name="007">7</a> Quia homo, homo de domo Israël, et de proselytis quicumque advena fuerit in Israël, si alienatus fuerit a me, et posuerit idola sua in corde suo, et scandalum iniquitatis suæ statuerit contra faciem suam, et venerit ad prophetam ut interroget per eum me: ego Dominus respondebo ei per me:</p>
 <p><a name="008">8</a> et ponam faciem meam super hominem illum, et faciam eum in exemplum et in proverbium, et disperdam eum de medio populi mei: et scietis quia ego Dominus.</p>
 <p><a name="009">9</a> Et propheta cum erraverit, et locutus fuerit verbum, ego Dominus decepi prophetam illum, et extendam manum meam super illum, et delebo eum de medio populi mei Israël.</p>
 <p><a name="010">10</a> Et portabunt iniquitatem suam: juxta iniquitatem interrogantis, sic iniquitas prophetæ erit:</p>
 <p><a name="011">11</a> ut non erret ultra domus Israël a me, neque polluatur in universis prævaricationibus suis: sed sint mihi in populum, et ego sim eis in Deum, ait Dominus exercituum.<br>
 </p>
 <p><a name="012">12</a> Et factus est sermo Domini ad me, dicens:</p>
 <p><a name="013">13</a> [Fili hominis, terra cum peccaverit mihi,<br> ut prævaricetur prævaricans,<br> extendam manum meam super eam,<br> et conteram virgam panis ejus,<br> et immittam in eam famem,<br> et interficiam de ea hominem et jumentum.<br></p>
 <p><a name="014">14</a> Et si fuerint tres viri isti in medio ejus,<br> Noë, Daniel, et Job,<br> ipsi justitia sua liberabunt animas suas,<br> ait Dominus exercituum.<br></p>
 <p><a name="015">15</a> Quod si et bestias pessimas induxero super terram<br> ut vastem eam, et fuerit invia,<br> eo quod non sit pertransiens propter bestias:<br></p>
 <p><a name="016">16</a> tres viri isti si fuerint in ea,<br> vivo ego, dicit Dominus Deus,<br> quia nec filios nec filias liberabunt,<br> sed ipsi soli liberabuntur,<br> terra autem desolabitur.<br></p>
 <p><a name="017">17</a> Vel si gladium induxero super terram illam,<br> et dixero gladio: Transi per terram:<br> et interfecero de ea hominem et jumentum,<br></p>
 <p><a name="018">18</a> et tres viri isti fuerint in medio ejus:<br> vivo ego, dicit Dominus Deus,<br> non liberabunt filios neque filias,<br> sed ipsi soli liberabuntur.<br></p>
 <p><a name="019">19</a> Si autem et pestilentiam immisero super terram illam,<br> et effudero indignationem meam super eam in sanguine,<br> ut auferam ex ea hominem et jumentum,<br></p>
 <p><a name="020">20</a> et Noë, et Daniel, et Job fuerint in medio ejus:<br> vivo ego, dicit Dominus Deus,<br> quia filium et filiam non liberabunt,<br> sed ipsi justitia sua liberabunt animas suas.<br></p>
 <p><a name="021">21</a> Quoniam hæc dicit Dominus Deus:<br> Quod etsi quatuor judicia mea pessima,<br> gladium, et famem, ac bestias malas, et pestilentiam,<br> immisero in Jerusalem,<br> ut interficiam de ea hominem et pecus,<br></p>
 <p><a name="022">22</a> tamen relinquetur in ea salvatio educentium filios et filias:<br> ecce ipsi ingredientur ad vos,<br> et videbitis viam eorum et adinventiones eorum,<br> et consolabimini super malo quod induxi in Jerusalem,<br> in omnibus quæ importavi super eam.<br></p>
 <p><a name="023">23</a> Et consolabuntur vos,<br> cum videritis viam eorum<br> et adinventiones eorum:<br> et cognoscetis quod non frustra fecerim omnia quæ feci in ea,<br> ait Dominus Deus.]</p>
 <p></p><hr>
 <center>
 <a href="eze015.htm">Next: Ezekiel Chapter 15</a></center>
 </body>