<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1016.htm">Polyglot</a> 
 <a href="../gnt/co1016.htm">GNT</a> 
 <a href="../kjv/co1016.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1015.htm">Previous</a> 
 <a href="co2001.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 16</h3><p><a name="001">1</a> De collectis autem, quæ fiunt in sanctos, sicut ordinavi ecclesiis Galatiæ, ita et vos facite.</p>
 <p><a name="002">2</a> Per unam sabbati unusquisque vestrum apud se seponat, recondens quod ei bene placuerit: ut non, cum venero, tunc collectæ fiant.</p>
 <p><a name="003">3</a> Cum autem præsens fuero, quos probaveritis per epistolas, hos mittam perferre gratiam vestram in Jerusalem.</p>
 <p><a name="004">4</a> Quod si dignum fuerit ut et ego eam, mecum ibunt.<br>
 </p>
 <p><a name="005">5</a> Veniam autem ad vos, cum Macedoniam pertransiero: nam Macedoniam pertransibo.</p>
 <p><a name="006">6</a> Apud vos autem forsitan manebo, vel etiam hiemabo: ut vos me deducatis quocumque iero.</p>
 <p><a name="007">7</a> Nolo enim vos modo in transitu videre, spero enim me aliquantulum temporis manere apud vos, si Dominus permiserit.</p>
 <p><a name="008">8</a> Permanebo autem Ephesi usque ad Pentecosten.</p>
 <p><a name="009">9</a> Ostium enim mihi apertum est magnum, et evidens: et adversarii multi.<br>
 </p>
 <p><a name="010">10</a> Si autem venerit Timotheus, videte ut sine timore sit apud vos: opus enim Domini operatur, sicut et ego.</p>
 <p><a name="011">11</a> Ne quis ergo illum spernat: deducite autem illum in pace, ut veniat ad me: exspecto enim illum cum fratribus.</p>
 <p><a name="012">12</a> De Apollo autem fratre vobis notum facio, quoniam multum rogavi eum ut veniret ad vos cum fratribus: et utique non fuit voluntas ut nunc veniret: veniet autem, cum ei vacuum fuerit.</p>
 <p><a name="013">13</a> Vigilate, state in fide, viriliter agite, et confortamini.</p>
 <p><a name="014">14</a> Omnia vestra in caritate fiant.</p>
 <p><a name="015">15</a> Obsecro autem vos fratres, nostis domum Stephanæ, et Fortunati, et Achaici: quoniam sunt primitiæ Achaiæ, et in ministerium sanctorum ordinaverunt seipsos:</p>
 <p><a name="016">16</a> ut et vos subditi sitis ejusmodi, et omni cooperanti, et laboranti.</p>
 <p><a name="017">17</a> Gaudeo autem in præsentia Stephanæ, et Fortunati, et Achaici: quoniam id, quod vobis deerat, ipsi suppleverunt:</p>
 <p><a name="018">18</a> refecerunt enim et meum spiritum, et vestrum. Cognoscite ergo qui hujusmodi sunt.<br>
 </p>
 <p><a name="019">19</a> Salutant vos ecclesiæ Asiæ. Salutant vos in Domino multum, Aquila et Priscilla cum domestica sua ecclesia: apud quos et hospitor.</p>
 <p><a name="020">20</a> Salutant vos omnes fratres. Salutate invicem in osculo sancto.</p>
 <p><a name="021">21</a> Salutatio, mea manu Pauli.</p>
 <p><a name="022">22</a> Si quis non amat Dominum nostrum Jesum Christum, sit anathema, Maran Atha.</p>
 <p><a name="023">23</a> Gratia Domini nostri Jesu Christi vobiscum.</p>
 <p><a name="024">24</a> Caritas mea cum omnibus vobis in Christo Jesu. Amen.</p>
 <p></p>
 <p></p><hr>
 <center>
 <a href="co2001.htm">Next: 2 Corinthians Chapter 1</a></center>
 </body>