<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc010.htm">Polyglot</a> 
 <a href="../kjv/ecc010.htm">KJV</a> 
 <a href="../sep/ecc010.htm">Sep</a> 
 <a href="../tan/ecc010.htm">Tan</a> 
 
 <br>
 <br><a href="ecc.htm">Ecclesiastes Index</a><br>
  
 <a href="ecc009.htm">Previous</a> 
 <a href="ecc011.htm">Next</a> 
 </center>
 <hr>
 
 <h3 align="CENTER">Vulgate (Latin): Ecclesiastes Chapter 10</h3><p><a name="001">1</a> [Muscæ morientes perdunt suavitatem unguenti.<br> Pretiosior est sapientia et gloria,<br> parva et ad tempus stultitia.<br></p>
 <p><a name="002">2</a> Cor sapientis in dextera ejus,<br> et cor stulti in sinistra illius.<br></p>
 <p><a name="003">3</a> Sed et in via stultus ambulans,<br> cum ipse insipiens sit,<br> omnes stultos æstimat.<br></p>
 <p><a name="004">4</a> Si spiritus potestatem habentis ascenderit super te,<br> locum tuum ne demiseris,<br> quia curatio faciet cessare peccata maxima.]<br>
 </p>
 <p><a name="005">5</a> [Est malum quod vidi sub sole,<br> quasi per errorem egrediens a facie principis:<br></p>
 <p><a name="006">6</a> positum stultum in dignitate sublimi,<br> et divites sedere deorsum.<br></p>
 <p><a name="007">7</a> Vidi servos in equis,<br> et principes ambulantes super terram quasi servos.<br></p>
 <p><a name="008">8</a> Qui fodit foveam incidet in eam,<br> et qui dissipat sepem mordebit eum coluber.<br></p>
 <p><a name="009">9</a> Qui transfert lapides affligetur in eis,<br> et qui scindit ligna vulnerabitur ab eis.<br></p>
 <p><a name="010">10</a> Si retusum fuerit ferrum,<br> et hoc non ut prius, sed hebetatum fuerit,<br> multo labore exacuetur,<br> et post industriam sequetur sapientia.<br></p>
 <p><a name="011">11</a> Si mordeat serpens in silentio,<br> nihil eo minus habet qui occulte detrahit.<br></p>
 <p><a name="012">12</a> Verba oris sapientis gratia,<br> et labia insipientis præcipitabunt eum;<br></p>
 <p><a name="013">13</a> initium verborum ejus stultitia,<br> et novissimum oris illius error pessimus.<br></p>
 <p><a name="014">14</a> Stultus verba multiplicat.<br> Ignorat homo quid ante se fuerit;<br> et quid post se futurum sit, quis ei poterit indicare?<br></p>
 <p><a name="015">15</a> Labor stultorum affliget eos,<br> qui nesciunt in urbem pergere.]<br>
 </p>
 <p><a name="016">16</a> [Væ tibi, terra, cujus rex puer est,<br> et cujus principes mane comedunt.<br></p>
 <p><a name="017">17</a> Beata terra cujus rex nobilis est,<br> et cujus principes vescuntur in tempore suo,<br> ad reficiendum, et non ad luxuriam.<br></p>
 <p><a name="018">18</a> In pigritiis humiliabitur contignatio,<br> et in infirmitate manuum perstillabit domus.<br></p>
 <p><a name="019">19</a> In risum faciunt panem et vinum<br> ut epulentur viventes;<br> et pecuniæ obediunt omnia.<br></p>
 <p><a name="020">20</a> In cogitatione tua regi ne detrahas,<br> et in secreto cubiculi tui ne maledixeris diviti:<br> quia et aves cæli portabunt vocem tuam,<br> et qui habet pennas annuntiabit sententiam.]</p>
 <p></p><hr>
 <center>
 <a href="ecc011.htm">Next: Ecclesiastes Chapter 11</a></center>
 </body>