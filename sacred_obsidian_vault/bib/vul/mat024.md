<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat024.htm">Polyglot</a> 
 <a href="../gnt/mat024.htm">GNT</a> 
 <a href="../kjv/mat024.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat023.htm">Previous</a> 
 <a href="mat025.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 24</h3><p><a name="001">1</a> Et egressus Jesus de templo, ibat. Et accesserunt discipuli ejus, ut ostenderent ei ædificationes templi.</p>
 <p><a name="002">2</a> Ipse autem respondens dixit illis: Videtis hæc omnia? amen dico vobis, non relinquetur hic lapis super lapidem, qui non destruatur.<br>
 </p>
 <p><a name="003">3</a> Sedente autem eo super montem Oliveti, accesserunt ad eum discipuli secreto, dicentes: Dic nobis, quando hæc erunt? et quod signum adventus tui, et consummationis sæculi?</p>
 <p><a name="004">4</a> Et respondens Jesus, dixit eis: Videte ne quis vos seducat:</p>
 <p><a name="005">5</a> multi enim venient in nomine meo, dicentes: Ego sum Christus: et multos seducent.</p>
 <p><a name="006">6</a> Audituri enim estis prælia, et opiniones præliorum. Videte ne turbemini: oportet enim hæc fieri, sed nondum est finis:</p>
 <p><a name="007">7</a> consurget enim gens in gentem, et regnum in regnum, et erunt pestilentiæ, et fames, et terræmotus per loca:</p>
 <p><a name="008">8</a> hæc autem omnia initia sunt dolorum.<br>
 </p>
 <p><a name="009">9</a> Tunc tradent vos in tribulationem, et occident vos: et eritis odio omnibus gentibus propter nomen meum.</p>
 <p><a name="010">10</a> Et tunc scandalizabuntur multi, et invicem tradent, et odio habebunt invicem.</p>
 <p><a name="011">11</a> Et multi pseudoprophetæ surgent, et seducent multos.</p>
 <p><a name="012">12</a> Et quoniam abundavit iniquitas, refrigescet caritas multorum:</p>
 <p><a name="013">13</a> qui autem perseveraverit usque in finem, hic salvus erit.</p>
 <p><a name="014">14</a> Et prædicabitur hoc Evangelium regni in universo orbe, in testimonium omnibus gentibus: et tunc veniet consummatio.<br>
 </p>
 <p><a name="015">15</a> Cum ergo videritis abominationem desolationis, quæ dicta est a Daniele propheta, stantem in loco sancto, qui legit, intelligat:</p>
 <p><a name="016">16</a> tunc qui in Judæa sunt, fugiant ad montes:</p>
 <p><a name="017">17</a> et qui in tecto, non descendat tollere aliquid de domo sua:</p>
 <p><a name="018">18</a> et qui in agro, non revertatur tollere tunicam suam.</p>
 <p><a name="019">19</a> Væ autem prægnantibus et nutrientibus in illis diebus!<br>
 </p>
 <p><a name="020">20</a> Orate autem ut non fiat fuga vestra in hieme, vel sabbato:</p>
 <p><a name="021">21</a> erit enim tunc tribulatio magna, qualis non fuit ab initio mundi usque modo, neque fiet.</p>
 <p><a name="022">22</a> Et nisi breviati fuissent dies illi, non fieret salva omnis caro: sed propter electos breviabuntur dies illi.</p>
 <p><a name="023">23</a> Tunc si quis vobis dixerit: Ecce hic est Christus, aut illic: nolite credere.</p>
 <p><a name="024">24</a> Surgent enim pseudochristi, et pseudoprophetæ: et dabunt signa magna, et prodigia, ita ut in errorem inducantur (si fieri potest) etiam electi.</p>
 <p><a name="025">25</a> Ecce prædixi vobis.</p>
 <p><a name="026">26</a> Si ergo dixerint vobis: Ecce in deserto est, nolite exire; Ecce in penetralibus, nolite credere.</p>
 <p><a name="027">27</a> Sicut enim fulgur exit ab oriente, et paret usque in occidentem: ita erit et adventus Filii hominis.</p>
 <p><a name="028">28</a> Ubicumque fuerit corpus, illic congregabuntur et aquilæ.<br>
 </p>
 <p><a name="029">29</a> Statim autem post tribulationem dierum illorum sol obscurabitur, et luna non dabit lumen suum, et stellæ cadent de cælo, et virtutes cælorum commovebuntur:</p>
 <p><a name="030">30</a> et tunc parebit signum Filii hominis in cælo: et tunc plangent omnes tribus terræ: et videbunt Filium hominis venientem in nubibus cæli cum virtute multa et majestate.</p>
 <p><a name="031">31</a> Et mittet angelos suos cum tuba, et voce magna: et congregabunt electos ejus a quatuor ventis, a summis cælorum usque ad terminos eorum.<br>
 </p>
 <p><a name="032">32</a> Ab arbore autem fici discite parabolam: cum jam ramus ejus tener fuerit, et folia nata, scitis quia prope est æstas:</p>
 <p><a name="033">33</a> ita et vos cum videritis hæc omnia, scitote quia prope est, in januis.</p>
 <p><a name="034">34</a> Amen dico vobis, quia non præteribit generatio hæc, donec omnia hæc fiant.</p>
 <p><a name="035">35</a> Cælum et terra transibunt, verba autem mea non præteribunt.<br>
 </p>
 <p><a name="036">36</a> De die autem illa et hora nemo scit, neque angeli cælorum, nisi solus Pater.</p>
 <p><a name="037">37</a> Sicut autem in diebus Noë, ita erit et adventus Filii hominis:</p>
 <p><a name="038">38</a> sicut enim erant in diebus ante diluvium comedentes et bibentes, nubentes et nuptum tradentes, usque ad eum diem, quo intravit Noë in arcam,</p>
 <p><a name="039">39</a> et non cognoverunt donec venit diluvium, et tulit omnes: ita erit et adventus Filii hominis.</p>
 <p><a name="040">40</a> Tunc duo erunt in agro: unus assumetur, et unus relinquetur.</p>
 <p><a name="041">41</a> Duæ molentes in mola: una assumetur, et una relinquetur.<br>
 </p>
 <p><a name="042">42</a> Vigilate ergo, quia nescitis qua hora Dominus vester venturus sit.</p>
 <p><a name="043">43</a> Illud autem scitote, quoniam si sciret paterfamilias qua hora fur venturus esset, vigilaret utique, et non sineret perfodi domum suam.</p>
 <p><a name="044">44</a> Ideo et vos estote parati: quia qua nescitis hora Filius hominis venturus est.</p>
 <p><a name="045">45</a> Quis, putas, est fidelis servus, et prudens, quem constituit dominus suus super familiam suam ut det illis cibum in tempore?</p>
 <p><a name="046">46</a> Beatus ille servus, quem cum venerit dominus ejus, invenerit sic facientem.</p>
 <p><a name="047">47</a> Amen dico vobis, quoniam super omnia bona sua constituet eum.</p>
 <p><a name="048">48</a> Si autem dixerit malus servus ille in corde suo: Moram fecit dominus meus venire:</p>
 <p><a name="049">49</a> et cperit percutere conservos suos, manducet autem et bibat cum ebriosis:</p>
 <p><a name="050">50</a> veniet dominus servi illius in die qua non sperat, et hora qua ignorat:</p>
 <p><a name="051">51</a> et dividet eum, partemque ejus ponet cum hypocritis: illic erit fletus et stridor dentium.</p>
 <p></p><hr>
 <center>
 <a href="mat025.htm">Next: Matthew Chapter 25</a></center>
 </body>