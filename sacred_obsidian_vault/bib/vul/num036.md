<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num036.htm">Polyglot</a> 
 <a href="../kjv/num036.htm">KJV</a> 
 <a href="../sep/num036.htm">Sep</a> 
 <a href="../tan/num036.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num035.htm">Previous</a> 
 <a href="deu001.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 36</h3><p><a name="001">1</a> Accesserunt autem et principes familiarum Galaad filii Machir filii Manasse, de stirpe filiorum Joseph: locutique sunt Moysi coram principibus Israël, atque dixerunt:</p>
 <p><a name="002">2</a> Tibi domino nostro præcepit Dominus ut terram sorte divideres filiis Israël, et ut filiabus Salphaad fratris nostri dares possessionem debitam patri:</p>
 <p><a name="003">3</a> quas si alterius tribus homines uxores acceperint, sequetur possessio sua, et translata ad aliam tribum, de nostra hæreditate minuetur.</p>
 <p><a name="004">4</a> Atque ita fiet, ut cum jubilæus, id est, quinquagesimus annus remissionis advenerit, confundatur sortium distributio, et aliorum possessio ad alios transeat.</p>
 <p><a name="005">5</a> Respondit Moyses filiis Israël et, Domino præcipiente, ait: Recte tribus filiorum Joseph locuta est.</p>
 <p><a name="006">6</a> Et hæc lex super filiabus Salphaad a Domino promulgata est: nubant quibus volunt, tantum ut suæ tribus hominibus:</p>
 <p><a name="007">7</a> ne commisceatur possessio filiorum Israël de tribu in tribum. Omnes enim viri ducent uxores de tribu et cognatione sua:</p>
 <p><a name="008">8</a> et cunctæ feminæ de eadem tribu maritos accipient: ut hæreditas permaneat in familiis,</p>
 <p><a name="009">9</a> nec sibi misceantur tribus, sed ita maneant</p>
 <p><a name="010">10</a> ut a Domino separatæ sunt. Feceruntque filiæ Salphaad ut fuerat imperatum:</p>
 <p><a name="011">11</a> et nupserunt Maala, et Thersa, et Hegla, et Melcha, et Noa, filiis patrui sui</p>
 <p><a name="012">12</a> de familia Manasse, qui fuit filius Joseph: et possessio, quæ illis fuerat attributa, mansit in tribu et familia patris earum.</p>
 <p><a name="013">13</a> Hæc sunt mandata atque judicia, quæ mandavit Dominus per manum Moysi ad filios Israël, in campestribus Moab supra Jordanem contra Jericho.</p>
 <p></p>
 <p></p><hr>
 <center>
 <a href="deu001.htm">Next: Deuteronomy Chapter 1</a></center>
 </body>