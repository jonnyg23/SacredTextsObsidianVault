<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat012.htm">Polyglot</a> 
 <a href="../gnt/mat012.htm">GNT</a> 
 <a href="../kjv/mat012.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat011.htm">Previous</a> 
 <a href="mat013.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 12</h3><p><a name="001">1</a> In illo tempore abiit Jesus per sata sabbato: discipuli autem ejus esurientes cperunt vellere spicas, et manducare.</p>
 <p><a name="002">2</a> Pharisæi autem videntes, dixerunt ei: Ecce discipuli tui faciunt quod non licet facere sabbatis.</p>
 <p><a name="003">3</a> At ille dixit eis: Non legistis quid fecerit David, quando esuriit, et qui cum eo erant:</p>
 <p><a name="004">4</a> quomodo intravit in domum Dei, et panes propositionis comedit, quos non licebat ei edere, neque his qui cum eo erant, nisi solis sacerdotibus?</p>
 <p><a name="005">5</a> aut non legistis in lege quia sabbatis sacerdotes in templo sabbatum violant, et sine crimine sunt?</p>
 <p><a name="006">6</a> Dico autem vobis, quia templo major est hic.</p>
 <p><a name="007">7</a> Si autem sciretis, quid est: Misericordiam volo, et non sacrificium: numquam condemnassetis innocentes:</p>
 <p><a name="008">8</a> dominus enim est Filius hominis etiam sabbati.<br>
 </p>
 <p><a name="009">9</a> Et cum inde transisset, venit in synagogam eorum.</p>
 <p><a name="010">10</a> Et ecce homo manum habens aridam, et interrogabant eum, dicentes: Si licet sabbatis curare? ut accusarent eum.</p>
 <p><a name="011">11</a> Ipse autem dixit illis: Quis erit ex vobis homo, qui habeat ovem unam, et si ceciderit hæc sabbatis in foveam, nonne tenebit et levabit eam?</p>
 <p><a name="012">12</a> Quanto magis melior est homo ove? itaque licet sabbatis benefacere.</p>
 <p><a name="013">13</a> Tunc ait homini: Extende manum tuam. Et extendit, et restituta est sanitati sicut altera.</p>
 <p><a name="014">14</a> Exeuntes autem pharisæi, consilium faciebant adversus eum, quomodo perderent eum.</p>
 <p><a name="015">15</a> Jesus autem sciens recessit inde: et secuti sunt eum multi, et curavit eos omnes:</p>
 <p><a name="016">16</a> et præcepit eis ne manifestum eum facerent.</p>
 <p><a name="017">17</a> Ut adimpleretur quod dictum est per Isaiam prophetam, dicentem:</p>
 <p><a name="018">18</a> [Ecce puer meus, quem elegi, dilectus meus,<br> in quo bene complacuit animæ meæ.<br> Ponam spiritum meum super eum,<br> et judicium gentibus nuntiabit.<br></p>
 <p><a name="019">19</a> Non contendet, neque clamabit,<br> neque audiet aliquis in plateis vocem ejus:<br></p>
 <p><a name="020">20</a> arundinem quassatam non confringet,<br> et linum fumigans non extinguet,<br> donec ejiciat ad victoriam judicium:<br></p>
 <p><a name="021">21</a> et in nomine ejus gentes sperabunt.]<br>
 </p>
 <p><a name="022">22</a> Tunc oblatus est ei dæmonium habens, cæcus, et mutus, et curavit eum ita ut loqueretur, et videret.</p>
 <p><a name="023">23</a> Et stupebant omnes turbæ, et dicebant: Numquid hic est filius David?</p>
 <p><a name="024">24</a> Pharisæi autem audientes, dixerunt: Hic non ejicit dæmones nisi in Beelzebub principe dæmoniorum.</p>
 <p><a name="025">25</a> Jesus autem sciens cogitationes eorum, dixit eis: Omne regnum divisum contra se desolabitur: et omnis civitas vel domus divisa contra se, non stabit.</p>
 <p><a name="026">26</a> Et si Satanas Satanam ejicit, adversus se divisus est: quomodo ergo stabit regnum ejus?</p>
 <p><a name="027">27</a> Et si ego in Beelzebub ejicio dæmones, filii vestri in quo ejiciunt? ideo ipsi judices vestri erunt.</p>
 <p><a name="028">28</a> Si autem ego in Spiritu Dei ejicio dæmones, igitur pervenit in vos regnum Dei.</p>
 <p><a name="029">29</a> Aut quomodo potest quisquam intrare in domum fortis, et vasa ejus diripere, nisi prius alligaverit fortem? et tunc domum illius diripiet.</p>
 <p><a name="030">30</a> Qui non est mecum, contra me est; et qui non congregat mihi, spargit.</p>
 <p><a name="031">31</a> Ideo dico vobis: Omne peccatum et blasphemia remittetur hominibus, Spiritus autem blasphemia non remittetur.</p>
 <p><a name="032">32</a> Et quicumque dixerit verbum contra Filium hominis, remittetur ei: qui autem dixerit contra Spiritum Sanctum, non remittetur ei, neque in hoc sæculo, neque in futuro.</p>
 <p><a name="033">33</a> Aut facite arborem bonam, et fructum ejus bonum: aut facite arborem malam, et fructum ejus malum: siquidem ex fructu arbor agnoscitur.</p>
 <p><a name="034">34</a> Progenies viperarum, quomodo potestis bona loqui, cum sitis mali? ex abundantia enim cordis os loquitur.</p>
 <p><a name="035">35</a> Bonus homo de bono thesauro profert bona: et malus homo de malo thesauro profert mala.</p>
 <p><a name="036">36</a> Dico autem vobis quoniam omne verbum otiosum, quod locuti fuerint homines, reddent rationem de eo in die judicii.</p>
 <p><a name="037">37</a> Ex verbis enim tuis justificaberis et ex verbis tuis condemnaberis.<br>
 </p>
 <p><a name="038">38</a> Tunc responderunt ei quidam de scribis et pharisæis, dicentes: Magister, volumus a te signum videre.</p>
 <p><a name="039">39</a> Qui respondens ait illis: Generatio mala et adultera signum quærit: et signum non dabitur ei, nisi signum Jonæ prophetæ.</p>
 <p><a name="040">40</a> Sicut enim fuit Jonas in ventre ceti tribus diebus, et tribus noctibus, sic erit Filius hominis in corde terræ tribus diebus et tribus noctibus.</p>
 <p><a name="041">41</a> Viri Ninivitæ surgent in judicio cum generatione ista, et condemnabunt eam: quia pnitentiam egerunt in prædicatione Jonæ, et ecce plus quam Jonas hic.</p>
 <p><a name="042">42</a> Regina austri surget in judicio cum generatione ista, et condemnabit eam: quia venit a finibus terræ audire sapientiam Salomonis, et ecce plus quam Salomon hic.</p>
 <p><a name="043">43</a> Cum autem immundus spiritus exierit ab homine, ambulat per loca arida, quærens requiem, et non invenit.</p>
 <p><a name="044">44</a> Tunc dicit: Revertar in domum meam, unde exivi. Et veniens invenit eam vacantem, scopis mundatam, et ornatam.</p>
 <p><a name="045">45</a> Tunc vadit, et assumit septem alios spiritus secum nequiores se, et intrantes habitant ibi: et fiunt novissima hominis illius pejora prioribus. Sic erit et generationi huic pessimæ.<br>
 </p>
 <p><a name="046">46</a> Adhuc eo loquente ad turbas, ecce mater ejus et fratres stabant foris, quærentes loqui ei.</p>
 <p><a name="047">47</a> Dixit autem ei quidam: Ecce mater tua, et fratres tui foris stant quærentes te.</p>
 <p><a name="048">48</a> At ipse respondens dicenti sibi, ait: Quæ est mater mea, et qui sunt fratres mei?</p>
 <p><a name="049">49</a> Et extendens manum in discipulos suos, dixit: Ecce mater mea, et fratres mei.</p>
 <p><a name="050">50</a> Quicumque enim fecerit voluntatem Patris mei, qui in cælis est, ipse meus frater, et soror, et mater est.</p>
 <p></p><hr>
 <center>
 <a href="mat013.htm">Next: Matthew Chapter 13</a></center>
 </body>