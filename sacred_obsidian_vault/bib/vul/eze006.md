<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze006.htm">Polyglot</a> 
 <a href="../kjv/eze006.htm">KJV</a> 
 <a href="../sep/eze006.htm">Sep</a> 
 <a href="../tan/eze006.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze005.htm">Previous</a> 
 <a href="eze007.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 6</h3><p><a name="001">1</a> Et factus est sermo Domini ad me, dicens:</p>
 <p><a name="002">2</a> Fili hominis, pone faciem tuam ad montes Israël, et prophetabis ad eos,</p>
 <p><a name="003">3</a> et dices: [Montes Israël,<br> audite verbum Domini Dei.<br> Hæc dicit Dominus Deus<br> montibus et collibus,<br> rupibus et vallibus:<br> Ecce ego inducam super vos gladium,<br> et disperdam excelsa vestra,<br></p>
 <p><a name="004">4</a> et demoliar aras vestras,<br> et confringentur simulacra vestra,<br> et dejiciam interfectos vestros<br> ante idola vestra:<br></p>
 <p><a name="005">5</a> et dabo cadavera filiorum Israël<br> ante faciem simulacrorum vestrorum,<br> et dispergam ossa vestra<br> circum aras vestras:<br></p>
 <p><a name="006">6</a> in omnibus habitationibus vestris<br> urbes desertæ erunt,<br> et excelsa demolientur et dissipabuntur:<br> et interibunt aræ vestræ, et confringentur,<br> et cessabunt idola vestra,<br> et conterentur delubra vestra,<br> et delebuntur opera vestra:<br></p>
 <p><a name="007">7</a> et cadet interfectus in medio vestri,<br> et scietis quia ego sum Dominus.<br></p>
 <p><a name="008">8</a> Et relinquam in vobis eos<br> qui fugerint gladium in gentibus,<br> cum dispersero vos in terris:<br></p>
 <p><a name="009">9</a> et recordabuntur mei liberati vestri in gentibus<br> ad quas captivi ducti sunt:<br> quia contrivi cor eorum<br> fornicans et recedens a me,<br> et oculos eorum fornicantes post idola sua:<br> et displicebunt sibimet super malis<br> quæ fecerunt in universis abominationibus suis.<br></p>
 <p><a name="010">10</a> Et scient quia ego Dominus non frustra locutus sum,<br> ut facerem eis malum hoc.<br></p>
 <p><a name="011">11</a> Hæc dicit Dominus Deus:<br> Percute manum tuam<br> et allide pedem tuum,<br> et dic: Heu! ad omnes abominationes malorum domus Israël:<br> quia gladio, fame et peste ruituri sunt.<br></p>
 <p><a name="012">12</a> Qui longe est, peste morietur:<br> qui autem prope, gladio corruet:<br> et qui relictus fuerit et obsessus, fame morietur:<br> et complebo indignationem meam in eis.<br></p>
 <p><a name="013">13</a> Et scietis quia ego Dominus,<br> cum fuerint interfecti vestri in medio idolorum vestrorum,<br> in circuitu ararum vestrarum,<br> in omni colle excelso,<br> et in cunctis summitatibus montium,<br> et subtus omne lignum nemorosum,<br> et subtus universam quercum frondosam,<br> locum ubi accenderunt thura redolentia universis idolis suis.<br></p>
 <p><a name="014">14</a> Et extendam manum meam super eos:<br> et faciam terram desolatam et destitutam,<br> a deserto Deblatha, in omnibus habitationibus eorum:<br> et scient quia ego Dominus.]</p>
 <p></p><hr>
 <center>
 <a href="eze007.htm">Next: Ezekiel Chapter 7</a></center>
 </body>