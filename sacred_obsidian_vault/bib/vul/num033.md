<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num033.htm">Polyglot</a> 
 <a href="../kjv/num033.htm">KJV</a> 
 <a href="../sep/num033.htm">Sep</a> 
 <a href="../tan/num033.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num032.htm">Previous</a> 
 <a href="num034.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 33</h3><p><a name="001">1</a> Hæ sunt mansiones filiorum Israël, qui egressi sunt de Ægypto per turmas suas in manu Moysi et Aaron,</p>
 <p><a name="002">2</a> quas descripsit Moyses juxta castrorum loca, quæ Domini jussione mutabant.</p>
 <p><a name="003">3</a> Profecti igitur de Ramesse mense primo, quintadecima die mensis primi, altera die Phase, filii Israël in manu excelsa, videntibus cunctis Ægyptiis,</p>
 <p><a name="004">4</a> et sepelientibus primogenitos, quos percusserat Dominus (nam et in diis eorum exercuerat ultionem),</p>
 <p><a name="005">5</a> castrametati sunt in Soccoth.</p>
 <p><a name="006">6</a> Et de Soccoth venerunt in Etham, quæ est in extremis finibus solitudinis.</p>
 <p><a name="007">7</a> Inde egressi venerunt contra Phihahiroth, quæ respicit Beelsephon, et castrametati sunt ante Magdalum.</p>
 <p><a name="008">8</a> Profectique de Phihahiroth, transierunt per medium mare in solitudinem: et ambulantes tribus diebus per desertum Etham, castrametati sunt in Mara.</p>
 <p><a name="009">9</a> Profectique de Mara, venerunt in Elim, ubi erant duodecim fontes aquarum, et palmæ septuaginta: ibique castrametati sunt.</p>
 <p><a name="010">10</a> Sed et inde egressi, fixerunt tentoria super mare Rubrum. Profectique de mari Rubro,</p>
 <p><a name="011">11</a> castrametati sunt in deserto Sin.</p>
 <p><a name="012">12</a> Unde egressi, venerunt in Daphca.</p>
 <p><a name="013">13</a> Profectique de Daphca, castrametati sunt in Alus.</p>
 <p><a name="014">14</a> Egressique de Alus, in Raphidim fixere tentoria, ubi populo defuit aqua ad bibendum.</p>
 <p><a name="015">15</a> Profectique de Raphidim, castrametati sunt in deserto Sinai.</p>
 <p><a name="016">16</a> Sed et de solitudine Sinai egressi, venerunt ad sepulchra concupiscentiæ.</p>
 <p><a name="017">17</a> Profectique de sepulchris concupiscentiæ, castrametati sunt in Haseroth.</p>
 <p><a name="018">18</a> Et de Haseroth venerunt in Rethma.</p>
 <p><a name="019">19</a> Profectique de Rethma, castrametati sunt in Remmomphares.</p>
 <p><a name="020">20</a> Unde egressi venerunt in Lebna.</p>
 <p><a name="021">21</a> De Lebna castrametati sunt in Ressa.</p>
 <p><a name="022">22</a> Egressique de Ressa, venerunt in Ceelatha.</p>
 <p><a name="023">23</a> Unde profecti, castrametati sunt in monte Sepher.</p>
 <p><a name="024">24</a> Egressi de monte Sepher, venerunt in Arada.</p>
 <p><a name="025">25</a> Inde proficiscentes, castrametati sunt in Maceloth.</p>
 <p><a name="026">26</a> Profectique de Maceloth, venerunt in Thahath.</p>
 <p><a name="027">27</a> De Thahath, castrametati sunt in Thare.</p>
 <p><a name="028">28</a> Unde egressi, fixere tentoria in Methca.</p>
 <p><a name="029">29</a> Et de Methca, castrametati sunt in Hesmona.</p>
 <p><a name="030">30</a> Profectique de Hesmona, venerunt in Moseroth.</p>
 <p><a name="031">31</a> Et de Moseroth, castrametati sunt in Benejaacan.</p>
 <p><a name="032">32</a> Profectique de Benejaacan, venerunt in montem Gadgad.</p>
 <p><a name="033">33</a> Unde profecti, castrametati sunt in Jetebatha.</p>
 <p><a name="034">34</a> Et de Jetebatha venerunt in Hebrona.</p>
 <p><a name="035">35</a> Egressique de Hebrona, castrametati sunt in Asiongaber.</p>
 <p><a name="036">36</a> Inde profecti, venerunt in desertum Sin, hæc est Cades.</p>
 <p><a name="037">37</a> Egressique de Cades, castrametati sunt in monte Hor, in extremis finibus terræ Edom.</p>
 <p><a name="038">38</a> Ascenditque Aaron sacerdos in montem Hor jubente Domino: et ibi mortuus est anno quadragesimo egressionis filiorum Israël ex Ægypto, mense quinto, prima die mensis,</p>
 <p><a name="039">39</a> cum esset annorum centum viginti trium.</p>
 <p><a name="040">40</a> Audivitque Chananæus rex Arad, qui habitabat ad meridiem, in terram Chanaan venisse filios Israël.</p>
 <p><a name="041">41</a> Et profecti de monte Hor, castrametati sunt in Salmona.</p>
 <p><a name="042">42</a> Unde egressi, venerunt in Phunon.</p>
 <p><a name="043">43</a> Profectique de Phunon, castrametati sunt in Oboth.</p>
 <p><a name="044">44</a> Et de Oboth venerunt in Ijeabarim, quæ est in finibus Moabitarum.</p>
 <p><a name="045">45</a> Profectique de Ijeabarim, fixere tentoria in Dibongad.</p>
 <p><a name="046">46</a> Unde egressi, castrametati sunt in Helmondeblathaim.</p>
 <p><a name="047">47</a> Egressique de Helmondeblathaim, venerunt ad montes Abarim contra Nabo.</p>
 <p><a name="048">48</a> Profectique de montibus Abarim, transierunt ad campestria Moab, supra Jordanem, contra Jericho.</p>
 <p><a name="049">49</a> Ibique castrametati sunt de Bethsimoth usque ad Abelsatim in planioribus locis Moabitarum.<br>
 </p>
 <p><a name="050">50</a> Ubi locutus est Dominus ad Moysen:</p>
 <p><a name="051">51</a> Præcipe filiis Israël, et dic ad eos: Quando transieritis Jordanem, intrantes terram Chanaan,</p>
 <p><a name="052">52</a> disperdite cunctos habitatores terræ illius: confringite titulos, et statuas comminuite, atque omnia excelsa vastate,</p>
 <p><a name="053">53</a> mundantes terram, et habitantes in ea. Ego enim dedi vobis illam in possessionem,</p>
 <p><a name="054">54</a> quam dividetis vobis sorte. Pluribus dabitis latiorem, et paucis angustiorem. Singulis ut sors ceciderit, ita tribuetur hæreditas. Per tribus et familias possessio dividetur.</p>
 <p><a name="055">55</a> Sin autem nolueritis interficere habitatores terræ: qui remanserint, erunt vobis quasi clavi in oculis, et lanceæ in lateribus, et adversabuntur vobis in terra habitationis vestræ:</p>
 <p><a name="056">56</a> et quidquid illis cogitaveram facere, vobis faciam.</p>
 <p></p><hr>
 <center>
 <a href="num034.htm">Next: Numbers Chapter 34</a></center>
 </body>