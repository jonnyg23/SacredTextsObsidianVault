<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa064.htm">Polyglot</a> 
 <a href="../kjv/psa064.htm">KJV</a> 
 <a href="../sep/psa064.htm">Sep</a> 
 <a href="../tan/psa064.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa063.htm">Previous</a> 
 <a href="psa065.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 64</h3><p><a name="001">1</a> In finem. Psalmus David, canticum Jeremiæ et Ezechielis populo transmigrationis, cum inciperent exire.</p>
 <p><a name="002">2</a> [Te decet hymnus, Deus, in Sion,<br> et tibi reddetur votum in Jerusalem.<br></p>
 <p><a name="003">3</a> Exaudi orationem meam;<br> ad te omnis caro veniet.<br></p>
 <p><a name="004">4</a> Verba iniquorum prævaluerunt super nos,<br> et impietatibus nostris tu propitiaberis.<br></p>
 <p><a name="005">5</a> Beatus quem elegisti et assumpsisti:<br> inhabitabit in atriis tuis.<br> Replebimur in bonis domus tuæ;<br> sanctum est templum tuum,<br></p>
 <p><a name="006">6</a> mirabile in æquitate.<br> Exaudi nos, Deus, salutaris noster,<br> spes omnium finium terræ, et in mari longe.<br></p>
 <p><a name="007">7</a> Præparans montes in virtute tua,<br> accinctus potentia;<br></p>
 <p><a name="008">8</a> qui conturbas profundum maris,<br> sonum fluctuum ejus.<br> Turbabuntur gentes,<br></p>
 <p><a name="009">9</a> et timebunt qui habitant terminos a signis tuis;<br> exitus matutini et vespere delectabis.<br></p>
 <p><a name="010">10</a> Visitasti terram, et inebriasti eam;<br> multiplicasti locupletare eam.<br> Flumen Dei repletum est aquis; parasti cibum illorum:<br> quoniam ita est præparatio ejus.<br></p>
 <p><a name="011">11</a> Rivos ejus inebria;<br> multiplica genimina ejus:<br> in stillicidiis ejus lætabitur germinans.<br></p>
 <p><a name="012">12</a> Benedices coronæ anni benignitatis tuæ,<br> et campi tui replebuntur ubertate.<br></p>
 <p><a name="013">13</a> Pinguescent speciosa deserti,<br> et exsultatione colles accingentur.<br></p>
 <p><a name="014">14</a> Induti sunt arietes ovium,<br> et valles abundabunt frumento;<br> clamabunt, etenim hymnum dicent.]</p>
 <p></p><hr>
 <center>
 <a href="psa065.htm">Next: Psalms Chapter 65</a></center>
 </body>