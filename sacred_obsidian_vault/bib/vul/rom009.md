<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom009.htm">Polyglot</a> 
 <a href="../gnt/rom009.htm">GNT</a> 
 <a href="../kjv/rom009.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom008.htm">Previous</a> 
 <a href="rom010.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 9</h3><p><a name="001">1</a> Veritatem dico in Christo, non mentior: testimonium mihi perhibente conscientia mea in Spiritu Sancto:</p>
 <p><a name="002">2</a> quoniam tristitia mihi magna est, et continuus dolor cordi meo.</p>
 <p><a name="003">3</a> Optabam enim ego ipse anathema esse a Christo pro fratribus meis, qui sunt cognati mei secundum carnem,</p>
 <p><a name="004">4</a> qui sunt Israëlitæ, quorum adoptio est filiorum, et gloria, et testamentum, et legislatio, et obsequium, et promissa:</p>
 <p><a name="005">5</a> quorum patres, et ex quibus est Christus secundum carnem, qui est super omnia Deus benedictus in sæcula. Amen.</p>
 <p><a name="006">6</a> Non autem quod exciderit verbum Dei. Non enim omnes qui ex Israël sunt, ii sunt Israëlitæ:</p>
 <p><a name="007">7</a> neque qui semen sunt Abrahæ, omnes filii: sed in Isaac vocabitur tibi semen:</p>
 <p><a name="008">8</a> id est, non qui filii carnis, hi filii Dei: sed qui filii sunt promissionis, æstimantur in semine.</p>
 <p><a name="009">9</a> Promissionis enim verbum hoc est: Secundum hoc tempus veniam: et erit Saræ filius.</p>
 <p><a name="010">10</a> Non solum autem illa: sed et Rebecca ex uno concubitu habens, Isaac patris nostri.</p>
 <p><a name="011">11</a> Cum enim nondum nati fuissent, aut aliquid boni egissent, aut mali (ut secundum electionem propositum Dei maneret),</p>
 <p><a name="012">12</a> non ex operibus, sed ex vocante dictum est ei quia major serviet minori,</p>
 <p><a name="013">13</a> sicut scriptum est: Jacob dilexi, Esau autem odio habui.<br>
 </p>
 <p><a name="014">14</a> Quid ergo dicemus? numquid iniquitas apud Deum? Absit.</p>
 <p><a name="015">15</a> Moysi enim dicit: Miserebor cujus misereor: et misericordiam præstabo cujus miserebor.</p>
 <p><a name="016">16</a> Igitur non volentis, neque currentis, sed miserentis est Dei.</p>
 <p><a name="017">17</a> Dicit enim Scriptura Pharaoni: Quia in hoc ipsum excitavi te, ut ostendam in te virtutem meam: et ut annuntietur nomen meum in universa terra.</p>
 <p><a name="018">18</a> Ergo cujus vult miseretur, et quem vult indurat.</p>
 <p><a name="019">19</a> Dicis itaque mihi: Quid adhuc queritur? voluntati enim ejus quis resistit?</p>
 <p><a name="020">20</a> O homo, tu quis es, qui respondeas Deo? numquid dicit figmentum ei qui se finxit: Quid me fecisti sic?</p>
 <p><a name="021">21</a> an non habet potestatem figulus luti ex eadem massa facere aliud quidem vas in honorem, aliud vero in contumeliam?</p>
 <p><a name="022">22</a> Quod si Deus volens ostendere iram, et notum facere potentiam suam, sustinuit in multa patientia vasa iræ, apta in interitum,</p>
 <p><a name="023">23</a> ut ostenderet divitias gloriæ suæ in vasa misericordiæ, quæ præparavit in gloriam.</p>
 <p><a name="024">24</a> Quos et vocavit nos non solum ex Judæis, sed etiam in gentibus,</p>
 <p><a name="025">25</a> sicut in Osee dicit: Vocabo non plebem meam, plebem meam: et non dilectam, dilectam: et non misericordiam consecutam, misericordiam consecutam.</p>
 <p><a name="026">26</a> Et erit: in loco, ubi dictum est eis: Non plebs mea vos: ibi vocabuntur filii Dei vivi.</p>
 <p><a name="027">27</a> Isaias autem clamat pro Israël: Si fuerit numerus filiorum Israël tamquam arena maris, reliquiæ salvæ fient.</p>
 <p><a name="028">28</a> Verbum enim consummans, et abbrevians in æquitate: quia verbum breviatum faciet Dominus super terram:</p>
 <p><a name="029">29</a> et sicut prædixit Isaias: Nisi Dominus Sabaoth reliquisset nobis semen, sicut Sodoma facti essemus, et sicut Gomorrha similes fuissemus.<br>
 </p>
 <p><a name="030">30</a> Quid ergo dicemus? Quod gentes, quæ non sectabantur justitiam, apprehenderunt justitiam: justitiam autem, quæ ex fide est.</p>
 <p><a name="031">31</a> Israël vero sectando legem justitiæ, in legem justitiæ non pervenit.</p>
 <p><a name="032">32</a> Quare? Quia non ex fide, sed quasi ex operibus: offenderunt enim in lapidem offensionis,</p>
 <p><a name="033">33</a> sicut scriptum est: Ecce pono in Sion lapidem offensionis, et petram scandali: et omnis qui credit in eum, non confundetur.</p>
 <p></p><hr>
 <center>
 <a href="rom010.htm">Next: Romans Chapter 10</a></center>
 </body>