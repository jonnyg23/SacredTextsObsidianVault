<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat022.htm">Polyglot</a> 
 <a href="../gnt/mat022.htm">GNT</a> 
 <a href="../kjv/mat022.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat021.htm">Previous</a> 
 <a href="mat023.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 22</h3><p><a name="001">1</a> Et respondens Jesus, dixit iterum in parabolis eis, dicens:</p>
 <p><a name="002">2</a> Simile factum est regnum cælorum homini regi, qui fecit nuptias filio suo.</p>
 <p><a name="003">3</a> Et misit servos suos vocare invitatos ad nuptias, et nolebant venire.</p>
 <p><a name="004">4</a> Iterum misit alios servos, dicens: Dicite invitatis: Ecce prandium meum paravi, tauri mei et altilia occisa sunt, et omnia parata: venite ad nuptias.</p>
 <p><a name="005">5</a> Illi autem neglexerunt: et abierunt, alius in villam suam, alius vero ad negotiationem suam:</p>
 <p><a name="006">6</a> reliqui vero tenuerunt servos ejus, et contumeliis affectos occiderunt.</p>
 <p><a name="007">7</a> Rex autem cum audisset, iratus est: et missis exercitibus suis, perdidit homicidas illos, et civitatem illorum succendit.</p>
 <p><a name="008">8</a> Tunc ait servis suis: Nuptiæ quidem paratæ sunt, sed qui invitati erant, non fuerunt digni:</p>
 <p><a name="009">9</a> ite ergo ad exitus viarum, et quoscumque inveneritis, vocate ad nuptias.</p>
 <p><a name="010">10</a> Et egressi servi ejus in vias, congregaverunt omnes quos invenerunt, malos et bonos: et impletæ sunt nuptiæ discumbentium.</p>
 <p><a name="011">11</a> Intravit autem rex ut videret discumbentes, et vidit ibi hominem non vestitum veste nuptiali.</p>
 <p><a name="012">12</a> Et ait illi: Amice, quomodo huc intrasti non habens vestem nuptialem? At ille obmutuit.</p>
 <p><a name="013">13</a> Tunc dicit rex ministris: Ligatis manibus et pedibus ejus, mittite eum in tenebras exteriores: ibi erit fletus et stridor dentium.</p>
 <p><a name="014">14</a> Multi enim sunt vocati, pauci vero electi.<br>
 </p>
 <p><a name="015">15</a> Tunc abeuntes pharisæi, consilium inierunt ut caperent eum in sermone.</p>
 <p><a name="016">16</a> Et mittunt ei discipulos suos cum Herodianis, dicentes: Magister, scimus quia verax es, et viam Dei in veritate doces, et non est tibi cura de aliquo: non enim respicis personam hominum:</p>
 <p><a name="017">17</a> dic ergo nobis quid tibi videtur, licet censum dare Cæsari, an non?</p>
 <p><a name="018">18</a> Cognita autem Jesus nequitia eorum, ait: Quid me tentatis, hypocritæ?</p>
 <p><a name="019">19</a> ostendite mihi numisma census. At illi obtulerunt ei denarium.</p>
 <p><a name="020">20</a> Et ait illis Jesus: Cujus est imago hæc, et superscriptio?</p>
 <p><a name="021">21</a> Dicunt ei: Cæsaris. Tunc ait illis: Reddite ergo quæ sunt Cæsaris, Cæsari: et quæ sunt Dei, Deo.</p>
 <p><a name="022">22</a> Et audientes mirati sunt, et relicto eo abierunt.<br>
 </p>
 <p><a name="023">23</a> In illo die accesserunt ad eum sadducæi, qui dicunt non esse resurrectionem: et interrogaverunt eum,</p>
 <p><a name="024">24</a> dicentes: Magister, Moyses dixit: Si quis mortuus fuerit non habens filium, ut ducat frater ejus uxorem illius, et suscitet semen fratri suo.</p>
 <p><a name="025">25</a> Erant autem apud nos septem fratres: et primus, uxore ducta, defunctus est: et non habens semen, reliquit uxorem suam fratri suo.</p>
 <p><a name="026">26</a> Similiter secundus, et tertius usque ad septimum.</p>
 <p><a name="027">27</a> Novissime autem omnium et mulier defuncta est.</p>
 <p><a name="028">28</a> In resurrectione ergo cujus erit de septem uxor? omnes enim habuerunt eam.</p>
 <p><a name="029">29</a> Respondens autem Jesus, ait illis: Erratis nescientes Scripturas, neque virtutem Dei.</p>
 <p><a name="030">30</a> In resurrectione enim neque nubent, neque nubentur: sed erunt sicut angeli Dei in cælo.</p>
 <p><a name="031">31</a> De resurrectione autem mortuorum non legistis quod dictum est a Deo dicente vobis:</p>
 <p><a name="032">32</a> Ego sum Deus Abraham, et Deus Isaac, et Deus Jacob? Non est Deus mortuorum, sed viventium.</p>
 <p><a name="033">33</a> Et audientes turbæ, mirabantur in doctrina ejus.<br>
 </p>
 <p><a name="034">34</a> Pharisæi autem audientes quod silentium imposuisset sadducæis, convenerunt in unum:</p>
 <p><a name="035">35</a> et interrogavit eum unus ex eis legis doctor, tentans eum:</p>
 <p><a name="036">36</a> Magister, quod est mandatum magnum in lege?</p>
 <p><a name="037">37</a> Ait illi Jesus: Diliges Dominum Deum tuum ex toto corde tuo, et in tota anima tua, et in tota mente tua.</p>
 <p><a name="038">38</a> Hoc est maximum, et primum mandatum.</p>
 <p><a name="039">39</a> Secundum autem simile est huic: Diliges proximum tuum, sicut teipsum.</p>
 <p><a name="040">40</a> In his duobus mandatis universa lex pendet, et prophetæ.<br>
 </p>
 <p><a name="041">41</a> Congregatis autem pharisæis, interrogavit eos Jesus,</p>
 <p><a name="042">42</a> dicens: Quid vobis videtur de Christo? cujus filius est? Dicunt ei: David.</p>
 <p><a name="043">43</a> Ait illis: Quomodo ergo David in spiritu vocat eum Dominum, dicens:</p>
 <p><a name="044">44</a> Dixit Dominus Domino meo: Sede a dextris meis, donec ponam inimicos tuos scabellum pedum tuorum?</p>
 <p><a name="045">45</a> Si ergo David vocat eum Dominum, quomodo filius ejus est?</p>
 <p><a name="046">46</a> Et nemo poterat ei respondere verbum: neque ausus fuit quisquam ex illa die eum amplius interrogare.</p>
 <p></p><hr>
 <center>
 <a href="mat023.htm">Next: Matthew Chapter 23</a></center>
 </body>