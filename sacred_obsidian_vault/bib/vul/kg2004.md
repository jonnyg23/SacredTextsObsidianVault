<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2004.htm">Polyglot</a> 
 <a href="../kjv/kg2004.htm">KJV</a> 
 <a href="../sep/kg2004.htm">Sep</a> 
 <a href="../tan/kg2004.htm">Tan</a> 
 
 <br>
 <br><a href="kg2.htm">2 Kings Index</a><br>
  
 <a href="kg2003.htm">Previous</a> 
 <a href="kg2005.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Kings Chapter 4</h3><p><a name="001">1</a> Mulier autem quædam de uxoribus prophetarum clamabat ad Eliseum, dicens: Servus tuus vir meus mortuus est, et tu nosti quia servus tuus fuit timens Dominum: et ecce creditor venit ut tollat duos filios meos ad serviendum sibi.</p>
 <p><a name="002">2</a> Cui dixit Eliseus: Quid vis ut faciam tibi? dic mihi, quid habes in domo tua? At illa respondit: Non habeo ancilla tua quidquam in domo mea, nisi parum olei quo ungar.</p>
 <p><a name="003">3</a> Cui ait: Vade, pete mutuo ab omnibus vicinis tuis vasa vacua non pauca,</p>
 <p><a name="004">4</a> et ingredere, et claude ostium tuum cum intrinsecus fueris tu, et filii tui: et mitte inde in omnia vasa hæc, et cum plena fuerint, tolles.</p>
 <p><a name="005">5</a> Ivit itaque mulier, et clausit ostium super se, et super filios suos: illi offerebant vasa, et illa infundebat.</p>
 <p><a name="006">6</a> Cumque plena fuissent vasa, dixit ad filium suum: Affer mihi adhuc vas. Et ille respondit: Non habeo. Stetitque oleum.</p>
 <p><a name="007">7</a> Venit autem illa, et indicavit homini Dei. Et ille: Vade, inquit, vende oleum, et redde creditori tuo: tu autem, et filii tui vivite de reliquo.<br>
 </p>
 <p><a name="008">8</a> Facta est autem quædam dies, et transibat Eliseus per Sunam: erat autem ibi mulier magna, quæ tenuit eum ut comederet panem: cumque frequenter inde transiret, divertebat ad eam ut comederet panem.</p>
 <p><a name="009">9</a> Quæ dixit ad virum suum: Animadverto quod vir Dei sanctus est iste, qui transit per nos frequenter.</p>
 <p><a name="010">10</a> Faciamus ergo ei cnaculum parvum, et ponamus ei in eo lectulum, et mensam, et sellam, et candelabrum, ut cum venerit ad nos, maneat ibi.</p>
 <p><a name="011">11</a> Facta est ergo dies quædam, et veniens divertit in cnaculum, et requievit ibi.</p>
 <p><a name="012">12</a> Dixitque ad Giezi puerum suum: Voca Sunamitidem istam. Qui cum vocasset eam, et illa stetisset coram eo,</p>
 <p><a name="013">13</a> dixit ad puerum suum: Loquere ad eam: Ecce, sedule in omnibus ministrasti nobis: quid vis ut faciam tibi? numquid habes negotium, et vis ut loquar regi, sive principi militiæ? Quæ respondit: In medio populi mei habito.</p>
 <p><a name="014">14</a> Et ait: Quid ergo vult ut faciam ei? Dixitque Giezi: Ne quæras: filium enim non habet, et vir ejus senex est.</p>
 <p><a name="015">15</a> Præcepit itaque ut vocaret eam: quæ cum vocata fuisset, et stetisset ante ostium,</p>
 <p><a name="016">16</a> dixit ad eam: In tempore isto, et in hac eadem hora, si vita comes fuerit, habebis in utero filium. At illa respondit: Noli quæso, domine mi vir Dei, noli mentiri ancillæ tuæ.</p>
 <p><a name="017">17</a> Et concepit mulier, et peperit filium in tempore, et in hora eadem, qua dixerat Eliseus.<br>
 </p>
 <p><a name="018">18</a> Crevit autem puer: et cum esset quædam dies, et egressus isset ad patrem suum, ad messores,</p>
 <p><a name="019">19</a> ait patri suo: Caput meum doleo, caput meum doleo. At ille dixit puero: Tolle, et duc eum ad matrem suam.</p>
 <p><a name="020">20</a> Qui cum tulisset, et duxisset eum ad matrem suam, posuit eum illa super genua sua usque ad meridiem, et mortuus est.</p>
 <p><a name="021">21</a> Ascendit autem, et collocavit eum super lectulum hominis Dei, et clausit ostium: et egressa,</p>
 <p><a name="022">22</a> vocavit virum suum, et ait: Mitte mecum, obsecro, unum de pueris, et asinam, ut excurram usque ad hominem Dei, et revertar.</p>
 <p><a name="023">23</a> Qui ait illi: Quam ob causam vadis ad eum? hodie non sunt calendæ, neque sabbatum. Quæ respondit: Vadam.</p>
 <p><a name="024">24</a> Stravitque asinam, et præcepit puero: Mina, et propera: ne mihi moram facias in eundo: et hoc age quod præcipio tibi.</p>
 <p><a name="025">25</a> Profecta est igitur, et venit ad virum Dei in montem Carmeli: cumque vidisset eam vir Dei e contra, ait ad Giezi puerum suum: Ecce Sunamitis illa.</p>
 <p><a name="026">26</a> Vade ergo in occursum ejus, et dic ei: Recte ne agitur circa te, et circa virum tuum, et circa filium tuum? Quæ respondit: Recte.</p>
 <p><a name="027">27</a> Cumque venisset ad virum Dei in montem, apprehendit pedes ejus: et accessit Giezi ut amoveret eam. Et ait homo Dei: Dimitte illam: anima enim ejus in amaritudine est, et Dominus celavit a me, et non indicavit mihi.</p>
 <p><a name="028">28</a> Quæ dixit illi: Numquid petivi filium a domino meo? numquid non dixi tibi: Ne illudas me?</p>
 <p><a name="029">29</a> Et ille ait ad Giezi: Accinge lumbos tuos, et tolle baculum meum in manu tua, et vade. Si occurrerit tibi homo, non salutes eum: et si salutaverit te quispiam, non respondeas illi: et pones baculum meum super faciem pueri.</p>
 <p><a name="030">30</a> Porro mater pueri ait: Vivit Dominus, et vivit anima tua, non dimittam te. Surrexit ergo, et secutus est eam.</p>
 <p><a name="031">31</a> Giezi autem præcesserat ante eos, et posuerat baculum super faciem pueri, et non erat vox, neque sensus: reversusque est in occursum ejus, et nuntiavit ei, dicens: Non surrexit puer.</p>
 <p><a name="032">32</a> Ingressus est ergo Eliseus domum, et ecce puer mortuus jacebat in lectulo ejus:</p>
 <p><a name="033">33</a> ingressusque clausit ostium super se et super puerum, et oravit ad Dominum.</p>
 <p><a name="034">34</a> Et ascendit, et incubuit super puerum: posuitque os suum super os ejus, et oculos suos super oculos ejus, et manus suas super manus ejus: et incurvavit se super eum, et calefacta est caro pueri.</p>
 <p><a name="035">35</a> At ille reversus, deambulavit in domo, semel huc atque illuc: et ascendit, et incubuit super eum: et oscitavit puer septies, aperuitque oculos.</p>
 <p><a name="036">36</a> At ille vocavit Giezi, et dixit ei: Voca Sunamitidem hanc. Quæ vocata, ingressa est ad eum. Qui ait: Tolle filium tuum.</p>
 <p><a name="037">37</a> Venit illa, et corruit ad pedes ejus, et adoravit super terram: tulitque filium suum, et egressa est.<br>
 </p>
 <p><a name="038">38</a> Et Eliseus reversus est in Galgala. Erat autem fames in terra, et filii prophetarum habitabant coram eo. Dixitque uni de pueris suis: Pone ollam grandem, et coque pulmentum filiis prophetarum.</p>
 <p><a name="039">39</a> Et egressus est unus in agrum ut colligeret herbas agrestes: invenitque quasi vitem silvestrem, et collegit ex ea colocynthidas agri, et implevit pallium suum, et reversus concidit in ollam pulmenti: nesciebat enim quid esset.</p>
 <p><a name="040">40</a> Infuderunt ergo sociis ut comederent: cumque gustassent de coctione, clamaverunt, dicentes: Mors in olla, vir Dei. Et non potuerunt comedere.</p>
 <p><a name="041">41</a> At ille: Afferte, inquit, farinam. Cumque tulissent, misit in ollam, et ait: Infunde turbæ, ut comedant. Et non fuit amplius quidquam amaritudinis in olla.</p>
 <p><a name="042">42</a> Vir autem quidam venit de Baalsalisa deferens viro Dei panes primitiarum, viginti panes hordeaceos, et frumentum novum in pera sua. At ille dixit: Da populo, ut comedat.</p>
 <p><a name="043">43</a> Responditque ei minister ejus: Quantum est hoc, ut apponam centum viris? Rursum ille ait: Da populo, ut comedat: hæc enim dicit Dominus: Comedent, et supererit.</p>
 <p><a name="044">44</a> Posuit itaque coram eis: qui comederunt, et superfuit juxta verbum Domini.</p>
 <p></p><hr>
 <center>
 <a href="kg2005.htm">Next: 2 Kings Chapter 5</a></center>
 </body>