<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat020.htm">Polyglot</a> 
 <a href="../gnt/mat020.htm">GNT</a> 
 <a href="../kjv/mat020.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat019.htm">Previous</a> 
 <a href="mat021.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 20</h3><p><a name="001">1</a> Simile est regnum cælorum homini patrifamilias, qui exiit primo mane conducere operarios in vineam suam.</p>
 <p><a name="002">2</a> Conventione autem facta cum operariis ex denario diurno, misit eos in vineam suam.</p>
 <p><a name="003">3</a> Et egressus circa horam tertiam, vidit alios stantes in foro otiosos,</p>
 <p><a name="004">4</a> et dixit illis: Ite et vos in vineam meam, et quod justum fuerit dabo vobis.</p>
 <p><a name="005">5</a> Illi autem abierunt. Iterum autem exiit circa sextam et nonam horam: et fecit similiter.</p>
 <p><a name="006">6</a> Circa undecimam vero exiit, et invenit alios stantes, et dicit illis: Quid hic statis tota die otiosi?</p>
 <p><a name="007">7</a> Dicunt ei: Quia nemo nos conduxit. Dicit illis: Ite et vos in vineam meam.</p>
 <p><a name="008">8</a> Cum sero autem factum esset, dicit dominus vineæ procuratori suo: Voca operarios, et redde illis mercedem incipiens a novissimis usque ad primos.</p>
 <p><a name="009">9</a> Cum venissent ergo qui circa undecimam horam venerant, acceperunt singulos denarios.</p>
 <p><a name="010">10</a> Venientes autem et primi, arbitrati sunt quod plus essent accepturi: acceperunt autem et ipsi singulos denarios.</p>
 <p><a name="011">11</a> Et accipientes murmurabant adversus patremfamilias,</p>
 <p><a name="012">12</a> dicentes: Hi novissimi una hora fecerunt, et pares illos nobis fecisti, qui portavimus pondus diei, et æstus.</p>
 <p><a name="013">13</a> At ille respondens uni eorum, dixit: Amice, non facio tibi injuriam: nonne ex denario convenisti mecum?</p>
 <p><a name="014">14</a> Tolle quod tuum est, et vade: volo autem et huic novissimo dare sicut et tibi.</p>
 <p><a name="015">15</a> Aut non licet mihi quod volo, facere? an oculus tuus nequam est, quia ego bonus sum?</p>
 <p><a name="016">16</a> Sic erunt novissimi primi, et primi novissimi. Multi enim sunt vocati, pauci vero electi.<br>
 </p>
 <p><a name="017">17</a> Et ascendens Jesus Jerosolymam, assumpsit duodecim discipulos secreto, et ait illis:</p>
 <p><a name="018">18</a> Ecce ascendimus Jerosolymam, et Filius hominis tradetur principibus sacerdotum, et scribis, et condemnabunt eum morte,</p>
 <p><a name="019">19</a> et tradent eum gentibus ad illudendum, et flagellandum, et crucifigendum, et tertia die resurget.<br>
 </p>
 <p><a name="020">20</a> Tunc accessit ad eum mater filiorum Zebedæi cum filiis suis, adorans et petens aliquid ab eo.</p>
 <p><a name="021">21</a> Qui dixit ei: Quid vis? Ait illi: Dic ut sedeant hi duo filii mei, unus ad dexteram tuam, et unus ad sinistram in regno tuo.</p>
 <p><a name="022">22</a> Respondens autem Jesus, dixit: Nescitis quid petatis. Potestis bibere calicem, quem ego bibiturus sum? Dicunt ei: Possumus.</p>
 <p><a name="023">23</a> Ait illis: Calicem quidem meum bibetis: sedere autem ad dexteram meam vel sinistram non est meum dare vobis, sed quibus paratum est a Patre meo.</p>
 <p><a name="024">24</a> Et audientes decem, indignati sunt de duobus fratribus.</p>
 <p><a name="025">25</a> Jesus autem vocavit eos ad se, et ait: Scitis quia principes gentium dominantur eorum: et qui majores sunt, potestatem exercent in eos.</p>
 <p><a name="026">26</a> Non ita erit inter vos: sed quicumque voluerit inter vos major fieri, sit vester minister:</p>
 <p><a name="027">27</a> et qui voluerit inter vos primus esse, erit vester servus.</p>
 <p><a name="028">28</a> Sicut Filius hominis non venit ministrari, sed ministrare, et dare animam suam redemptionem pro multis.<br>
 </p>
 <p><a name="029">29</a> Et egredientibus illis ab Jericho, secuta est eum turba multa,</p>
 <p><a name="030">30</a> et ecce duo cæci sedentes secus viam audierunt quia Jesus transiret: et clamaverunt, dicentes: Domine, miserere nostri, fili David.</p>
 <p><a name="031">31</a> Turba autem increpabat eos ut tacerent. At illi magis clamabant, dicentes: Domine, miserere nostri, fili David.</p>
 <p><a name="032">32</a> Et stetit Jesus, et vocavit eos, et ait: Quid vultis ut faciam vobis?</p>
 <p><a name="033">33</a> Dicunt illi: Domine, ut aperiantur oculi nostri.</p>
 <p><a name="034">34</a> Misertus autem eorum Jesus, tetigit oculos eorum. Et confestim viderunt, et secuti sunt eum.</p>
 <p></p><hr>
 <center>
 <a href="mat021.htm">Next: Matthew Chapter 21</a></center>
 </body>