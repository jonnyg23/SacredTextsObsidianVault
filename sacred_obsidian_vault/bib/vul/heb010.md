<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb010.htm">Polyglot</a> 
 <a href="../gnt/heb010.htm">GNT</a> 
 <a href="../kjv/heb010.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="heb009.htm">Previous</a> 
 <a href="heb011.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 10</h3><p><a name="001">1</a> Umbram enim habens lex futurorum bonorum, non ipsam imaginem rerum: per singulos annos, eisdem ipsis hostiis quas offerunt indesinenter, numquam potest accedentes perfectos facere:</p>
 <p><a name="002">2</a> alioquin cessassent offerri: ideo quod nullam haberent ultra conscientiam peccati, cultores semel mundati:</p>
 <p><a name="003">3</a> sed in ipsis commemoratio peccatorum per singulos annos fit.</p>
 <p><a name="004">4</a> Impossibile enim est sanguine taurorum et hircorum auferri peccata.</p>
 <p><a name="005">5</a> Ideo ingrediens mundum dicit: Hostiam et oblationem noluisti: corpus autem aptasti mihi:</p>
 <p><a name="006">6</a> holocautomata pro peccato non tibi placuerunt.</p>
 <p><a name="007">7</a> Tunc dixi: Ecce venio: in capite libri scriptum est de me: Ut faciam, Deus, voluntatem tuam.</p>
 <p><a name="008">8</a> Superius dicens: Quia hostias, et oblationes, et holocautomata pro peccato noluisti, nec placita sunt tibi, quæ secundum legem offeruntur,</p>
 <p><a name="009">9</a> tunc dixi: Ecce venio, ut faciam, Deus, voluntatem tuam: aufert primum, ut sequens statuat.</p>
 <p><a name="010">10</a> In qua voluntate sanctificati sumus per oblationem corporis Jesu Christi semel.</p>
 <p><a name="011">11</a> Et omnis quidem sacerdos præsto est quotidie ministrans, et easdem sæpe offerens hostias, quæ numquam possunt auferre peccata:</p>
 <p><a name="012">12</a> hic autem unam pro peccatis offerens hostiam, in sempiternum sedet in dextera Dei,</p>
 <p><a name="013">13</a> de cetero exspectans donec ponantur inimici ejus scabellum pedum ejus.</p>
 <p><a name="014">14</a> Una enim oblatione, consummavit in sempiternum sanctificatos.</p>
 <p><a name="015">15</a> Contestatur autem nos et Spiritus Sanctus. Postquam enim dixit:</p>
 <p><a name="016">16</a> Hoc autem testamentum, quod testabor ad illos post dies illos, dicit Dominus, dando leges meas in cordibus eorum, et in mentibus eorum superscribam eas:</p>
 <p><a name="017">17</a> et peccatorum, et iniquitatum eorum jam non recordabor amplius.</p>
 <p><a name="018">18</a> Ubi autem horum remissio: jam non est oblatio pro peccato.<br>
 </p>
 <p><a name="019">19</a> Habentes itaque, fratres, fiduciam in introitu sanctorum in sanguine Christi,</p>
 <p><a name="020">20</a> quam initiavit nobis viam novam, et viventem per velamen, id est, carnem suam,</p>
 <p><a name="021">21</a> et sacerdotem magnum super domum Dei:</p>
 <p><a name="022">22</a> accedamus cum vero corde in plenitudine fidei, aspersi corda a conscientia mala, et abluti corpus aqua munda,</p>
 <p><a name="023">23</a> teneamus spei nostræ confessionem indeclinabilem (fidelis enim est qui repromisit),</p>
 <p><a name="024">24</a> et consideremus invicem in provocationem caritatis, et bonorum operum:</p>
 <p><a name="025">25</a> non deserentes collectionem nostram, sicut consuetudinis est quibusdam, sed consolantes, et tanto magis quanto videritis appropinquantem diem.</p>
 <p><a name="026">26</a> Voluntarie enim peccantibus nobis post acceptam notitiam veritatis, jam non relinquitur pro peccatis hostia,</p>
 <p><a name="027">27</a> terribilis autem quædam exspectatio judicii, et ignis æmulatio, quæ consumptura est adversarios.</p>
 <p><a name="028">28</a> Irritam quis faciens legem Moysi, sine ulla miseratione duobus vel tribus testibus moritur:</p>
 <p><a name="029">29</a> quanto magis putatis deteriora mereri supplicia qui Filium Dei conculcaverit, et sanguinem testamenti pollutum duxerit, in quo sanctificatus est, et spiritui gratiæ contumeliam fecerit?</p>
 <p><a name="030">30</a> Scimus enim qui dixit: Mihi vindicta, et ego retribuam. Et iterum: Quia judicabit Dominus populum suum.</p>
 <p><a name="031">31</a> Horrendum est incidere in manus Dei viventis.</p>
 <p><a name="032">32</a> Rememoramini autem pristinos dies, in quibus illuminati, magnum certamen sustinuistis passionum:</p>
 <p><a name="033">33</a> et in altero quidem opprobriis et tribulationibus spectaculum facti: in altero autem socii taliter conversantium effecti.</p>
 <p><a name="034">34</a> Nam et vinctis compassi estis, et rapinam bonorum vestrorum cum gaudio suscepistis, cognoscentes vos habere meliorem et manentem substantiam.</p>
 <p><a name="035">35</a> Nolite itaque amittere confidentiam vestram, quæ magnam habet remunerationem.</p>
 <p><a name="036">36</a> Patientia enim vobis necessaria est: ut voluntatem Dei facientes, reportetis promissionem.</p>
 <p><a name="037">37</a> Adhuc enim modicum aliquantulum, qui venturus est, veniet, et non tardabit.</p>
 <p><a name="038">38</a> Justus autem meus ex fide vivit: quod si subtraxerit se, non placebit animæ meæ.</p>
 <p><a name="039">39</a> Nos autem non sumus subtractionis filii in perditionem, sed fidei in acquisitionem animæ.</p>
 <p></p><hr>
 <center>
 <a href="heb011.htm">Next: Hebrews Chapter 11</a></center>
 </body>