<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo033.htm">Polyglot</a> 
 <a href="../kjv/exo033.htm">KJV</a> 
 <a href="../sep/exo033.htm">Sep</a> 
 <a href="../tan/exo033.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo032.htm">Previous</a> 
 <a href="exo034.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 33</h3><p><a name="001">1</a> Locutusque est Dominus ad Moysen, dicens: Vade, ascende de loco isto tu, et populus tuus quem eduxisti de terra Ægypti, in terram quam juravi Abraham, Isaac et Jacob, dicens: Semini tuo dabo eam:</p>
 <p><a name="002">2</a> et mittam præcursorem tui angelum, ut ejiciam Chananæum, et Amorrhæum, et Hethæum, et Pherezæum, et Hevæum, et Jebusæum,</p>
 <p><a name="003">3</a> et intres in terram fluentem lacte et melle. Non enim ascendam tecum, quia populus duræ cervicis es: ne forte disperdam te in via.</p>
 <p><a name="004">4</a> Audiensque populus sermonem hunc pessimum, luxit: et nullus ex more indutus est cultu suo.</p>
 <p><a name="005">5</a> Dixitque Dominus ad Moysen: Loquere filiis Israël: Populus duræ cervicis es: semel ascendam in medio tui, et delebo te. Jam nunc depone ornatum tuum, ut sciam quid faciam tibi.</p>
 <p><a name="006">6</a> Deposuerunt ergo filii Israël ornatum suum a monte Horeb.<br>
 </p>
 <p><a name="007">7</a> Moyses quoque tollens tabernaculum, tetendit extra castra procul, vocavitque nomen ejus, Tabernaculum fderis. Et omnis populus, qui habebat aliquam quæstionem, egrediebatur ad tabernaculum fderis, extra castra.</p>
 <p><a name="008">8</a> Cumque egrederetur Moyses ad tabernaculum, surgebat universa plebs, et stabat unusquisque in ostio papilionis sui, aspiciebantque tergum Moysi, donec ingrederetur tentorium.</p>
 <p><a name="009">9</a> Ingresso autem illo tabernaculum fderis, descendebat columna nubis, et stabat ad ostium, loquebaturque cum Moyse,</p>
 <p><a name="010">10</a> cernentibus universis quod columna nubis staret ad ostium tabernaculi. Stabantque ipsi, et adorabant per fores tabernaculorum suorum.</p>
 <p><a name="011">11</a> Loquebatur autem Dominus ad Moysen facie ad faciem, sicut solet loqui homo ad amicum suum. Cumque ille reverteretur in castra, minister ejus Josue filius Nun, puer, non recedebat de tabernaculo.<br>
 </p>
 <p><a name="012">12</a> Dixit autem Moyses ad Dominum: Præcipis ut educam populum istum: et non indicas mihi quem missurus es mecum, præsertim cum dixeris: Novi te ex nomine, et invenisti gratiam coram me.</p>
 <p><a name="013">13</a> Si ergo inveni gratiam in conspectu tuo, ostende mihi faciem tuam, ut sciam te, et inveniam gratiam ante oculos tuos: respice populum tuum gentem hanc.</p>
 <p><a name="014">14</a> Dixitque Dominus: Facies mea præcedet te, et requiem dabo tibi.</p>
 <p><a name="015">15</a> Et ait Moyses: Si non tu ipse præcedas, ne educas nos de loco isto.</p>
 <p><a name="016">16</a> In quo enim scire poterimus ego et populus tuus invenisse nos gratiam in conspectu tuo, nisi ambulaveris nobiscum, ut glorificemur ab omnibus populis qui habitant super terram?</p>
 <p><a name="017">17</a> Dixit autem Dominus ad Moysen: Et verbum istud, quod locutus es, faciam: invenisti enim gratiam coram me, et teipsum novi ex nomine.<br>
 </p>
 <p><a name="018">18</a> Qui ait: Ostende mihi gloriam tuam.</p>
 <p><a name="019">19</a> Respondit: Ego ostendam omne bonum tibi, et vocabo in nomine Domini coram te: et miserebor cui voluero, et clemens ero in quem mihi placuerit.</p>
 <p><a name="020">20</a> Rursumque ait: Non poteris videre faciem meam: non enim videbit me homo et vivet.</p>
 <p><a name="021">21</a> Et iterum: Ecce, inquit, est locus apud me, et stabis supra petram.</p>
 <p><a name="022">22</a> Cumque transibit gloria mea, ponam te in foramine petræ, et protegam dextera mea, donec transeam:</p>
 <p><a name="023">23</a> tollamque manum meam, et videbis posteriora mea: faciem autem meam videre non poteris.</p>
 <p></p><hr>
 <center>
 <a href="exo034.htm">Next: Exodus Chapter 34</a></center>
 </body>