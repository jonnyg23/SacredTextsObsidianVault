<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa029.htm">Polyglot</a> 
 <a href="../kjv/isa029.htm">KJV</a> 
 <a href="../sep/isa029.htm">Sep</a> 
 <a href="../tan/isa029.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa028.htm">Previous</a> 
 <a href="isa030.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 29</h3><p><a name="001">1</a> [Væ Ariel, Ariel<br> civitas, quam expugnavit David!<br> additus est annus ad annum:<br> solemnitates evolutæ sunt.<br></p>
 <p><a name="002">2</a> Et circumvallabo Ariel,<br> et erit tristis et mrens,<br> et erit mihi quasi Ariel.<br></p>
 <p><a name="003">3</a> Et circumdabo quasi sphæram in circuitu tuo,<br> et jaciam contra te aggerem,<br> et munimenta ponam in obsidionem tuam.<br></p>
 <p><a name="004">4</a> Humiliaberis, de terra loqueris,<br> et de humo audietur eloquium tuum;<br> et erit quasi pythonis de terra vox tua,<br> et de humo eloquium tuum mussitabit.<br></p>
 <p><a name="005">5</a> Et erit sicut pulvis tenuis multitudo ventilantium te,<br> et sicut favilla pertransiens multitudo eorum qui contra te prævaluerunt;<br></p>
 <p><a name="006">6</a> eritque repente confestim.<br> A Domino exercituum visitabitur<br> in tonitruo, et commotione terræ, et voce magna<br> turbinis et tempestatis, et flammæ ignis devorantis.<br></p>
 <p><a name="007">7</a> Et erit sicut somnium visionis nocturnæ<br> multitudo omnium gentium quæ dimicaverunt contra Ariel,<br> et omnes qui militaverunt, et obsederunt,<br> et prævaluerunt adversus eam.<br></p>
 <p><a name="008">8</a> Et sicut somniat esuriens, et comedit,<br> cum autem fuerit expergefactus, vacua est anima ejus;<br> et sicut somniat sitiens et bibit,<br> et postquam fuerit expergefactus, lassus adhuc sitit,<br> et anima ejus vacua est:<br> sic erit multitudo omnium gentium<br> quæ dimicaverunt contra montem Sion.<br></p>
 <p><a name="009">9</a> Obstupescite et admiramini;<br> fluctuate et vacillate;<br> inebriamini, et non a vino;<br> movemini, et non ab ebrietate.<br></p>
 <p><a name="010">10</a> Quoniam miscuit vobis Dominus<br> spiritum soporis; claudet oculos vestros:<br> prophetas et principes vestros, qui vident visiones, operiet.<br></p>
 <p><a name="011">11</a> Et erit vobis visio omnium<br> sicut verba libri signati,<br> quem cum dederint scienti litteras,<br> dicent: Lege istum:<br> et respondebit: Non possum, signatus est enim.<br></p>
 <p><a name="012">12</a> Et dabitur liber nescienti litteras,<br> diceturque ei: Lege;<br> et respondebit: Nescio litteras.<br></p>
 <p><a name="013">13</a> Et dixit Dominus: Eo quod appropinquat populus iste ore suo,<br> et labiis suis glorificat me,<br> cor autem ejus longe est a me,<br> et timuerunt me mandato hominum et doctrinis,<br></p>
 <p><a name="014">14</a> ideo ecce ego addam ut admirationem faciam<br> populo huic miraculo grandi et stupendo;<br> peribit enim sapientia a sapientibus ejus,<br> et intellectus prudentium ejus abscondetur.<br></p>
 <p><a name="015">15</a> Væ qui profundi estis corde,<br> ut a Domino abscondatis consilium;<br> quorum sunt in tenebris opera,<br> et dicunt: Quis videt nos?<br> et quis novit nos?<br></p>
 <p><a name="016">16</a> Perversa est hæc vestra cogitatio;<br> quasi si lutum contra figulum cogitet,<br> et dicat opus factori suo: Non fecisti me;<br> et figmentum dicat fictori suo: Non intelligis.<br></p>
 <p><a name="017">17</a> Nonne adhuc in modico et in brevi<br> convertetur Libanus in carmel,<br> et carmel in saltum reputabitur?<br></p>
 <p><a name="018">18</a> Et audient in die illa surdi verba libri,<br> et de tenebris et caligine oculi cæcorum videbunt.<br></p>
 <p><a name="019">19</a> Et addent mites in Domino lætitiam,<br> et pauperes homines in Sancto Israël exsultabunt;<br></p>
 <p><a name="020">20</a> quoniam defecit qui prævalebat, consummatus est illusor,<br> et succisi sunt omnes qui vigilabant super iniquitatem,<br></p>
 <p><a name="021">21</a> qui peccare faciebant homines in verbo,<br> et arguentem in porta supplantabant,<br> et declinaverunt frustra a justo.<br></p>
 <p><a name="022">22</a> Propter hoc, hæc dicit Dominus ad domum Jacob,<br> qui redemit Abraham:<br> Non modo confundetur Jacob,<br> nec modo vultus ejus erubescet;<br></p>
 <p><a name="023">23</a> sed cum viderit filios suos,<br> opera manuum mearum in medio sui<br> sanctificantes nomen meum,<br> et sanctificabunt Sanctum Jacob,<br> et Deum Israël prædicabunt;<br></p>
 <p><a name="024">24</a> et scient errantes spiritu intellectum,<br> et mussitatores discent legem.]</p>
 <p></p><hr>
 <center>
 <a href="isa030.htm">Next: Isaiah Chapter 30</a></center>
 </body>