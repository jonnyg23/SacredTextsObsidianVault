<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze019.htm">Polyglot</a> 
 <a href="../kjv/eze019.htm">KJV</a> 
 <a href="../sep/eze019.htm">Sep</a> 
 <a href="../tan/eze019.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze018.htm">Previous</a> 
 <a href="eze020.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 19</h3><p><a name="001">1</a> Et tu assume planctum super principes Israël,</p>
 <p><a name="002">2</a> et dices: [Quare mater tua leæna inter leones cubavit?<br> in medio leunculorum enutrivit catulos suos?<br></p>
 <p><a name="003">3</a> Et eduxit unum de leunculis suis,<br> et leo factus est:<br> et didicit capere prædam,<br> hominemque comedere.<br></p>
 <p><a name="004">4</a> Et audierunt de eo gentes:<br> et non absque vulneribus suis ceperunt eum,<br> et adduxerunt eum in catenis in terram Ægypti.<br></p>
 <p><a name="005">5</a> Quæ cum vidisset quoniam infirmata est,<br> et periit exspectatio ejus,<br> tulit unum de leunculis suis;<br> leonem constituit eum.<br></p>
 <p><a name="006">6</a> Qui incedebat inter leones,<br> et factus est leo:<br> et didicit prædam capere,<br> et homines devorare:<br></p>
 <p><a name="007">7</a> didicit viduas facere,<br> et civitates earum in desertum adducere:<br> et desolata est terra et plenitudo ejus a voce rugitus illius.<br></p>
 <p><a name="008">8</a> Et convenerunt adversus eum gentes undique de provinciis,<br> et expanderunt super eum rete suum:<br> in vulneribus earum captus est,<br></p>
 <p><a name="009">9</a> et miserunt eum in caveam:<br> in catenis adduxerunt eum ad regem Babylonis,<br> miseruntque eum in carcerem,<br> ne audiretur vox ejus ultra super montes Israël.<br></p>
 <p><a name="010">10</a> Mater tua quasi vinea in sanguine tuo super aquam plantata est:<br> fructus ejus et frondes ejus creverunt ex aquis multis.<br></p>
 <p><a name="011">11</a> Et factæ sunt ei virgæ solidæ in sceptra dominantium,<br> et exaltata est statura ejus inter frondes,<br> et vidit altitudinem suam in multitudine palmitum suorum.<br></p>
 <p><a name="012">12</a> Et evulsa est in ira, in terramque projecta,<br> et ventus urens siccavit fructum ejus:<br> marcuerunt et arefactæ sunt virgæ roboris ejus:<br> ignis comedit eam.<br></p>
 <p><a name="013">13</a> Et nunc transplantata est in desertum,<br> in terra invia et sitienti.<br></p>
 <p><a name="014">14</a> Et egressus est ignis de virga ramorum ejus,<br> qui fructum ejus comedit:<br> et non fuit in ea virga fortis,<br> sceptrum dominantium.] Planctus est, et erit in planctum.</p>
 <p></p><hr>
 <center>
 <a href="eze020.htm">Next: Ezekiel Chapter 20</a></center>
 </body>