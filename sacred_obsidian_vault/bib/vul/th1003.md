<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/th1003.htm">Polyglot</a> 
 <a href="../gnt/th1003.htm">GNT</a> 
 <a href="../kjv/th1003.htm">KJV</a> 
 
 <br>
 <br><a href="th1.htm">1 Thessalonians Index</a><br>
  
 <a href="th1002.htm">Previous</a> 
 <a href="th1004.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Thessalonians Chapter 3</h3><p><a name="001">1</a> Propter quod non sustinentes amplius, placuit nobis remanere Athenis, solis:</p>
 <p><a name="002">2</a> et misimus Timotheum fratrem nostrum, et ministrum Dei in Evangelio Christi, ad confirmandos vos, et exhortandos pro fide vestra:</p>
 <p><a name="003">3</a> ut nemo moveatur in tribulationibus istis: ipsi enim scitis quod in hoc positi sumus.</p>
 <p><a name="004">4</a> Nam et cum apud vos essemus, prædicebamus vobis passuros nos tribulationes, sicut et factum est, et scitis.</p>
 <p><a name="005">5</a> Propterea et ego amplius non sustinens, misi ad cognoscendam fidem vestram: ne forte tentaverit vos is qui tentat, et inanis fiat labor noster.</p>
 <p><a name="006">6</a> Nunc autem veniente Timotheo ad nos a vobis, et annuntiante nobis fidem et caritatem vestram, et quia memoriam nostri habetis bonam semper, desiderantes nos videre, sicut et nos quoque vos:</p>
 <p><a name="007">7</a> ideo consolati sumus, fratres, in vobis in omni necessitate et tribulatione nostra, per fidem vestram,</p>
 <p><a name="008">8</a> quoniam nunc vivimus, si vos statis in Domino.</p>
 <p><a name="009">9</a> Quam enim gratiarum actionem possumus Deo retribuere pro vobis in omni gaudio, quo gaudemus propter vos ante Deum nostrum,</p>
 <p><a name="010">10</a> nocte ac die abundantius orantes, ut videamus faciem vestram, et compleamus ea quæ desunt fidei vestræ?</p>
 <p><a name="011">11</a> Ipse autem Deus, et Pater noster, et Dominus noster Jesus Christus, dirigat viam nostram ad vos.</p>
 <p><a name="012">12</a> Vos autem Dominus multiplicet, et abundare faciat caritatem vestram in invicem, et in omnes, quemadmodum et nos in vobis:</p>
 <p><a name="013">13</a> ad confirmanda corda vestra sine querela in sanctitate, ante Deum et Patrem nostrum, in adventu Domini nostri Jesu Christi cum omnibus sanctis ejus. Amen.</p>
 <p></p><hr>
 <center>
 <a href="th1004.htm">Next: 1 Thessalonians Chapter 4</a></center>
 </body>