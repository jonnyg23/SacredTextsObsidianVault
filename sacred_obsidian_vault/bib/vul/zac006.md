<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac006.htm">Polyglot</a> 
 <a href="../kjv/zac006.htm">KJV</a> 
 <a href="../sep/zac006.htm">Sep</a> 
 <a href="../tan/zac006.htm">Tan</a> 
 
 <br>
 <br><a href="zac.htm">Zechariah Index</a><br>
  
 <a href="zac005.htm">Previous</a> 
 <a href="zac007.htm">Next</a> 
 </center>
 <hr>
 
 <h3 align="CENTER">Vulgate (Latin): Zechariah Chapter 6</h3><p><a name="001">1</a> Et conversus sum, et levavi oculos meos, et vidi: et ecce quatuor quadrigæ egredientes de medio duorum montium: et montes, montes ærei.</p>
 <p><a name="002">2</a> In quadriga prima equi rufi, et in quadriga secunda equi nigri,</p>
 <p><a name="003">3</a> et in quadriga tertia equi albi, et in quadriga quarta equi varii et fortes.</p>
 <p><a name="004">4</a> Et respondi, et dixi ad angelum qui loquebatur in me: Quid sunt hæc, domine mi?</p>
 <p><a name="005">5</a> Et respondit angelus, et ait ad me: Isti sunt quatuor venti cæli, qui egrediuntur ut stent coram Dominatore omnis terræ.</p>
 <p><a name="006">6</a> In qua erant equi nigri, egrediebantur in terram aquilonis: et albi egressi sunt post eos, et varii egressi sunt ad terram austri.</p>
 <p><a name="007">7</a> Qui autem erant robustissimi, exierunt, et quærebant ire et discurrere per omnem terram. Et dixit: Ite, perambulate terram: et perambulaverunt terram.</p>
 <p><a name="008">8</a> Et vocavit me, et locutus est ad me, dicens: Ecce qui egrediuntur in terram aquilonis, requiescere fecerunt spiritum meum in terra aquilonis.<br>
 </p>
 <p><a name="009">9</a> Et factum est verbum Domini ad me, dicens:</p>
 <p><a name="010">10</a> Sume a transmigratione, ab Holdai, et a Tobia, et ab Idaia: et venies tu in die illa, et intrabis domum Josiæ filii Sophoniæ, qui venerunt de Babylone.</p>
 <p><a name="011">11</a> Et sumes aurum et argentum, et facies coronas, et pones in capite Jesu filii Josedec, sacerdotis magni:</p>
 <p><a name="012">12</a> et loqueris ad eum, dicens: Hæc ait Dominus exercituum, dicens: Ecce vir, Oriens nomen ejus, et subter eum orietur, et ædificabit templum Domino.</p>
 <p><a name="013">13</a> Et ipse exstruet templum Domino: et ipse portabit gloriam, et sedebit, et dominabitur super solio suo: et erit sacerdos super solio suo, et consilium pacis erit inter illos duos.</p>
 <p><a name="014">14</a> Et coronæ erunt Helem, et Tobiæ, et Idaiæ, et Hem filio Sophoniæ, memoriale in templo Domini.</p>
 <p><a name="015">15</a> Et qui procul sunt, venient, et ædificabunt in templo Domini: et scietis quia Dominus exercituum misit me ad vos. Erit autem hoc, si auditu audieritis vocem Domini Dei vestri.</p>
 <p></p><hr>
 <center>
 <a href="zac007.htm">Next: Zechariah Chapter 7</a></center>
 </body>