<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2036.htm">Polyglot</a> 
 <a href="../kjv/ch2036.htm">KJV</a> 
 <a href="../sep/ch2036.htm">Sep</a> 
 <a href="../tan/ch2036.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2035.htm">Previous</a> 
 <a href="ezr001.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 36</h3><p><a name="001">1</a> Tulit ergo populus terræ Joachaz filium Josiæ, et constituit regem pro patre suo in Jerusalem.</p>
 <p><a name="002">2</a> Viginti trium annorum erat Joachaz cum regnare cpisset, et tribus mensibus regnavit in Jerusalem.</p>
 <p><a name="003">3</a> Amovit autem eum rex Ægypti cum venisset in Jerusalem, et condemnavit terram centum talentis argenti, et talento auri.</p>
 <p><a name="004">4</a> Constituitque pro eo regem Eliakim fratrem ejus super Judam et Jerusalem, et vertit nomen ejus Joakim: ipsum vero Joachaz tulit secum, et abduxit in Ægyptum.<br>
 </p>
 <p><a name="005">5</a> Viginti quinque annorum erat Joakim cum regnare cpisset, et undecim annis regnavit in Jerusalem: fecitque malum coram Domino Deo suo.</p>
 <p><a name="006">6</a> Contra hunc ascendit Nabuchodonosor rex Chaldæorum, et vinctum catenis duxit in Babylonem.</p>
 <p><a name="007">7</a> Ad quam et vasa Domini transtulit, et posuit ea in templo suo.</p>
 <p><a name="008">8</a> Reliqua autem verborum Joakim, et abominationum ejus quas operatus est, et quæ inventa sunt in eo, continentur in libro regum Juda et Israël. Regnavit autem Joachin filius ejus pro eo.<br>
 </p>
 <p><a name="009">9</a> Octo annorum erat Joachin cum regnare cpisset, et tribus mensibus ac decem diebus regnavit in Jerusalem: fecitque malum in conspectu Domini.</p>
 <p><a name="010">10</a> Cumque anni circulus volveretur, misit Nabuchodonosor rex, qui adduxerunt eum in Babylonem, asportatis simul pretiosissimis vasis domus Domini. Regem vero constituit Sedeciam patruum ejus super Judam et Jerusalem.<br>
 </p>
 <p><a name="011">11</a> Viginti et unius anni erat Sedecias cum regnare cpisset, et undecim annis regnavit in Jerusalem:</p>
 <p><a name="012">12</a> fecitque malum in oculis Domini Dei sui, nec erubuit faciem Jeremiæ prophetæ, loquentis ad se ex ore Domini.</p>
 <p><a name="013">13</a> A rege quoque Nabuchodonosor recessit, qui adjuraverat eum per Deum: et induravit cervicem suam et cor ut non reverteretur ad Dominum Deum Israël.</p>
 <p><a name="014">14</a> Sed et universi principes sacerdotum et populus prævaricati sunt inique juxta universas abominationes gentium, et polluerunt domum Domini quam sanctificaverat sibi in Jerusalem.</p>
 <p><a name="015">15</a> Mittebat autem Dominus Deus patrum suorum ad illos per manum nuntiorum suorum de nocte consurgens, et quotidie commonens: eo quod parceret populo et habitaculo suo.</p>
 <p><a name="016">16</a> At illi subsannabant nuntios Dei, et parvipendebant sermones ejus, illudebantque prophetis, donec ascenderet furor Domini in populum ejus, et esset nulla curatio.</p>
 <p><a name="017">17</a> Adduxit enim super eos regem Chaldæorum, et interfecit juvenes eorum gladio in domo sanctuarii sui: non est misertus adolescentis, et virginis, et senis, nec decrepiti quidem, sed omnes tradidit in manibus ejus.</p>
 <p><a name="018">18</a> Universaque vasa domus Domini, tam majora quam minora, et thesauros templi, et regis, et principum, transtulit in Babylonem.</p>
 <p><a name="019">19</a> Incenderunt hostes domum Dei, destruxeruntque murum Jerusalem: universas turres combusserunt, et quidquid pretiosum fuerat, demoliti sunt.</p>
 <p><a name="020">20</a> Si quis evaserat gladium, ductus in Babylonem servivit regi et filiis ejus, donec imperaret rex Persarum,</p>
 <p><a name="021">21</a> et compleretur sermo Domini ex ore Jeremiæ, et celebraret terra sabbata sua: cunctis enim diebus desolationis egit sabbatum usque dum complerentur septuaginta anni.<br>
 </p>
 <p><a name="022">22</a> Anno autem primo Cyri regis Persarum, ad explendum sermonem Domini quem locutus fuerat per os Jeremiæ, suscitavit Dominus spiritum Cyri regis Persarum: qui jussit prædicari in universo regno suo, etiam per scripturam, dicens:</p>
 <p><a name="023">23</a> Hæc dicit Cyrus rex Persarum: Omnia regna terræ dedit mihi Dominus Deus cæli, et ipse præcepit mihi ut ædificarem ei domum in Jerusalem, quæ est in Judæa: quis ex vobis est in omni populo ejus? sit Dominus Deis suus cum eo, et ascendat.</p>
 <p></p>
 <p></p><hr>
 <center>
 <a href="ezr001.htm">Next: Ezra Chapter 1</a></center>
 </body>