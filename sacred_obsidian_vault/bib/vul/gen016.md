<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen016.htm">Polyglot</a> 
 <a href="../kjv/gen016.htm">KJV</a> 
 <a href="../sep/gen016.htm">Sep</a> 
 <a href="../tan/gen016.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen015.htm">Previous</a> 
 <a href="gen017.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 16</h3><p><a name="001">1</a> Igitur Sarai, uxor Abram, non genuerat liberos: sed habens ancillam ægyptiam nomine Agar,</p>
 <p><a name="002">2</a> dixit marito suo: Ecce, conclusit me Dominus, ne parerem. Ingredere ad ancillam meam, si forte saltem ex illa suscipiam filios. Cumque ille acquiesceret deprecanti,</p>
 <p><a name="003">3</a> tulit Agar ægyptiam ancillam suam post annos decem quam habitare cperant in terra Chanaan: et dedit eam viro suo uxorem.</p>
 <p><a name="004">4</a> Qui ingressus est ad eam. At illa concepisse se videns, despexit dominam suam.</p>
 <p><a name="005">5</a> Dixitque Sarai ad Abram: Inique agis contra me: ego dedi ancillam meam in sinum tuum, quæ videns quod conceperit, despectui me habet: judicet Dominus inter me et te.</p>
 <p><a name="006">6</a> Cui respondens Abram: Ecce, ait, ancilla tua in manu tua est, utere ea ut libet. Affligente igitur eam Sarai, fugam iniit.</p>
 <p><a name="007">7</a> Cumque invenisset eam angelus Domini juxta fontem aquæ in solitudine, qui est in via Sur in deserto,</p>
 <p><a name="008">8</a> dixit ad illam: Agar ancilla Sarai, unde venis? et quo vadis? Quæ respondit: A facie Sarai dominæ meæ ego fugio.</p>
 <p><a name="009">9</a> Dixitque ei angelus Domini: Revertere ad dominam tuam, et humiliare sub manu illius.</p>
 <p><a name="010">10</a> Et rursum: Multiplicans, inquit, multiplicabo semen tuum, et non numerabitur præ multitudine.</p>
 <p><a name="011">11</a> Ac deinceps: Ecce, ait, concepisti, et paries filium: vocabisque nomen ejus Ismaël, eo quod audierit Dominus afflictionem tuam.</p>
 <p><a name="012">12</a> Hic erit ferus homo: manus ejus contra omnes, et manus omnium contra eum: et e regione universorum fratrum suorum figet tabernacula.</p>
 <p><a name="013">13</a> Vocavit autem nomen Domini qui loquebatur ad eam: Tu Deus qui vidisti me. Dixit enim: Profecto hic vidi posteriora videntis me.</p>
 <p><a name="014">14</a> Propterea appellavit puteum illum Puteum viventis et videntis me. Ipse est inter Cades et Barad.</p>
 <p><a name="015">15</a> Peperitque Agar Abræ filium: qui vocavit nomen ejus Ismaël.</p>
 <p><a name="016">16</a> Octoginta et sex annorum erat Abram quando peperit ei Agar Ismaëlem.</p>
 <p></p><hr>
 <center>
 <a href="gen017.htm">Next: Genesis Chapter 17</a></center>
 </body>