<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ti2003.htm">Polyglot</a> 
 <a href="../gnt/ti2003.htm">GNT</a> 
 <a href="../kjv/ti2003.htm">KJV</a> 
 
 <br>
 <br><a href="ti2.htm">2 Timothy Index</a><br>
  
 <a href="ti2002.htm">Previous</a> 
 <a href="ti2004.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Timothy Chapter 3</h3><p><a name="001">1</a> Hoc autem scito, quod in novissimis diebus instabunt tempora periculosa:</p>
 <p><a name="002">2</a> erunt homines seipsos amantes, cupidi, elati, superbi, blasphemi, parentibus non obedientes, ingrati, scelesti,</p>
 <p><a name="003">3</a> sine affectione, sine pace, criminatores, incontinentes, immites, sine benignitate,</p>
 <p><a name="004">4</a> proditores, protervi, tumidi, et voluptatum amatores magis quam Dei:</p>
 <p><a name="005">5</a> habentes speciem quidem pietatis, virtutem autem ejus abnegantes. Et hos devita:</p>
 <p><a name="006">6</a> ex his enim sunt qui penetrant domos, et captivas ducunt mulierculas oneratas peccatis, quæ ducuntur variis desideriis:</p>
 <p><a name="007">7</a> semper discentes, et numquam ad scientiam veritatis pervenientes.</p>
 <p><a name="008">8</a> Quemadmodum autem Jannes et Mambres restiterunt Moysi: ita et hi resistunt veritati, homines corrupti mente, reprobi circa fidem;</p>
 <p><a name="009">9</a> sed ultra non proficient: insipientia enim eorum manifesta erit omnibus, sicut et illorum fuit.</p>
 <p><a name="010">10</a> Tu autem assecutus es meam doctrinam, institutionem, propositum, fidem, longanimitatem, dilectionem, patientiam,</p>
 <p><a name="011">11</a> persecutiones, passiones: qualia mihi facta sunt Antiochiæ, Iconii, et Lystris: quales persecutiones sustinui, et ex omnibus eripuit me Dominus.</p>
 <p><a name="012">12</a> Et omnes, qui pie volunt vivere in Christo Jesu, persecutionem patientur.</p>
 <p><a name="013">13</a> Mali autem homines et seductores proficient in pejus, errantes, et in errorem mittentes.</p>
 <p><a name="014">14</a> Tu vero permane in iis quæ didicisti, et credita sunt tibi: sciens a quo didiceris:</p>
 <p><a name="015">15</a> et quia ab infantia sacras litteras nosti, quæ te possunt instruere ad salutem, per fidem quæ est in Christo Jesu.</p>
 <p><a name="016">16</a> Omnis Scriptura divinitus inspirata utilis est ad docendum, ad arguendum, ad corripiendum, et erudiendum in justitia:</p>
 <p><a name="017">17</a> ut perfectus sit homo Dei, ad omne opus bonum instructus.</p>
 <p></p><hr>
 <center>
 <a href="ti2004.htm">Next: 2 Timothy Chapter 4</a></center>
 </body>