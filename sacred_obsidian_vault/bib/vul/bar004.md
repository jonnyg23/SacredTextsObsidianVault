<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/bar004.htm">Polyglot</a> 
 <a href="../apo/bar004.htm">Apo</a> 
 <a href="../sep/bar004.htm">Sep</a> 
 
 <br>
 <br><a href="bar.htm">Baruch Index</a><br>
  
 <a href="bar003.htm">Previous</a> 
 <a href="bar005.htm">Next</a> 
 </center>
 <hr>
 
 <h3 align="CENTER">Vulgate (Latin): Baruch Chapter 4</h3><p><a name="001">1</a> [Hic liber mandatorum Dei,<br> et lex quæ est in æternum:<br> omnes qui tenent eam pervenient ad vitam:<br> qui autem dereliquerunt eam, in mortem.<br></p>
 <p><a name="002">2</a> Convertere, Jacob, et apprehende eam:<br> ambula per viam ad splendorem ejus contra lumen ejus.<br></p>
 <p><a name="003">3</a> Ne tradas alteri gloriam tuam,<br> et dignitatem tuam genti alienæ.<br></p>
 <p><a name="004">4</a> Beati sumus, Israël,<br> quia quæ Deo placent manifesta sunt nobis.]<br>
 </p>
 <p><a name="005">5</a> [Animæquior esto, populus Dei, memorabilis Israël:<br></p>
 <p><a name="006">6</a> venundati estis gentibus non in perditionem:<br> sed propter quod in ira ad iracundiam provocastis Deum,<br> traditi estis adversariis.<br></p>
 <p><a name="007">7</a> Exacerbastis enim eum qui fecit vos, Deum æternum,<br> immolantes dæmoniis, et non Deo.<br></p>
 <p><a name="008">8</a> Obliti enim estis Deum qui nutrivit vos,<br> et contristastis nutricem vestram Jerusalem.<br></p>
 <p><a name="009">9</a> Vidit enim iracundiam a Deo venientem vobis, et dixit:<br> Audite, confines Sion:<br> adduxit enim mihi Deus luctum magnum.<br></p>
 <p><a name="010">10</a> Vidi enim captivitatem populi mei,<br> filiorum meorum et filiarum,<br> quam superduxit illis Æternus.<br></p>
 <p><a name="011">11</a> Nutrivi enim illos cum jucunditate;<br> dimisi autem illos cum fletu et luctu.<br></p>
 <p><a name="012">12</a> Nemo gaudeat super me viduam et desolatam:<br> a multis derelicta sum propter peccata filiorum meorum,<br> quia declinaverunt a lege Dei.<br></p>
 <p><a name="013">13</a> Justitias autem ipsius nescierunt,<br> nec ambulaverunt per vias mandatorum Dei,<br> neque per semitas veritatis ejus cum justitia ingressi sunt.<br></p>
 <p><a name="014">14</a> Veniant confines Sion,<br> et memorentur captivitatem filiorum et filiarum mearum,<br> quam superduxit illis Æternus.<br></p>
 <p><a name="015">15</a> Adduxit enim super illos gentem de longinquo,<br> gentem improbam, et alterius linguæ,<br></p>
 <p><a name="016">16</a> qui non sunt reveriti senem,<br> neque puerorum miserti sunt,<br> et abduxerunt dilectos viduæ,<br> et a filiis unicam desolaverunt.<br></p>
 <p><a name="017">17</a> Ego autem, quid possum adjuvare vos?<br></p>
 <p><a name="018">18</a> qui enim adduxit super vos mala,<br> ipse vos eripiet de manibus inimicorum vestrorum.<br></p>
 <p><a name="019">19</a> Ambulate, filii, ambulate:<br> ego enim derelicta sum sola.<br></p>
 <p><a name="020">20</a> Exui me stola pacis,<br> indui autem me sacco obsecrationis,<br> et clamabo ad Altissimum in diebus meis.<br></p>
 <p><a name="021">21</a> Animæquiores estote, filii; clamate ad Dominum,<br> et eripiet vos de manu principum inimicorum.<br></p>
 <p><a name="022">22</a> Ego enim speravi in æternum salutem vestram,<br> et venit mihi gaudium a Sancto, super misericordia<br> quæ veniet vobis ab æterno salutari nostro.<br></p>
 <p><a name="023">23</a> Emisi enim vos cum luctu et ploratu:<br> reducet autem vos mihi Dominus<br> cum gaudio et jucunditate in sempiternum.<br></p>
 <p><a name="024">24</a> Sicut enim viderunt vicinæ Sion captivitatem vestram a Deo,<br> sic videbunt et in celeritate salutem vestram a Deo,<br> quæ superveniet vobis cum honore magno et splendore æterno.<br></p>
 <p><a name="025">25</a> Filii, patienter sustinete iram quæ supervenit vobis:<br> persecutus est enim te inimicus tuus:<br> sed cito videbis perditionem ipsius,<br> et super cervices ipsius ascendes.<br></p>
 <p><a name="026">26</a> Delicati mei ambulaverunt vias asperas:<br> ducti sunt enim ut grex direptus ab inimicis.<br></p>
 <p><a name="027">27</a> Animæquiores estote, filii, et proclamate ad Dominum:<br> erit enim memoria vestra ab eo qui duxit vos.<br></p>
 <p><a name="028">28</a> Sicut enim fuit sensus vester ut erraretis a Deo,<br> decies tantum iterum convertentes requiretis eum:<br></p>
 <p><a name="029">29</a> qui enim induxit vobis mala,<br> ipse rursum adducet vobis sempiternam jucunditatem cum salute vestra.]<br>
 </p>
 <p><a name="030">30</a> [Animæquior esto, Jerusalem:<br> exhortatur enim te, qui te nominavit.<br></p>
 <p><a name="031">31</a> Nocentes peribunt, qui te vexaverunt:<br> et qui gratulati sunt in tua ruina, punientur.<br></p>
 <p><a name="032">32</a> Civitates quibus servierunt filii tui, punientur,<br> et quæ accepit filios tuos.<br></p>
 <p><a name="033">33</a> Sicut enim gavisa est in tua ruina, et lætata est in casu tuo,<br> sic contristabitur in sua desolatione,<br></p>
 <p><a name="034">34</a> et amputabitur exsultatio multitudinis ejus,<br> et gaudimonium ejus erit in luctum.<br></p>
 <p><a name="035">35</a> Ignis enim superveniet ei ab Æterno in longiturnis diebus,<br> et habitabitur a dæmoniis in multitudine temporis.<br></p>
 <p><a name="036">36</a> Circumspice, Jerusalem, ad orientem,<br> et vide jucunditatem a Deo tibi venientem.<br></p>
 <p><a name="037">37</a> Ecce enim veniunt filii tui, quos dimisisti dispersos:<br> veniunt collecti ab oriente usque ad occidentem, in verbo Sancti,<br> gaudentes in honorem Dei.]</p>
 <p></p><hr>
 <center>
 <a href="bar005.htm">Next: Baruch Chapter 5</a></center>
 </body>