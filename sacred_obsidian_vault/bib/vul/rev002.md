<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev002.htm">Polyglot</a> 
 <a href="../gnt/rev002.htm">GNT</a> 
 <a href="../kjv/rev002.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev001.htm">Previous</a> 
 <a href="rev003.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 2</h3><p><a name="001">1</a> Angelo Ephesi ecclesiæ scribe: Hæc dicit, qui tenet septem stellas in dextera sua, qui ambulat in medio septem candelabrorum aureorum:</p>
 <p><a name="002">2</a> Scio opera tua, et laborem, et patientiam tuam, et quia non potes sustinere malos: et tentasti eos, qui se dicunt apostolos esse, et non sunt: et invenisti eos mendaces:</p>
 <p><a name="003">3</a> et patientiam habes, et sustinuisti propter nomen meum, et non defecisti.</p>
 <p><a name="004">4</a> Sed habeo adversum te, quod caritatem tuam primam reliquisti.</p>
 <p><a name="005">5</a> Memor esto itaque unde excideris: et age pnitentiam, et prima opera fac: sin autem, venio tibi, et movebo candelabrum tuum de loco suo, nisi pnitentiam egeris.</p>
 <p><a name="006">6</a> Sed hoc habes, quia odisti facta Nicolaitarum, quæ et ego odi.</p>
 <p><a name="007">7</a> Qui habet aurem, audiat quid Spiritus dicat ecclesiis: Vincenti dabo edere de ligno vitæ, quod est in paradiso Dei mei.<br>
 </p>
 <p><a name="008">8</a> Et angelo Smyrnæ ecclesiæ scribe: Hæc dicit primus, et novissimus, qui fuit mortuus, et vivit:</p>
 <p><a name="009">9</a> Scio tribulationem tuam, et paupertatem tuam, sed dives es: et blasphemaris ab his, qui se dicunt Judæos esse, et non sunt, sed sunt synagoga Satanæ.</p>
 <p><a name="010">10</a> Nihil horum timeas quæ passurus es. Ecce missurus est diabolus aliquos ex vobis in carcerem ut tentemini: et habebitis tribulationem diebus decem. Esto fidelis usque ad mortem, et dabo tibi coronam vitæ.</p>
 <p><a name="011">11</a> Qui habet aurem, audiat quid Spiritus dicat ecclesiis: Qui vicerit, non lædetur a morte secunda.<br>
 </p>
 <p><a name="012">12</a> Et angelo Pergami ecclesiæ scribe: Hæc dicit qui habet rhomphæam utraque parte acutam:</p>
 <p><a name="013">13</a> Scio ubi habitas, ubi sedes est Satanæ: et tenes nomen meum, et non negasti fidem meam. Et in diebus illis Antipas testis meus fidelis, qui occisus est apud vos ubi Satanas habitat.</p>
 <p><a name="014">14</a> Sed habeo aversus te pauca: quia habes illic tenentes doctrinam Balaam, qui docebat Balac mittere scandalum coram filiis Israël, edere, et fornicari:</p>
 <p><a name="015">15</a> ita habes et tu tenentes doctrinam Nicolaitarum.</p>
 <p><a name="016">16</a> Similiter pnitentiam age: si quominus veniam tibi cito, et pugnabo cum illis in gladio oris mei.</p>
 <p><a name="017">17</a> Qui habet aurem, audiat quid Spiritus dicat ecclesiis: Vincenti dabo manna absconditum, et dabo illi calculum candidum: et in calculo nomen novum scriptum, quod nemo scit, nisi qui accipit.<br>
 </p>
 <p><a name="018">18</a> Et angelo Thyatiræ ecclesiæ scribe: Hæc dicit Filius Dei, qui habet oculos tamquam flammam ignis, et pedes ejus similes auricalco:</p>
 <p><a name="019">19</a> Novi opera tua, et fidem, et caritatem tuam, et ministerium, et patientiam tuam, et opera tua novissima plura prioribus.</p>
 <p><a name="020">20</a> Sed habeo adversus te pauca: quia permittis mulierem Jezabel, quæ se dicit propheten, docere, et seducere servos meos, fornicari, et manducare de idolothytis.</p>
 <p><a name="021">21</a> Et dedi illi tempus ut pnitentiam ageret: et non vult pnitere a fornicatione sua.</p>
 <p><a name="022">22</a> Ecce mittam eam in lectum: et qui mchantur cum ea, in tribulatione maxima erunt, nisi pnitentiam ab operibus suis egerint.</p>
 <p><a name="023">23</a> Et filios ejus interficiam in morte, et scient omnes ecclesiæ, quia ego sum scrutans renes, et corda: et dabo unicuique vestrum secundum opera sua. Vobis autem dico,</p>
 <p><a name="024">24</a> et ceteris qui Thyatiræ estis: quicumque non habent doctrinam hanc, et qui non cognoverunt altitudines Satanæ, quemadmodum dicunt, non mittam super vos aliud pondus:</p>
 <p><a name="025">25</a> tamen id quod habetis, tenete donec veniam.</p>
 <p><a name="026">26</a> Et qui vicerit, et custodierit usque in finem opera mea, dabo illi potestatem super gentes,</p>
 <p><a name="027">27</a> et reget eas in virga ferrea, et tamquam vas figuli confringentur,</p>
 <p><a name="028">28</a> sicut et ego accepi a Patre meo: et dabo illi stellam matutinam.</p>
 <p><a name="029">29</a> Qui habet aurem, audiat quid Spiritus dicat ecclesiis.</p>
 <p></p><hr>
 <center>
 <a href="rev003.htm">Next: Revelation Chapter 3</a></center>
 </body>