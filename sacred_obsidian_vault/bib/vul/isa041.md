<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa041.htm">Polyglot</a> 
 <a href="../kjv/isa041.htm">KJV</a> 
 <a href="../sep/isa041.htm">Sep</a> 
 <a href="../tan/isa041.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa040.htm">Previous</a> 
 <a href="isa042.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 41</h3><p><a name="001">1</a> [Taceant ad me insulæ,<br> et gentes mutent fortitudinem:<br> accedant, et tunc loquantur;<br> simul ad judicium propinquemus.<br></p>
 <p><a name="002">2</a> Quis suscitavit ab oriente Justum,<br> vocavit eum ut sequeretur se?<br> Dabit in conspectu ejus gentes,<br> et reges obtinebit:<br> dabit quasi pulverem gladio ejus,<br> sicut stipulam vento raptam arcui ejus.<br></p>
 <p><a name="003">3</a> Persequetur eos, transibit in pace:<br> semita in pedibus ejus non apparebit.<br></p>
 <p><a name="004">4</a> Quis hæc operatus est, et fecit,<br> vocans generationes ab exordio?<br> Ego Dominus:<br> primus et novissimus ego sum.<br></p>
 <p><a name="005">5</a> Viderunt insulæ, et timuerunt;<br> extrema terræ obstupuerunt:<br> appropinquaverunt, et accesserunt.<br></p>
 <p><a name="006">6</a> Unusquisque proximo suo auxiliabitur,<br> et fratri suo dicet: Confortare.<br></p>
 <p><a name="007">7</a> Confortavit faber ærarius<br> percutiens malleo<br> eum, qui cudebat tunc temporis,<br> dicens: Glutino bonum est;<br> et confortavit eum clavis, ut non moveretur.]<br>
 </p>
 <p><a name="008">8</a> [Et tu, Israël, serve meus,<br> Jacob quem elegi,<br> semen Abraham amici mei:<br></p>
 <p><a name="009">9</a> in quo apprehendi te ab extremis terræ,<br> et a longinquis ejus vocavi te,<br> et dixi tibi: Servus meus es tu:<br> elegi te, et non abjeci te.<br></p>
 <p><a name="010">10</a> Ne timeas, quia ego tecum sum;<br> ne declines, quia ego Deus tuus:<br> confortavi te, et auxiliatus sum tibi,<br> et suscepit te dextera Justi mei.<br></p>
 <p><a name="011">11</a> Ecce confundentur et erubescent<br> omnes qui pugnant adversum te;<br> erunt quasi non sint, et peribunt<br> viri qui contradicunt tibi.<br></p>
 <p><a name="012">12</a> Quæres eos, et non invenies,<br> viros rebelles tuos;<br> erunt quasi non sint, et veluti consumptio<br> homines bellantes adversum te.<br></p>
 <p><a name="013">13</a> Quia ego Dominus Deus tuus,<br> apprehendens manum tuam,<br> dicensque tibi: Ne timeas:<br> ego adjuvi te.<br></p>
 <p><a name="014">14</a> Noli timere, vermis Jacob,<br> qui mortui estis ex Israël:<br> ego auxiliatus sum tibi, dicit Dominus,<br> et redemptor tuus Sanctus Israël.<br></p>
 <p><a name="015">15</a> Ego posui te quasi plaustrum triturans novum,<br> habens rostra serrantia;<br> triturabis montes, et comminues,<br> et colles quasi pulverem pones.<br></p>
 <p><a name="016">16</a> Ventilabis eos, et ventus tollet,<br> et turbo disperget eos;<br> et tu exsultabis in Domino,<br> in Sancto Israël lætaberis.<br></p>
 <p><a name="017">17</a> Egeni et pauperes<br> quærunt aquas, et non sunt;<br> lingua eorum siti aruit.<br> Ego Dominus exaudiam eos,<br> Deus Israël, non derelinquam eos.<br></p>
 <p><a name="018">18</a> Aperiam in supinis collibus flumina,<br> et in medio camporum fontes:<br> ponam desertum in stagna aquarum,<br> et terram inviam in rivos aquarum.<br></p>
 <p><a name="019">19</a> Dabo in solitudinem cedrum,<br> et spinam, et myrtum, et lignum olivæ;<br> ponam in deserto abietem,<br> ulmum, et buxum simul:<br></p>
 <p><a name="020">20</a> ut videant, et sciant,<br> et recogitent, et intelligant pariter,<br> quia manus Domini fecit hoc,<br> et Sanctus Israël creavit illud.<br></p>
 <p><a name="021">21</a> Prope facite judicium vestrum,<br> dicit Dominus;<br> Afferte, si quid forte habetis,<br> dicit rex Jacob.<br></p>
 <p><a name="022">22</a> Accedant, et nuntient nobis<br> quæcumque ventura sunt;<br> priora quæ fuerunt, nuntiate,<br> et ponemus cor nostrum,<br> et sciemus novissima eorum;<br> et quæ ventura sunt, indicate nobis.<br></p>
 <p><a name="023">23</a> Annuntiate quæ ventura sunt in futurum,<br> et sciemus quia dii estis vos;<br> bene quoque aut male, si potestis, facite,<br> et loquamur et videamus simul.<br></p>
 <p><a name="024">24</a> Ecce vos estis ex nihilo,<br> et opus vestrum ex eo quod non est:<br> abominatio est qui elegit vos.<br></p>
 <p><a name="025">25</a> Suscitavi ab aquilone, et veniet ab ortu solis:<br> vocabit nomen meum,<br> et adducet magistratus quasi lutum,<br> et velut plastes conculcans humum.<br></p>
 <p><a name="026">26</a> Quis annuntiavit ab exordio ut sciamus,<br> et a principio ut dicamus: Justus es?<br> Non est neque annuntians, neque prædicens,<br> neque audiens sermones vestros.<br></p>
 <p><a name="027">27</a> Primus ad Sion dicet: Ecce adsunt,<br> et Jerusalem evangelistam dabo.<br></p>
 <p><a name="028">28</a> Et vidi,<br> et non erat neque ex istis quisquam<br> qui iniret consilium,<br> et interrogatus responderet verbum.<br></p>
 <p><a name="029">29</a> Ecce omnes injusti,<br> et vana opera eorum;<br> ventus et inane simulacra eorum.]</p>
 <p></p><hr>
 <center>
 <a href="isa042.htm">Next: Isaiah Chapter 42</a></center>
 </body>