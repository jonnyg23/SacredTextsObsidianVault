<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1004.htm">Polyglot</a> 
 <a href="../kjv/kg1004.htm">KJV</a> 
 <a href="../sep/kg1004.htm">Sep</a> 
 <a href="../tan/kg1004.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="kg1003.htm">Previous</a> 
 <a href="kg1005.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 4</h3><p><a name="001">1</a> Erat autem rex Salomon regnans super omnem Israël:</p>
 <p><a name="002">2</a> et hi principes quos habebat: Azarias filius Sadoc sacerdotis:</p>
 <p><a name="003">3</a> Elihoreph et Ahia filii Sisa scribæ: Josaphat filius Ahilud a commentariis:</p>
 <p><a name="004">4</a> Banaias filius Jojadæ super exercitum: Sadoc autem et Abiathar sacerdotes:</p>
 <p><a name="005">5</a> Azarias filius Nathan super eos qui assistebant regi: Zabud filius Nathan sacerdos, amicus regis:</p>
 <p><a name="006">6</a> et Ahisar præpositus domus: et Adoniram filius Abda super tributa.</p>
 <p><a name="007">7</a> Habebat autem Salomon duodecim præfectos super omnem Israël, qui præbebant annonam regi et domui ejus: per singulos enim menses in anno, singuli necessaria ministrabant.</p>
 <p><a name="008">8</a> Et hæc nomina eorum: Benhur in monte Ephraim.</p>
 <p><a name="009">9</a> Bendecar in Macces, et in Salebim, et in Bethsames, et in Elon, et in Bethanan.</p>
 <p><a name="010">10</a> Benhesed in Aruboth: ipsius erat Socho, et omnis terra Epher.</p>
 <p><a name="011">11</a> Benabinadab, cujus omnis Nephath Dor: Tapheth filiam Salomonis habebat uxorem.</p>
 <p><a name="012">12</a> Bana filius Ahilud regebat Thanac et Mageddo, et universam Bethsan, quæ est juxta Sarthana subter Jezrahel, a Bethsan usque Abelmehula e regione Jecmaan.</p>
 <p><a name="013">13</a> Bengaber in Ramoth Galaad: habebat Avothjair filii Manasse in Galaad: ipse præerat in omni regione Argob, quæ est in Basan, sexaginta civitatibus magnis atque muratis quæ habebant seras æreas.</p>
 <p><a name="014">14</a> Ahinadab filius Addo præerat in Manaim.</p>
 <p><a name="015">15</a> Achimaas in Nephthali: sed et ipse habebat Basemath filiam Salomonis in conjugio.</p>
 <p><a name="016">16</a> Baana filius Husi in Aser, et in Baloth.</p>
 <p><a name="017">17</a> Josaphat filius Pharue in Issachar.</p>
 <p><a name="018">18</a> Semei filius Ela in Benjamin.</p>
 <p><a name="019">19</a> Gaber filius Uri in terra Galaad, in terra Sehon regis Amorrhæi et Og regis Basan, super omnia quæ erant in illa terra.<br>
 </p>
 <p><a name="020">20</a> Juda et Israël innumerabiles, sicut arena maris in multitudine: comedentes, et bibentes, atque lætantes.</p>
 <p><a name="021">21</a> Salomon autem erat in ditione sua, habens omnia regna a flumine terræ Philisthiim usque ad terminum Ægypti: offerentium sibi munera, et servientium ei cunctis diebus vitæ ejus.</p>
 <p><a name="022">22</a> Erat autem cibus Salomonis per dies singulos triginta cori similæ, et sexaginta cori farinæ,</p>
 <p><a name="023">23</a> decem boves pingues, et viginti boves pascuales, et centum arietes, excepta venatione cervorum, caprearum, atque bubalorum, et avium altilium.</p>
 <p><a name="024">24</a> Ipse enim obtinebat omnem regionem quæ erat trans flumen, a Thaphsa usque ad Gazan, et cunctos reges illarum regionum: et habebat pacem ex omni parte in circuitu.</p>
 <p><a name="025">25</a> Habitabatque Juda et Israël absque timore ullo, unusquisque sub vite sua et sub ficu sua, a Dan usque Bersabee, cunctis diebus Salomonis.</p>
 <p><a name="026">26</a> Et habebat Salomon quadraginta millia præsepia equorum currilium, et duodecim millia equestrium.</p>
 <p><a name="027">27</a> Nutriebantque eos supradicti regis præfecti: sed et necessaria mensæ regis Salomonis cum ingenti cura præbebant in tempore suo.</p>
 <p><a name="028">28</a> Hordeum quoque, et paleas equorum et jumentorum, deferebant in locum ubi erat rex, juxta constitutum sibi.<br>
 </p>
 <p><a name="029">29</a> Dedit quoque Deus sapientiam Salomoni, et prudentiam multam nimis, et latitudinem cordis quasi arenam quæ est in littore maris.</p>
 <p><a name="030">30</a> Et præcedebat sapientia Salomonis sapientiam omnium Orientalium et Ægyptiorum,</p>
 <p><a name="031">31</a> et erat sapientior cunctis hominibus: sapientior Ethan Ezrahita, et Heman, et Chalcol, et Dorda filiis Mahol: et erat nominatus in universis gentibus per circuitum.</p>
 <p><a name="032">32</a> Locutus est quoque Salomon tria millia parabolas: et fuerunt carmina ejus quinque et mille.</p>
 <p><a name="033">33</a> Et disputavit super lignis a cedro quæ est in Libano, usque ad hyssopum quæ egreditur de pariete: et disseruit de jumentis, et volucribus, et reptilibus, et piscibus.</p>
 <p><a name="034">34</a> Et veniebant de cunctis populis ad audiendam sapientiam Salomonis, et ab universis regibus terræ qui audiebant sapientiam ejus.</p>
 <p></p><hr>
 <center>
 <a href="kg1005.htm">Next: 1 Kings Chapter 5</a></center>
 </body>