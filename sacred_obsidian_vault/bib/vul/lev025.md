<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev025.htm">Polyglot</a> 
 <a href="../kjv/lev025.htm">KJV</a> 
 <a href="../sep/lev025.htm">Sep</a> 
 <a href="../tan/lev025.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev024.htm">Previous</a> 
 <a href="lev026.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 25</h3><p><a name="001">1</a> Locutusque est Dominus ad Moysen in monte Sinai, dicens:</p>
 <p><a name="002">2</a> Loquere filiis Israël, et dices ad eos: Quando ingressi fueritis terram quam ego dabo vobis, sabbatizes sabbatum Domino.</p>
 <p><a name="003">3</a> Sex annis seres agrum tuum, et sex annis putabis vineam tuam, colligesque fructus ejus:</p>
 <p><a name="004">4</a> septimo autem anno sabbatum erit terræ, requietionis Domini: agrum non seres, et vineam non putabis.</p>
 <p><a name="005">5</a> Quæ sponte gignet humus, non metes: et uvas primitiarum tuarum non colliges quasi vindemiam: annus enim requietionis terræ est:</p>
 <p><a name="006">6</a> sed erunt vobis in cibum, tibi et servo tuo, ancillæ et mercenario tuo, et advenæ qui peregrinantur apud te:</p>
 <p><a name="007">7</a> jumentis tuis et pecoribus, omnia quæ nascuntur præbebunt cibum.<br>
 </p>
 <p><a name="008">8</a> Numerabis quoque tibi septem hebdomadas annorum, id est, septies septem, quæ simul faciunt annos quadraginta novem:</p>
 <p><a name="009">9</a> et clanges buccina mense septimo, decima die mensis, propitiationis tempore, in universa terra vestra.</p>
 <p><a name="010">10</a> Sanctificabisque annum quinquagesimum, et vocabis remissionem cunctis habitatoribus terræ tuæ: ipse est enim jubilæus. Revertetur homo ad possessionem suam, et unusquisque rediet ad familiam pristinam:</p>
 <p><a name="011">11</a> quia jubilæus est, et quinquagesimus annus. Non seretis neque metetis sponte in agro nascentia, et primitias vindemiæ non colligetis,</p>
 <p><a name="012">12</a> ob sanctificationem jubilæi: sed statim oblata comedetis.<br>
 </p>
 <p><a name="013">13</a> Anno jubilæi, redient omnes ad possessiones suas.</p>
 <p><a name="014">14</a> Quando vendes quippiam civi tuo, vel emes ab eo, ne contristes fratrem tuum, sed juxta numerum annorum jubilæi emes ab eo,</p>
 <p><a name="015">15</a> et juxta supputationem frugum vendet tibi.</p>
 <p><a name="016">16</a> Quanto plures anni remanserint post jubilæum, tanto crescet et pretium: et quanto minus temporis numeraveris, tanto minoris et emptio constabit: tempus enim frugum vendet tibi.</p>
 <p><a name="017">17</a> Nolite affligere contribules vestros, sed timeat unusquisque Deum suum, quia ego Dominus Deus vester.</p>
 <p><a name="018">18</a> Facite præcepta mea, et judicia custodite, et implete ea: ut habitare possitis in terra absque ullo pavore,</p>
 <p><a name="019">19</a> et gignat vobis humus fructus suos, quibus vescamini usque ad saturitatem, nullius impetum formidantes.</p>
 <p><a name="020">20</a> Quod si dixeritis: Quid comedemus anno septimo, si non severimus, neque collegerimus fruges nostras?</p>
 <p><a name="021">21</a> dabo benedictionem meam vobis anno sexto, et faciet fructus trium annorum:</p>
 <p><a name="022">22</a> seretisque anno octavo, et comedetis veteres fruges usque ad nonum annum: donec nova nascantur, edetis vetera.</p>
 <p><a name="023">23</a> Terra quoque non vendetur in perpetuum, quia mea est, et vos advenæ et coloni mei estis:</p>
 <p><a name="024">24</a> unde cuncta regio possessionis vestræ sub redemptionis conditione vendetur.</p>
 <p><a name="025">25</a> Si attenuatus frater tuus vendiderit possessiunculam suam, et voluerit propinquus ejus, potest redimere quod ille vendiderat.</p>
 <p><a name="026">26</a> Sin autem non habuerit proximum, et ipse pretium ad redimendum potuerit invenire,</p>
 <p><a name="027">27</a> computabuntur fructus ex eo tempore quo vendidit: et quod reliquum est, reddet emptori, sicque recipiet possessionem suam.</p>
 <p><a name="028">28</a> Quod si non invenerit manus ejus ut reddat pretium, habebit emptor quod emerat, usque ad annum jubilæum. In ipso enim omnis venditio redibit ad dominum et ad possessorem pristinum.</p>
 <p><a name="029">29</a> Qui vendiderit domum intra urbis muros, habebit licentiam redimendi, donec unus impleatur annus.</p>
 <p><a name="030">30</a> Si non redemerit, et anni circulus fuerit evolutus, emptor possidebit eam, et posteri ejus in perpetuum, et redimi non poterit, etiam in jubilæo.</p>
 <p><a name="031">31</a> Sin autem in villa domus, quæ muros non habet, agrorum jure vendetur: si ante redempta non fuerit, in jubilæo revertetur ad dominum.</p>
 <p><a name="032">32</a> Ædes Levitarum quæ in urbibus sunt, semper possunt redimi:</p>
 <p><a name="033">33</a> si redemptæ non fuerint, in jubilæo revertentur ad dominos, quia domus urbium Levitarum pro possessionibus sunt inter filios Israël.</p>
 <p><a name="034">34</a> Suburbana autem eorum non veneant, quia possessio sempiterna est.<br>
 </p>
 <p><a name="035">35</a> Si attenuatus fuerit frater tuus, et infirmus manu, et susceperis eum quasi advenam et peregrinum, et vixerit tecum,</p>
 <p><a name="036">36</a> ne accipias usuras ab eo, nec amplius quam dedisti: time Deum tuum, ut vivere possit frater tuus apud te.</p>
 <p><a name="037">37</a> Pecuniam tuam non dabis ei ad usuram, et frugum superabundantiam non exiges.</p>
 <p><a name="038">38</a> Ego Dominus Deus vester, qui eduxi vos de terra Ægypti, ut darem vobis terram Chanaan, et essem vester Deus.<br>
 </p>
 <p><a name="039">39</a> Si paupertate compulsus vendiderit se tibi frater tuus, non eum opprimes servitute famulorum,</p>
 <p><a name="040">40</a> sed quasi mercenarius et colonus erit: usque ad annum jubilæum operabitur apud te,</p>
 <p><a name="041">41</a> et postea egredietur cum liberis suis, et revertetur ad cognationem, ad possessionem patrum suorum.</p>
 <p><a name="042">42</a> Mei enim servi sunt, et ego eduxi eos de terra Ægypti: non veneant conditione servorum:</p>
 <p><a name="043">43</a> ne affligas eum per potentiam, sed metuito Deum tuum.</p>
 <p><a name="044">44</a> Servus et ancilla sint vobis de nationibus quæ in circuitu vestro sunt:</p>
 <p><a name="045">45</a> et de advenis qui peregrinantur apud vos, vel qui ex his nati fuerint in terra vestra, hos habebitis famulos:</p>
 <p><a name="046">46</a> et hæreditario jure transmittetis ad posteros, ac possidebitis in æternum: fratres autem vestros filios Israël ne opprimatis per potentiam.</p>
 <p><a name="047">47</a> Si invaluerit apud vos manus advenæ atque peregrini, et attenuatus frater tuus vendiderit se ei, aut cuiquam de stirpe ejus:</p>
 <p><a name="048">48</a> post venditionem potest redimi. Qui voluerit ex fratribus suis, redimet eum,</p>
 <p><a name="049">49</a> et patruus, et patruelis, et consanguineus, et affinis. Sin autem et ipse potuerit, redimet se,</p>
 <p><a name="050">50</a> supputatis dumtaxat annis a tempore venditionis suæ usque ad annum jubilæum: et pecunia, qua venditus fuerat, juxta annorum numerum, et rationem mercenarii supputata.</p>
 <p><a name="051">51</a> Si plures fuerint anni qui remanent usque ad jubilæum, secundum hos reddet et pretium:</p>
 <p><a name="052">52</a> si pauci, ponet rationem cum eo juxta annorum numerum, et reddet emptori quod reliquum est annorum,</p>
 <p><a name="053">53</a> quibus ante servivit mercedibus imputatis: non affliget eum violenter in conspectu tuo.</p>
 <p><a name="054">54</a> Quod si per hæc redimi non potuerit, anno jubilæo egredietur cum liberis suis.</p>
 <p><a name="055">55</a> Mei enim sunt servi filii Israël, quos eduxi de terra Ægypti.</p>
 <p></p><hr>
 <center>
 <a href="lev026.htm">Next: Leviticus Chapter 26</a></center>
 </body>