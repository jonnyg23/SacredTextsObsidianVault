<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdt006.htm">Polyglot</a> 
 <a href="../apo/jdt006.htm">Apo</a> 
 <a href="../sep/jdt006.htm">Sep</a> 
 
 <br>
 <br><a href="jdt.htm">Judith Index</a><br>
  
 <a href="jdt005.htm">Previous</a> 
 <a href="jdt007.htm">Next</a> 
 </center>
 <hr>
 
 <h3 align="CENTER">Vulgate (Latin): Judith Chapter 6</h3><p><a name="001">1</a> Factum est autem cum cessassent loqui, indignatus Holofernes vehementer, dixit ad Achior:</p>
 <p><a name="002">2</a> Quoniam prophetasti nobis, dicens quod gens Israël defendatur a Deo suo, ut ostendam tibi quoniam non est deus nisi Nabuchodonosor,</p>
 <p><a name="003">3</a> cum percusserimus eos omnes, sicut hominem unum, tunc et ipse cum illis Assyriorum gladio interibis, et omnis Israël tecum perditione disperiet:</p>
 <p><a name="004">4</a> et probabis quoniam Nabuchodonosor dominus sit universæ terræ: tuncque gladius militiæ meæ transiet per latera tua, et confixus cades inter vulneratos Israël, et non respirabis ultra, donec extermineris cum illis.</p>
 <p><a name="005">5</a> Porro autem si prophetiam tuam veram existimas, non concidat vultus tuus: et pallor qui faciem tuam obtinet abscedat a te, si verba mea hæc putas impleri non posse.</p>
 <p><a name="006">6</a> Ut autem noveris quia simul cum illis hæc experieris, ecce ex hac hora illorum populo sociaberis, ut, dum dignas mei gladii pnas exceperint, ipse simul ultioni subjaceas.</p>
 <p><a name="007">7</a> Tunc Holofernes præcepit servis suis ut comprehenderent Achior, et perducerent eum in Bethuliam, et traderent eum in manus filiorum Israël.</p>
 <p><a name="008">8</a> Et accipientes eum servi Holofernis, profecti sunt per campestria: sed cum appropinquassent ad montana, exierunt contra eos fundibularii.</p>
 <p><a name="009">9</a> Illi autem divertentes a latere montis, ligaverunt Achior ad arborem manibus et pedibus, et sic vinctum restibus dimiserunt eum, et reversi sunt ad dominum suum.</p>
 <p><a name="010">10</a> Porro filii Israël descendentes de Bethulia, venerunt ad eum: quem solventes, duxerunt ad Bethuliam, atque in medium populi illum statuentes, percunctati sunt quid rerum esset quod illum vinctum Assyrii reliquissent.<br>
 </p>
 <p><a name="011">11</a> In diebus illis erant illic principes Ozias filius Micha de tribu Simeon, et Charmi, qui et Gothoniel.</p>
 <p><a name="012">12</a> In medio itaque seniorum, et in conspectu omnium, Achior dixit omnia quæ locutus ipse fuerat ab Holoferne interrogatus: et qualiter populus Holofernis voluisset propter hoc verbum interficere eum,</p>
 <p><a name="013">13</a> et quemadmodum ipse Holofernes iratus jusserit eum Israëlitis hac de causa tradi, ut dum vicerit filios Israël, tunc et ipsum Achior diversis jubeat interire suppliciis, propter hoc quod dixisset: Deus cæli defensor eorum est.</p>
 <p><a name="014">14</a> Cumque Achior universa hæc exposuisset, omnis populus cecidit in faciem, adorantes Dominum, et communi lamentatione et fletu unanimes preces suas Domino effuderunt,</p>
 <p><a name="015">15</a> dicentes: Domine Deus cæli et terræ, intuere superbiam eorum, et respice ad nostram humilitatem, et faciem sanctorum tuorum attende, et ostende quoniam non derelinquis præsumentes de te: et præsumentes de se, et de sua virtute gloriantes, humilias.</p>
 <p><a name="016">16</a> Finito itaque fletu, et per totam diem oratione populorum completa, consolati sunt Achior,</p>
 <p><a name="017">17</a> dicentes: Deus patrum nostrorum, cujus tu virtutem prædicasti, ipse tibi hanc dabit vicissitudinem, ut eorum magis tu interitum videas.</p>
 <p><a name="018">18</a> Cum vero Dominus Deus noster dederit hanc libertatem servis suis, sit et tecum Deus in medio nostri: ut sicut placuerit tibi, ita cum tuis omnibus converseris nobiscum.</p>
 <p><a name="019">19</a> Tunc Ozias, finito consilio, suscepit eum in domum suam, et fecit ei cnam magnam.</p>
 <p><a name="020">20</a> Et vocatis omnibus presbyteris, simul expleto jejunio refecerunt.</p>
 <p><a name="021">21</a> Postea vero convocatus est omnis populus, et per totam noctem intra ecclesiam oraverunt, petentes auxilium a Deo Israël.</p>
 <p></p><hr>
 <center>
 <a href="jdt007.htm">Next: Judith Chapter 7</a></center>
 </body>