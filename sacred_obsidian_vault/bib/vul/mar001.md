<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar001.htm">Polyglot</a> 
 <a href="../gnt/mar001.htm">GNT</a> 
 <a href="../kjv/mar001.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mat028.htm">Previous</a> 
 <a href="mar002.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 1</h3><p><a name="001">1</a> Initium Evangelii Jesu Christi, Filii Dei.</p>
 <p><a name="002">2</a> Sicut scriptum est in Isaia propheta: [Ecce ego mitto angelum meum ante faciem tuam,<br> qui præparabit viam tuam ante te.<br></p>
 <p><a name="003">3</a> Vox clamantis in deserto:<br> Parate viam Domini, rectas facite semitas ejus.]</p>
 <p><a name="004">4</a> Fuit Joannes in deserto baptizans, et prædicans baptismum pnitentiæ in remissionem peccatorum.</p>
 <p><a name="005">5</a> Et egrediebatur ad eum omnis Judææ regio, et Jerosolymitæ universi, et baptizabantur ab illo in Jordanis flumine, confitentes peccata sua.</p>
 <p><a name="006">6</a> Et erat Joannes vestitus pilis cameli, et zona pellicea circa lumbos ejus, et locustas et mel silvestre edebat.</p>
 <p><a name="007">7</a> Et prædicabat dicens: Venit fortior post me, cujus non sum dignus procumbens solvere corrigiam calceamentorum ejus.</p>
 <p><a name="008">8</a> Ego baptizavi vos aqua, ille vero baptizabit vos Spiritu Sancto.<br>
 </p>
 <p><a name="009">9</a> Et factum est: in diebus illis venit Jesus a Nazareth Galilææ: et baptizatus est a Joanne in Jordane.</p>
 <p><a name="010">10</a> Et statim ascendens de aqua, vidit cælos apertos, et Spiritum tamquam columbam descendentem, et manentem in ipso.</p>
 <p><a name="011">11</a> Et vox facta est de cælis: Tu es Filius meus dilectus, in te complacui.<br>
 </p>
 <p><a name="012">12</a> Et statim Spiritus expulit eum in desertum.</p>
 <p><a name="013">13</a> Et erat in deserto quadraginta diebus, et quadraginta noctibus: et tentabatur a Satana: eratque cum bestiis, et angeli ministrabant illi.<br>
 </p>
 <p><a name="014">14</a> Postquam autem traditus est Joannes, venit Jesus in Galilæam, prædicans Evangelium regni Dei,</p>
 <p><a name="015">15</a> et dicens: Quoniam impletum est tempus, et appropinquavit regnum Dei: pnitemini, et credite Evangelio.</p>
 <p><a name="016">16</a> Et præteriens secus mare Galilææ, vidit Simonem, et Andream fratrem ejus, mittentes retia in mare (erant enim piscatores),</p>
 <p><a name="017">17</a> et dixit eis Jesus: Venite post me, et faciam vos fieri piscatores hominum.</p>
 <p><a name="018">18</a> Et protinus relictis retibus, secuti sunt eum.</p>
 <p><a name="019">19</a> Et progressus inde pusillum, vidit Jacobum Zebedæi, et Joannem fratrem ejus, et ipsos componentes retia in navi:</p>
 <p><a name="020">20</a> et statim vocavit illos. Et relicto patre suo Zebedæo in navi cum mercenariis, secuti sunt eum.<br>
 </p>
 <p><a name="021">21</a> Et ingrediuntur Capharnaum: et statim sabbatis ingressus in synagogam, docebat eos.</p>
 <p><a name="022">22</a> Et stupebant super doctrina ejus: erat enim docens eos quasi potestatem habens, et non sicut scribæ.</p>
 <p><a name="023">23</a> Et erat in synagoga eorum homo in spiritu immundo: et exclamavit,</p>
 <p><a name="024">24</a> dicens: Quid nobis et tibi, Jesu Nazarene? venisti perdere nos? scio qui sis, Sanctus Dei.</p>
 <p><a name="025">25</a> Et comminatus est ei Jesus, dicens: Obmutesce, et exi de homine.</p>
 <p><a name="026">26</a> Et discerpens eum spiritus immundus, et exclamans voce magna, exiit ab eo.</p>
 <p><a name="027">27</a> Et mirati sunt omnes, ita ut conquirerent inter se dicentes: Quidnam est hoc? quænam doctrina hæc nova? quia in potestate etiam spiritibus immundis imperat, et obediunt ei.</p>
 <p><a name="028">28</a> Et processit rumor ejus statim in omnem regionem Galilææ.<br>
 </p>
 <p><a name="029">29</a> Et protinus egredientes de synagoga, venerunt in domum Simonis et Andreæ, cum Jacobo et Joanne.</p>
 <p><a name="030">30</a> Decumbebat autem socrus Simonis febricitans: et statim dicunt ei de illa.</p>
 <p><a name="031">31</a> Et accedens elevavit eam, apprehensa manu ejus: et continuo dimisit eam febris, et ministrabat eis.<br>
 </p>
 <p><a name="032">32</a> Vespere autem facto cum occidisset sol, afferebant ad eum omnes male habentes, et dæmonia habentes:</p>
 <p><a name="033">33</a> et erat omnis civitas congregata ad januam.</p>
 <p><a name="034">34</a> Et curavit multos, qui vexabantur variis languoribus, et dæmonia multa ejiciebat, et non sinebat ea loqui, quoniam sciebant eum.<br>
 </p>
 <p><a name="035">35</a> Et diluculo valde surgens, egressus abiit in desertum locum, ibique orabat.</p>
 <p><a name="036">36</a> Et prosecutus est eum Simon, et qui cum illo erant.</p>
 <p><a name="037">37</a> Et cum invenissent eum, dixerunt ei: Quia omnes quærunt te.</p>
 <p><a name="038">38</a> Et ait illis: Eamus in proximos vicos, et civitates, ut et ibi prædicem: ad hoc enim veni.</p>
 <p><a name="039">39</a> Et erat prædicans in synagogis eorum, et in omni Galilæa, et dæmonia ejiciens.<br>
 </p>
 <p><a name="040">40</a> Et venit ad eum leprosus deprecans eum: et genu flexo dixit ei: Si vis, potes me mundare.</p>
 <p><a name="041">41</a> Jesus autem misertus ejus, extendit manum suam: et tangens eum, ait illi: Volo: mundare.</p>
 <p><a name="042">42</a> Et cum dixisset, statim discessit ab eo lepra, et mundatus est.</p>
 <p><a name="043">43</a> Et comminatus est ei, statimque ejecit illum,</p>
 <p><a name="044">44</a> et dicit ei: Vide nemini dixeris: sed vade, ostende te principi sacerdotum, et offer pro emundatione tua, quæ præcepit Moyses in testimonium illis.</p>
 <p><a name="045">45</a> At ille egressus cpit prædicare, et diffamare sermonem, ita ut jam non posset manifeste introire in civitatem, sed foris in desertis locis esset, et conveniebant ad eum undique.</p>
 <p></p><hr>
 <center>
 <a href="mar002.htm">Next: Mark Chapter 2</a></center>
 </body>