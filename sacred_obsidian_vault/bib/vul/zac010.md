<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac010.htm">Polyglot</a> 
 <a href="../kjv/zac010.htm">KJV</a> 
 <a href="../sep/zac010.htm">Sep</a> 
 <a href="../tan/zac010.htm">Tan</a> 
 
 <br>
 <br><a href="zac.htm">Zechariah Index</a><br>
  
 <a href="zac009.htm">Previous</a> 
 <a href="zac011.htm">Next</a> 
 </center>
 <hr>
 
 <h3 align="CENTER">Vulgate (Latin): Zechariah Chapter 10</h3><p><a name="001">1</a> [Petite a Domino pluviam in tempore serotino,<br> et Dominus faciet nives:<br> et pluviam imbris dabit eis,<br> singulis herbam in agro.<br></p>
 <p><a name="002">2</a> Quia simulacra locuta sunt inutile,<br> et divini viderunt mendacium:<br> et somniatores locuti sunt frustra,<br> vane consolabantur:<br> idcirco abducti sunt quasi grex:<br> affligentur, quia non est eis pastor.<br></p>
 <p><a name="003">3</a> Super pastores iratus est furor meus,<br> et super hircos visitabo:<br> quia visitavit Dominus exercituum gregem suum, domum Juda,<br> et posuit eos quasi equum gloriæ suæ in bello.<br></p>
 <p><a name="004">4</a> Ex ipso angulus, ex ipso paxillus,<br> ex ipso arcus prælii,<br> ex ipso egredietur omnis exactor simul.<br></p>
 <p><a name="005">5</a> Et erunt quasi fortes conculcantes lutum viarum in prælio,<br> et bellabunt, quia Dominus cum eis:<br> et confundentur ascensores equorum.<br></p>
 <p><a name="006">6</a> Et confortabo domum Juda,<br> et domum Joseph salvabo:<br> et convertam eos, quia miserebor eorum:<br> et erunt sicut fuerunt quando non projeceram eos:<br> ego enim Dominus Deus eorum, et exaudiam eos.<br></p>
 <p><a name="007">7</a> Et erunt quasi fortes Ephraim,<br> et lætabitur cor eorum quasi a vino:<br> et filii eorum videbunt, et lætabuntur,<br> et exsultabit cor eorum in Domino.<br></p>
 <p><a name="008">8</a> Sibilabo eis, et congregabo illos,<br> quia redemi eos:<br> et multiplicabo eos sicut ante fuerant multiplicati.<br></p>
 <p><a name="009">9</a> Et seminabo eos in populis,<br> et de longe recordabuntur mei:<br> et vivent cum filiis suis, et revertentur.<br></p>
 <p><a name="010">10</a> Et reducam eos de terra Ægypti,<br> et de Assyriis congregabo eos,<br> et ad terram Galaad et Libani adducam eos,<br> et non invenietur eis locus:<br></p>
 <p><a name="011">11</a> et transibit in maris freto,<br> et percutiet in mari fluctus,<br> et confundentur omnia profunda fluminis:<br> et humiliabitur superbia Assur,<br> et sceptrum Ægypti recedet.<br></p>
 <p><a name="012">12</a> Confortabo eos in Domino,<br> et in nomine ejus ambulabunt, dicit Dominus.]</p>
 <p></p><hr>
 <center>
 <a href="zac011.htm">Next: Zechariah Chapter 11</a></center>
 </body>