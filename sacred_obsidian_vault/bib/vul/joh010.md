<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh010.htm">Polyglot</a> 
 <a href="../gnt/joh010.htm">GNT</a> 
 <a href="../kjv/joh010.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh009.htm">Previous</a> 
 <a href="joh011.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 10</h3><p><a name="001">1</a> Amen, amen dico vobis: qui non intrat per ostium in ovile ovium, sed ascendit aliunde, ille fur est et latro.</p>
 <p><a name="002">2</a> Qui autem intrat per ostium, pastor est ovium.</p>
 <p><a name="003">3</a> Huic ostiarius aperit, et oves vocem ejus audiunt, et proprias ovas vocat nominatim, et educit eas.</p>
 <p><a name="004">4</a> Et cum proprias oves emiserit, ante eas vadit: et oves illum sequuntur, quia sciunt vocem ejus.</p>
 <p><a name="005">5</a> Alienum autem non sequuntur, sed fugiunt ab eo: quia non noverunt vocem alienorum.</p>
 <p><a name="006">6</a> Hoc proverbium dixit eis Jesus: illi autem non cognoverunt quid loqueretur eis.</p>
 <p><a name="007">7</a> Dixit ergo eis iterum Jesus: Amen, amen dico vobis, quia ego sum ostium ovium.</p>
 <p><a name="008">8</a> Omnes quotquot venerunt, fures sunt, et latrones, et non audierunt eos oves.</p>
 <p><a name="009">9</a> Ego sum ostium. Per me si quis introierit, salvabitur: et ingredietur, et egredietur, et pascua inveniet.</p>
 <p><a name="010">10</a> Fur non venit nisi ut furetur, et mactet, et perdat. Ego veni ut vitam habeant, et abundantius habeant.</p>
 <p><a name="011">11</a> Ego sum pastor bonus. Bonus pastor animam suam dat pro ovibus suis.</p>
 <p><a name="012">12</a> Mercenarius autem, et qui non est pastor, cujus non sunt oves propriæ, videt lupum venientem, et dimittit oves, et fugit: et lupus rapit, et dispergit oves;</p>
 <p><a name="013">13</a> mercenarius autem fugit, quia mercenarius est, et non pertinet ad eum de ovibus.</p>
 <p><a name="014">14</a> Ego sum pastor bonus: et cognosco meas, et cognoscunt me meæ.</p>
 <p><a name="015">15</a> Sicut novit me Pater, et ego agnosco Patrem: et animam meam pono pro ovibus meis.</p>
 <p><a name="016">16</a> Et alias oves habeo, quæ non sunt ex hoc ovili: et illas oportet me adducere, et vocem meam audient, et fiet unum ovile et unus pastor.</p>
 <p><a name="017">17</a> Propterea me diligit Pater: quia ego pono animam meam, ut iterum sumam eam.</p>
 <p><a name="018">18</a> Nemo tollit eam a me: sed ego pono eam a meipso, et potestatem habeo ponendi eam, et potestatem habeo iterum sumendi eam. Hoc mandatum accepi a Patre meo.<br>
 </p>
 <p><a name="019">19</a> Dissensio iterum facta est inter Judæos propter sermones hos.</p>
 <p><a name="020">20</a> Dicebant autem multi ex ipsis: Dæmonium habet, et insanit: quid eum auditis?</p>
 <p><a name="021">21</a> Alii dicebant: Hæc verba non sunt dæmonium habentis: numquid dæmonium potest cæcorum oculos aperire?<br>
 </p>
 <p><a name="022">22</a> Facta sunt autem Encænia in Jerosolymis, et hiems erat.</p>
 <p><a name="023">23</a> Et ambulabat Jesus in templo, in porticu Salomonis.</p>
 <p><a name="024">24</a> Circumdederunt ergo eum Judæi, et dicebant ei: Quousque animam nostram tollis? si tu es Christus, dic nobis palam.</p>
 <p><a name="025">25</a> Respondit eis Jesus: Loquor vobis, et non creditis: opera quæ ego facio in nomine Patris mei, hæc testimonium perhibent de me:</p>
 <p><a name="026">26</a> sed vos non creditis, quia non estis ex ovibus meis.</p>
 <p><a name="027">27</a> Oves meæ vocem meam audiunt, et ego cognosco eas, et sequuntur me:</p>
 <p><a name="028">28</a> et ego vitam æternam do eis, et non peribunt in æternum, et non rapiet eas quisquam de manu mea.</p>
 <p><a name="029">29</a> Pater meus quod dedit mihi, majus omnibus est: et nemo potest rapere de manu Patris mei.</p>
 <p><a name="030">30</a> Ego et Pater unum sumus.<br>
 </p>
 <p><a name="031">31</a> Sustulerunt ergo lapides Judæi, ut lapidarent eum.</p>
 <p><a name="032">32</a> Respondit eis Jesus: Multa bona opera ostendi vobis ex Patre meo: propter quod eorum opus me lapidatis?</p>
 <p><a name="033">33</a> Responderunt ei Judæi: De bono opere non lapidamus te, sed de blasphemia; et quia tu homo cum sis, facis teipsum Deum.</p>
 <p><a name="034">34</a> Respondit eis Jesus: Nonne scriptum est in lege vestra, Quia ego dixi: Dii estis?</p>
 <p><a name="035">35</a> Si illos dixit deos, ad quos sermo Dei factus est, et non potest solvi Scriptura:</p>
 <p><a name="036">36</a> quem Pater sanctificavit, et misit in mundum vos dicitis: Quia blasphemas, quia dixi: Filius Dei sum?</p>
 <p><a name="037">37</a> Si non facio opera Patris mei, nolite credere mihi.</p>
 <p><a name="038">38</a> Si autem facio: etsi mihi non vultis credere, operibus credite, ut cognoscatis, et credatis quia Pater in me est, et ego in Patre.</p>
 <p><a name="039">39</a> Quærebant ergo eum apprehendere: et exivit de manibus eorum.</p>
 <p><a name="040">40</a> Et abiit iterum trans Jordanem, in eum locum ubi erat Joannes baptizans primum, et mansit illic;</p>
 <p><a name="041">41</a> et multi venerunt ad eum, et dicebant: Quia Joannes quidem signum fecit nullum.</p>
 <p><a name="042">42</a> Omnia autem quæcumque dixit Joannes de hoc, vera erant. Et multi crediderunt in eum.</p>
 <p></p><hr>
 <center>
 <a href="joh011.htm">Next: John Chapter 11</a></center>
 </body>