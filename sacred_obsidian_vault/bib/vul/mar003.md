<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar003.htm">Polyglot</a> 
 <a href="../gnt/mar003.htm">GNT</a> 
 <a href="../kjv/mar003.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar002.htm">Previous</a> 
 <a href="mar004.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 3</h3><p><a name="001">1</a> Et introivit iterum in synagogam: et erat ibi homo habens manum aridam.</p>
 <p><a name="002">2</a> Et observabant eum, si sabbatis curaret, ut accusarent illum.</p>
 <p><a name="003">3</a> Et ait homini habenti manum aridam: Surge in medium.</p>
 <p><a name="004">4</a> Et dicit eis: Licet sabbatis benefacere, an male? animam salvam facere, an perdere? At illi tacebant.</p>
 <p><a name="005">5</a> Et circumspiciens eos cum ira, contristatus super cæcitate cordis eorum, dicit homini: Extende manum tuam. Et extendit, et restituta est manus illi.</p>
 <p><a name="006">6</a> Exeuntes autem pharisæi, statim cum Herodianis consilium faciebant adversus eum quomodo eum perderent.<br>
 </p>
 <p><a name="007">7</a> Jesus autem cum discipulis suis secessit ad mare: et multa turba a Galilæa et Judæa secuta est eum,</p>
 <p><a name="008">8</a> et ab Jerosolymis, et ab Idumæa, et trans Jordanem: et qui circa Tyrum et Sidonem multitudo magna, audientes quæ faciebat, venerunt ad eum.</p>
 <p><a name="009">9</a> Et dicit discipulis suis ut navicula sibi deserviret propter turbam, ne comprimerent eum:</p>
 <p><a name="010">10</a> multos enim sanabat, ita ut irruerent in eum ut illum tangerent, quotquot habebant plagas.</p>
 <p><a name="011">11</a> Et spiritus immundi, cum illum videbant, procidebant ei: et clamabant, dicentes:</p>
 <p><a name="012">12</a> Tu es Filius Dei. Et vehementer comminabatur eis ne manifestarent illum.<br>
 </p>
 <p><a name="013">13</a> Et ascendens in montem vocavit ad se quos voluit ipse: et venerunt ad eum.</p>
 <p><a name="014">14</a> Et fecit ut essent duodecim cum illo: et ut mitteret eos prædicare.</p>
 <p><a name="015">15</a> Et dedit illis potestatem curandi infirmitates et ejiciendi dæmonia.</p>
 <p><a name="016">16</a> Et imposuit Simoni nomen Petrus:</p>
 <p><a name="017">17</a> et Jacobum Zebedæi, et Joannem fratrem Jacobi, et imposuit eis nomina Boanerges, quod est, Filii tonitrui:</p>
 <p><a name="018">18</a> et Andræam, et Philippum, et Bartholomæum, et Matthæum, et Thomam, et Jacobum Alphæi, et Thaddæum, et Simonem Cananæum,</p>
 <p><a name="019">19</a> et Judam Iscariotem, qui et tradidit illum.<br>
 </p>
 <p><a name="020">20</a> Et veniunt ad domum: et convenit iterum turba, ita ut non possent neque panem manducare.</p>
 <p><a name="021">21</a> Et cum audissent sui, exierunt tenere eum: dicebant enim: Quoniam in furorem versus est.</p>
 <p><a name="022">22</a> Et scribæ, qui ab Jerosolymis descenderant, dicebant: Quoniam Beelzebub habet, et quia in principe dæmoniorum ejicit dæmonia.<br>
 </p>
 <p><a name="023">23</a> Et convocatis eis in parabolis dicebat illis: Quomodo potest Satanas Satanam ejicere?</p>
 <p><a name="024">24</a> Et si regnum in se dividatur, non potest regnum illud stare.</p>
 <p><a name="025">25</a> Et si domus super semetipsam dispertiatur, non potest domus illa stare.</p>
 <p><a name="026">26</a> Et si Satanas consurrexerit in semetipsum, dispertitus est, et non poterit stare, sed finem habet.</p>
 <p><a name="027">27</a> Nemo potest vasa fortis ingressus in domum diripere, nisi prius fortem alliget, et tunc domum ejus diripiet.</p>
 <p><a name="028">28</a> Amen dico vobis, quoniam omnia dimittentur filiis hominum peccata, et blasphemiæ quibus blasphemaverint:</p>
 <p><a name="029">29</a> qui autem blasphemaverit in Spiritum Sanctum, non habebit remissionem in æternum, sed reus erit æterni delicti.</p>
 <p><a name="030">30</a> Quoniam dicebant: Spiritum immundum habet.<br>
 </p>
 <p><a name="031">31</a> Et veniunt mater ejus et fratres: et foris stantes miserunt ad eum vocantes eum,</p>
 <p><a name="032">32</a> et sedebat circa eum turba: et dicunt ei: Ecce mater tua et fratres tui foris quærunt te.</p>
 <p><a name="033">33</a> Et respondens eis, ait: Quæ est mater mea et fratres mei?</p>
 <p><a name="034">34</a> Et circumspiciens eos, qui in circuitu ejus sedebant, ait: Ecce mater mea et fratres mei.</p>
 <p><a name="035">35</a> Qui enim fecerit voluntatem Dei, hic frater meus, et soror mea, et mater est.</p>
 <p></p><hr>
 <center>
 <a href="mar004.htm">Next: Mark Chapter 4</a></center>
 </body>