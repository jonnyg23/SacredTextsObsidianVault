<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir031.htm">Polyglot</a> 
 <a href="../apo/sir031.htm">Apo</a> 
 <a href="../sep/sir031.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir030.htm">Previous</a> 
 <a href="sir032.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 31</h3><p><a name="001">1</a> [Vigilia honestatis tabefaciet carnes,<br> et cogitatus illius auferet somnum.<br></p>
 <p><a name="002">2</a> Cogitatus præscientiæ avertit sensum,<br> et infirmitas gravis sobriam facit animam.<br></p>
 <p><a name="003">3</a> Laboravit dives in congregatione substantiæ,<br> et in requie sua replebitur bonis suis.<br></p>
 <p><a name="004">4</a> Laboravit pauper in diminutione victus,<br> et in fine inops fit.<br></p>
 <p><a name="005">5</a> Qui aurum diligit non justificabitur,<br> et qui insequitur consumptionem replebitur ex ea.<br></p>
 <p><a name="006">6</a> Multi dati sunt in auri casus,<br> et facta est in specie ipsius perditio illorum.<br></p>
 <p><a name="007">7</a> Lignum offensionis est aurum sacrificantium:<br> væ illis qui sectantur illud!<br> et omnis imprudens deperiet in illo.<br></p>
 <p><a name="008">8</a> Beatus dives qui inventus est sine macula,<br> et qui post aurum non abiit,<br> nec speravit in pecunia et thesauris.<br></p>
 <p><a name="009">9</a> Quis est hic? et laudabimus eum:<br> fecit enim mirabilia in vita sua.<br></p>
 <p><a name="010">10</a> Qui probatus est in illo, et perfectus est, erit illi gloria æterna:<br> qui potuit transgredi, et non est transgressus;<br> facere mala, et non fecit.<br></p>
 <p><a name="011">11</a> Ideo stabilita sunt bona illius in Domino,<br> et eleemosynas illius enarrabit omnis ecclesia sanctorum.]<br>
 </p>
 <p><a name="012">12</a> [Supra mensam magnam sedisti?<br> non aperias super illam faucem tuam prior.<br></p>
 <p><a name="013">13</a> Non dicas sic: Multa sunt, quæ super illam sunt.<br></p>
 <p><a name="014">14</a> Memento quoniam malus est oculus nequam.<br></p>
 <p><a name="015">15</a> Nequius oculo quid creatum est?<br> ideo ab omni facie sua lacrimabitur, cum viderit.<br></p>
 <p><a name="016">16</a> Ne extendas manum tuam prior,<br> et invidia contaminatus erubescas.<br></p>
 <p><a name="017">17</a> Ne comprimaris in convivio.<br></p>
 <p><a name="018">18</a> Intellige quæ sunt proximi tui ex teipso.<br></p>
 <p><a name="019">19</a> Utere quasi homo frugi his quæ tibi apponuntur:<br> ne, cum manducas multum, odio habearis.<br></p>
 <p><a name="020">20</a> Cessa prior causa disciplinæ:<br> et noli nimius esse, ne forte offendas.<br></p>
 <p><a name="021">21</a> Et si in medio multorum sedisti,<br> prior illis ne extendas manum tuam,<br> nec prior poscas bibere.<br></p>
 <p><a name="022">22</a> Quam sufficiens est homini eruditio vinum exiguum!<br> et in dormiendo non laborabis ab illo,<br> et non senties dolorem.<br></p>
 <p><a name="023">23</a> Vigilia, cholera et tortura viro infrunito,<br></p>
 <p><a name="024">24</a> somnus sanitatis in homine parco:<br> dormiet usque mane,<br> et anima illius cum ipso delectabitur.<br></p>
 <p><a name="025">25</a> Et si coactus fueris in edendo multum,<br> surge e medio, evome, et refrigerabit te,<br> et non adduces corpori tuo infirmitatem.<br></p>
 <p><a name="026">26</a> Audi me, fili, et ne spernas me,<br> et in novissimo invenies verba mea.<br></p>
 <p><a name="027">27</a> In omnibus operibus tuis esto velox,<br> et omnis infirmitas non occurret tibi.<br></p>
 <p><a name="028">28</a> Splendidum in panibus benedicent labia multorum,<br> et testimonium veritatis illius fidele.<br></p>
 <p><a name="029">29</a> Nequissimo in pane murmurabit civitas,<br> et testimonium nequitiæ illius verum est.<br></p>
 <p><a name="030">30</a> Diligentes in vino noli provocare:<br> multos enim exterminavit vinum.<br></p>
 <p><a name="031">31</a> Ignis probat ferrum durum:<br> sic vinum corda superborum arguet in ebrietate potatum.<br></p>
 <p><a name="032">32</a> Æqua vita hominibus vinum in sobrietate:<br> si bibas illud moderate, eris sobrius.<br></p>
 <p><a name="033">33</a> Quæ vita est ei qui minuitur vino?<br></p>
 <p><a name="034">34</a> Quid defraudat vitam? mors.<br></p>
 <p><a name="035">35</a> Vinum in jucunditatem creatum est,<br> et non in ebrietatem ab initio.<br></p>
 <p><a name="036">36</a> Exsultatio animæ et cordis vinum moderate potatum.<br></p>
 <p><a name="037">37</a> Sanitas est animæ et corpori sobrius potus.<br></p>
 <p><a name="038">38</a> Vinum multum potatum irritationem,<br> et iram, et ruinas multas facit.<br></p>
 <p><a name="039">39</a> Amaritudo animæ<br> vinum multum potatum.<br></p>
 <p><a name="040">40</a> Ebrietatis animositas, imprudentis offensio,<br> minorans virtutem, et faciens vulnera.<br></p>
 <p><a name="041">41</a> In convivio vini non arguas proximum,<br> et non despicias eum in jucunditate illius.<br></p>
 <p><a name="042">42</a> Verba improperii non dicas illi,<br> et non premas illum repetendo.]</p>
 <p></p><hr>
 <center>
 <a href="sir032.htm">Next: Sirach Chapter 32</a></center>
 </body>