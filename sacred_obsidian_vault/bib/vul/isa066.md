<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa066.htm">Polyglot</a> 
 <a href="../kjv/isa066.htm">KJV</a> 
 <a href="../sep/isa066.htm">Sep</a> 
 <a href="../tan/isa066.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa065.htm">Previous</a> 
 <a href="jer001.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 66</h3><p><a name="001">1</a> [Hæc dicit Dominus: Cælum sedes mea,<br> terra autem scabellum pedum meorum.<br> Quæ est ista domus quam ædificabitis mihi?<br> et quis est iste locus quietis meæ?<br></p>
 <p><a name="002">2</a> Omnia hæc manus mea fecit,<br> et facta sunt universa ista,<br> dicit Dominus;<br> ad quem autem respiciam, nisi ad pauperculum,<br> et contritum spiritu, et trementem sermones meos?<br></p>
 <p><a name="003">3</a> Qui immolat bovem, quasi qui interficiat virum;<br> qui mactat pecus, quasi qui excerebret canem;<br> qui offert oblationem, quasi qui sanguinem suillum offerat;<br> qui recordatur thuris, quasi qui benedicat idolo.<br> Hæc omnia elegerunt in viis suis,<br> et in abominationibus suis anima eorum delectata est.<br></p>
 <p><a name="004">4</a> Unde et ego eligam illusiones eorum,<br> et quæ timebant adducam eis;<br> quia vocavi, et non erat qui responderet;<br> locutus sum, et non audierunt;<br> feceruntque malum in oculis meis,<br> et quæ nolui elegerunt.<br></p>
 <p><a name="005">5</a> Audite verbum Domini,<br> qui tremitis ad verbum ejus.<br> Dixerunt fratres vestri odientes vos,<br> et abjicientes propter nomen meum:<br> Glorificetur Dominus,<br> et videbimus in lætitia vestra;<br> ipsi autem confundentur.<br></p>
 <p><a name="006">6</a> Vox populi de civitate,<br> vox de templo,<br> vox Domini<br> reddentis retributionem inimicis suis.<br></p>
 <p><a name="007">7</a> Antequam parturiret, peperit;<br> antequam veniret partus ejus,<br> peperit masculum.<br></p>
 <p><a name="008">8</a> Quis audivit umquam tale?<br> et quis vidit huic simile?<br> numquid parturiet terra in die una,<br> aut parietur gens simul,<br> quia parturivit et peperit<br> Sion filios suos?<br></p>
 <p><a name="009">9</a> Numquid ego qui alios parere facio, ipse non pariam?<br> dicit Dominus.<br> Si ego, qui generationem ceteris tribuo, sterilis ero?<br> ait Dominus Deus tuus.<br></p>
 <p><a name="010">10</a> Lætamini cum Jerusalem et exsultate in ea,<br> omnes qui diligitis eam;<br> gaudete cum ea gaudio,<br> universi qui lugetis super eam:<br></p>
 <p><a name="011">11</a> ut sugatis et repleamini<br> ab ubere consolationis ejus;<br> ut mulgeatis et deliciis affluatis<br> ab omnimoda gloria ejus.<br></p>
 <p><a name="012">12</a> Quia hæc dicit Dominus:<br> Ecce ego declinabo super eam quasi fluvium pacis,<br> et quasi torrentem inundantem gloriam gentium,<br> quam sugetis:<br> ad ubera portabimini,<br> et super genua blandientur vobis.<br></p>
 <p><a name="013">13</a> Quomodo si cui mater blandiatur,<br> ita ego consolabor vos,<br> et in Jerusalem consolabimini.<br></p>
 <p><a name="014">14</a> Videbitis, et gaudebit cor vestrum,<br> et ossa vestra quasi herba germinabunt:<br> et cognoscetur manus Domini servis ejus,<br> et indignabitur inimicis suis.<br></p>
 <p><a name="015">15</a> Quia ecce Dominus in igne veniet,<br> et quasi turbo quadrigæ ejus,<br> reddere in indignatione furorem suum<br> et increpationem suam in flamma ignis:<br></p>
 <p><a name="016">16</a> quia in igne Dominus dijudicabit,<br> et in gladio suo ad omnem carnem;<br> et multiplicabuntur interfecti a Domino,<br></p>
 <p><a name="017">17</a> qui sanctificabantur et mundos se putabant in hortis<br> post januam intrinsecus,<br> qui comedebant carnem suillam,<br> et abominationem et murem:<br> simul consumentur, dicit Dominus.<br></p>
 <p><a name="018">18</a> Ego autem opera eorum et cogitationes eorum<br> venio ut congregem,<br> cum omnibus gentibus et linguis:<br> et venient, et videbunt gloriam meam.<br></p>
 <p><a name="019">19</a> Et ponam in eis signum,<br> et mittam ex eis qui salvati fuerint, ad gentes<br> in mare, in Africam, et Lydiam, tendentes sagittam;<br> in Italiam et Græciam,<br> ad insulas longe,<br> ad eos qui non audierunt de me,<br> et non viderunt gloriam meam.<br> Et annuntiabunt gloriam meam gentibus;<br></p>
 <p><a name="020">20</a> et adducent omnes fratres vestros<br> de cunctis gentibus<br> donum Domino,<br> in equis, et in quadrigis, et in lecticis,<br> et in mulis, et in carrucis,<br> ad montem sanctum meum<br> Jerusalem, dicit Dominus:<br> quomodo si inferant filii Israël munus<br> in vase mundo in domum Domini.<br></p>
 <p><a name="021">21</a> Et assumam ex eis<br> in sacerdotes et Levitas, dicit Dominus.<br></p>
 <p><a name="022">22</a> Quia sicut cæli novi et terra nova,<br> quæ ego facio stare coram me, dicit Dominus,<br> sic stabit semen vestrum et nomen vestrum.<br></p>
 <p><a name="023">23</a> Et erit mensis ex mense,<br> et sabbatum ex sabbato:<br> veniet omnis caro ut adoret coram facie mea,<br> dicit Dominus.<br></p>
 <p><a name="024">24</a> Et egredientur, et videbunt cadavera<br> virorum qui prævaricati sunt in me;<br> vermis eorum non morietur,<br> et ignis eorum non extinguetur:<br> et erunt usque ad satietatem visionis omni carni.]</p>
 <p></p>
 <p></p><hr>
 <center>
 <a href="jer001.htm">Next: Jeremiah Chapter 1</a></center>
 </body>