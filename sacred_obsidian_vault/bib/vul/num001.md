<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num001.htm">Polyglot</a> 
 <a href="../kjv/num001.htm">KJV</a> 
 <a href="../sep/num001.htm">Sep</a> 
 <a href="../tan/num001.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="lev027.htm">Previous</a> 
 <a href="num002.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 1</h3><p><a name="001">1</a> Locutusque est Dominus ad Moysen in deserto Sinai in tabernaculo fderis, prima die mensis secundi, anno altero egressionis eorum ex Ægypto, dicens:</p>
 <p><a name="002">2</a> Tollite summam universæ congregationis filiorum Israël per cognationes et domos suas, et nomina singulorum, quidquid sexus est masculini</p>
 <p><a name="003">3</a> a vigesimo anno et supra, omnium virorum fortium ex Israël, et numerabitis eos per turmas suas, tu et Aaron.</p>
 <p><a name="004">4</a> Eruntque vobiscum principes tribuum ac domorum in cognationibus suis,</p>
 <p><a name="005">5</a> quorum ista sunt nomina: de Ruben, Elisur, filius Sedeur;</p>
 <p><a name="006">6</a> de Simeon, Salamiel filius Surisaddai;</p>
 <p><a name="007">7</a> de Juda, Nahasson filius Aminadab;</p>
 <p><a name="008">8</a> de Issachar, Nathanaël filius Suar;</p>
 <p><a name="009">9</a> de Zabulon, Eliab filius Helon;</p>
 <p><a name="010">10</a> filiorum autem Joseph, de Ephraim, Elisama filius Ammiud; de Manasse, Gamaliel filius Phadassur;</p>
 <p><a name="011">11</a> de Benjamin, Abidan filius Gedeonis;</p>
 <p><a name="012">12</a> de Dan, Ahiezer filius Ammisaddai;</p>
 <p><a name="013">13</a> de Aser, Phegiel filius Ochran;</p>
 <p><a name="014">14</a> de Gad, Eliasaph filius Duel;</p>
 <p><a name="015">15</a> de Nephthali, Ahira filius Enan.</p>
 <p><a name="016">16</a> Hi nobilissimi principes multitudinis per tribus et cognationes suas, et capita exercitus Israël,</p>
 <p><a name="017">17</a> quos tulerunt Moyses et Aaron cum omni vulgi multitudine:</p>
 <p><a name="018">18</a> et congregaverunt primo die mensis secundi, recensentes eos per cognationes, et domos, ac familias, et capita, et nomina singulorum a vigesimo anno et supra,</p>
 <p><a name="019">19</a> sicut præceperat Dominus Moysi. Numeratique sunt in deserto Sinai.<br>
 </p>
 <p><a name="020">20</a> De Ruben primogenito Israëlis per generationes et familias ac domos suas, et nomina capitum singulorum, omne quod sexus est masculini a vigesimo anno et supra, procedentium ad bellum,</p>
 <p><a name="021">21</a> quadraginta sex millia quingenti.</p>
 <p><a name="022">22</a> De filiis Simeon per generationes et familias ac domos cognationum suarum recensiti sunt per nomina et capita singulorum, omne quod sexus est masculini a vigesimo anno et supra, procedentium ad bellum,</p>
 <p><a name="023">23</a> quinquaginta novem millia trecenti.</p>
 <p><a name="024">24</a> De filiis Gad per generationes et familias ac domos cognationum suarum recensiti sunt per nomina singulorum a viginti annis et supra, omnes qui ad bella procederent,</p>
 <p><a name="025">25</a> quadraginta quinque millia sexcenti quinquaginta.</p>
 <p><a name="026">26</a> De filiis Juda per generationes et familias ac domos cognationum suarum, per nomina singulorum a vigesimo anno et supra, omnes qui poterant ad bella procedere,</p>
 <p><a name="027">27</a> recensiti sunt septuaginta quatuor millia sexcenti.</p>
 <p><a name="028">28</a> De filiis Issachar, per generationes et familias ac domos cognationum suarum, per nomina singulorum a vigesimo anno et supra, omnes qui ad bella procederent,</p>
 <p><a name="029">29</a> recensiti sunt quinquaginta quatuor millia quadringenti.</p>
 <p><a name="030">30</a> De filiis Zabulon per generationes et familias ac domos cognationum suarum recensiti sunt per nomina singulorum a vigesimo anno et supra, omnes qui poterant ad bella procedere,</p>
 <p><a name="031">31</a> quinquaginta septem millia quadringenti.</p>
 <p><a name="032">32</a> De filiis Joseph, filiorum Ephraim per generationes et familias ac domos cognationum suarum recensiti sunt per nomina singulorum a vigesimo anno et supra, omnes qui poterant ad bella procedere,</p>
 <p><a name="033">33</a> quadraginta millia quingenti.</p>
 <p><a name="034">34</a> Porro filiorum Manasse per generationes et familias ac domos cognationum suarum recensiti sunt per nomina singulorum a viginti annis et supra, omnes qui poterant ad bella procedere,</p>
 <p><a name="035">35</a> triginta duo millia ducenti.</p>
 <p><a name="036">36</a> De filiis Benjamin per generationes et familias ac domos cognationum suarum recensiti sunt nominibus singulorum a vigesimo anno et supra, omnes qui poterant ad bella procedere,</p>
 <p><a name="037">37</a> triginta quinque millia quadringenti.</p>
 <p><a name="038">38</a> De filiis Dan per generationes et familias ac domos cognationum suarum recensiti sunt nominibus singulorum a vigesimo anno et supra, omnes qui poterant ad bella procedere,</p>
 <p><a name="039">39</a> sexaginta duo millia septingenti.</p>
 <p><a name="040">40</a> De filiis Aser per generationes et familias ac domos cognationum suarum recensiti sunt per nomina singulorum a vigesimo anno et supra, omnes qui poterant ad bella procedere,</p>
 <p><a name="041">41</a> quadraginta millia et mille quingenti.</p>
 <p><a name="042">42</a> De filiis Nephthali per generationes et familias ac domos cognationum suarum recensiti sunt nominibus singulorum a vigesimo anno et supra, omnes qui poterant ad bella procedere,</p>
 <p><a name="043">43</a> quinquaginta tria millia quadringenti.<br>
 </p>
 <p><a name="044">44</a> Hi sunt, quos numeraverunt Moyses et Aaron, et duodecim principes Israël, singulos per domos cognationum suarum.</p>
 <p><a name="045">45</a> Fueruntque omnis numerus filiorum Israël per domos et familias suas a vigesimo anno et supra, qui poterant ad bella procedere,</p>
 <p><a name="046">46</a> sexcenta tria millia virorum quingenti quinquaginta.<br>
 </p>
 <p><a name="047">47</a> Levitæ autem in tribu familiarum suarum non sunt numerati cum eis.</p>
 <p><a name="048">48</a> Locutusque est Dominus ad Moysen, dicens:</p>
 <p><a name="049">49</a> Tribum Levi noli numerare, neque pones summam eorum cum filiis Israël:</p>
 <p><a name="050">50</a> sed constitue eos super tabernaculum testimonii et cuncta vasa ejus, et quidquid ad cæremonias pertinet. Ipsi portabunt tabernaculum et omnia utensilia ejus: et erunt in ministerio, ac per gyrum tabernaculi metabuntur.</p>
 <p><a name="051">51</a> Cum proficiscendum fuerit, deponent Levitæ tabernaculum; cum castrametandum, erigent. Quisquis externorum accesserit, occidetur.</p>
 <p><a name="052">52</a> Metabuntur autem castra filii Israël unusquisque per turmas et cuneos atque exercitum suum.</p>
 <p><a name="053">53</a> Porro Levitæ per gyrum tabernaculi figent tentoria, ne fiat indignatio super multitudinem filiorum Israël, et excubabunt in custodiis tabernaculi testimonii.</p>
 <p><a name="054">54</a> Fecerunt ergo filii Israël juxta omnia quæ præceperat Dominus Moysi.</p>
 <p></p><hr>
 <center>
 <a href="num002.htm">Next: Numbers Chapter 2</a></center>
 </body>