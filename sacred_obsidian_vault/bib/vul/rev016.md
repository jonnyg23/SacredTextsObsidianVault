<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev016.htm">Polyglot</a> 
 <a href="../gnt/rev016.htm">GNT</a> 
 <a href="../kjv/rev016.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev015.htm">Previous</a> 
 <a href="rev017.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 16</h3><p><a name="001">1</a> Et audivi vocem magnam de templo, dicentem septem angelis: Ite, et effundite septem phialas iræ Dei in terram.</p>
 <p><a name="002">2</a> Et abiit primus, et effudit phialam suam in terram, et factum est vulnus sævum et pessimum in homines, qui habebant caracterem bestiæ, et in eos qui adoraverunt imaginem ejus.</p>
 <p><a name="003">3</a> Et secundus angelus effudit phialam suam in mare, et factus est sanguis tamquam mortui: et omnis anima vivens mortua est in mari.</p>
 <p><a name="004">4</a> Et tertius effudit phialam suam super flumina, et super fontes aquarum, et factus est sanguis.</p>
 <p><a name="005">5</a> Et audivi angelum aquarum dicentem: Justus es, Domine, qui es, et qui eras sanctus, qui hæc judicasti:</p>
 <p><a name="006">6</a> quia sanguinem sanctorum et prophetarum effuderunt, et sanguinem eis dedisti bibere: digni enim sunt.</p>
 <p><a name="007">7</a> Et audivi alterum ab altari dicentem: Etiam Domine Deus omnipotens, vera et justa judicia tua.</p>
 <p><a name="008">8</a> Et quartus angelus effudit phialam suam in solem, et datum est illi æstu affligere homines, et igni:</p>
 <p><a name="009">9</a> et æstuaverunt homines æstu magno, et blasphemaverunt nomen Dei habentis potestatem super has plagas, neque egerunt pnitentiam ut darent illi gloriam.</p>
 <p><a name="010">10</a> Et quintus angelus effudit phialam suam super sedem bestiæ: et factum est regnum ejus tenebrosum, et commanducaverunt linguas suas præ dolore:</p>
 <p><a name="011">11</a> et blasphemaverunt Deum cæli præ doloribus, et vulneribus suis, et non egerunt pnitentiam ex operibus suis.</p>
 <p><a name="012">12</a> Et sextus angelus effudit phialam suam in flumen illud magnum Euphraten: et siccavit aquam ejus, ut præpararetur via regibus ab ortu solis.</p>
 <p><a name="013">13</a> Et vidi de ore draconis, et de ore bestiæ, et de ore pseudoprophetæ spiritus tres immundos in modum ranarum.</p>
 <p><a name="014">14</a> Sunt enim spiritus dæmoniorum facientes signa, et procedunt ad reges totius terræ congregare illos in prælium ad diem magnum omnipotentis Dei.</p>
 <p><a name="015">15</a> Ecce venio sicut fur. Beatus qui vigilat, et custodit vestimenta sua, ne nudus ambulet, et videant turpitudinem ejus.</p>
 <p><a name="016">16</a> Et congregabit illos in locum qui vocatur hebraice Armagedon.</p>
 <p><a name="017">17</a> Et septimus angelus effudit phialam suam in aërem, et exivit vox magna de templo a throno, dicens: Factum est.</p>
 <p><a name="018">18</a> Et facta sunt fulgura, et voces, et tonitrua, et terræmotus factus est magnus, qualis numquam fuit ex quo homines fuerunt super terram: talis terræmotus, sic magnus.</p>
 <p><a name="019">19</a> Et facta est civitas magna in tres partes: et civitates gentium ceciderunt. Et Babylon magna venit in memoriam ante Deum, dare illi calicem vini indignationis iræ ejus.</p>
 <p><a name="020">20</a> Et omnis insula fugit, et montes non sunt inventi.</p>
 <p><a name="021">21</a> Et grando magna sicut talentum descendit de cælo in homines: et blasphemaverunt Deum homines propter plagam grandinis: quoniam magna facta est vehementer.</p>
 <p></p><hr>
 <center>
 <a href="rev017.htm">Next: Revelation Chapter 17</a></center>
 </body>