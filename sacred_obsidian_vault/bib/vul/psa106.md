<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa106.htm">Polyglot</a> 
 <a href="../kjv/psa106.htm">KJV</a> 
 <a href="../sep/psa106.htm">Sep</a> 
 <a href="../tan/psa106.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa105.htm">Previous</a> 
 <a href="psa107.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 106</h3><p><a name="001">1</a> Alleluja. [Confitemini Domino, quoniam bonus,<br> quoniam in sæculum misericordia ejus.<br></p>
 <p><a name="002">2</a> Dicant qui redempti sunt a Domino,<br> quos redemit de manu inimici,<br> et de regionibus congregavit eos,<br></p>
 <p><a name="003">3</a> a solis ortu, et occasu, ab aquilone, et mari.<br></p>
 <p><a name="004">4</a> Erraverunt in solitudine, in inaquoso;<br> viam civitatis habitaculi non invenerunt.<br></p>
 <p><a name="005">5</a> Esurientes et sitientes,<br> anima eorum in ipsis defecit.<br></p>
 <p><a name="006">6</a> Et clamaverunt ad Dominum cum tribularentur,<br> et de necessitatibus eorum eripuit eos;<br></p>
 <p><a name="007">7</a> et deduxit eos in viam rectam,<br> ut irent in civitatem habitationis.<br></p>
 <p><a name="008">8</a> Confiteantur Domino misericordiæ ejus,<br> et mirabilia ejus filiis hominum.<br></p>
 <p><a name="009">9</a> Quia satiavit animam inanem,<br> et animam esurientem satiavit bonis.<br></p>
 <p><a name="010">10</a> Sedentes in tenebris et umbra mortis;<br> vinctos in mendicitate et ferro.<br></p>
 <p><a name="011">11</a> Quia exacerbaverunt eloquia Dei,<br> et consilium Altissimi irritaverunt.<br></p>
 <p><a name="012">12</a> Et humiliatum est in laboribus cor eorum;<br> infirmati sunt, nec fuit qui adjuvaret.<br></p>
 <p><a name="013">13</a> Et clamaverunt ad Dominum cum tribularentur;<br> et de necessitatibus eorum liberavit eos.<br></p>
 <p><a name="014">14</a> Et eduxit eos de tenebris et umbra mortis,<br> et vincula eorum dirupit.<br></p>
 <p><a name="015">15</a> Confiteantur Domino misericordiæ ejus,<br> et mirabilia ejus filiis hominum.<br></p>
 <p><a name="016">16</a> Quia contrivit portas æreas,<br> et vectes ferreos confregit.<br></p>
 <p><a name="017">17</a> Suscepit eos de via iniquitatis eorum;<br> propter injustitias enim suas humiliati sunt.<br></p>
 <p><a name="018">18</a> Omnem escam abominata est anima eorum,<br> et appropinquaverunt usque ad portas mortis.<br></p>
 <p><a name="019">19</a> Et clamaverunt ad Dominum cum tribularentur,<br> et de necessitatibus eorum liberavit eos.<br></p>
 <p><a name="020">20</a> Misit verbum suum, et sanavit eos,<br> et eripuit eos de interitionibus eorum.<br></p>
 <p><a name="021">21</a> Confiteantur Domino misericordiæ ejus,<br> et mirabilia ejus filiis hominum.<br></p>
 <p><a name="022">22</a> Et sacrificent sacrificium laudis,<br> et annuntient opera ejus in exsultatione.<br></p>
 <p><a name="023">23</a> Qui descendunt mare in navibus,<br> facientes operationem in aquis multis:<br></p>
 <p><a name="024">24</a> ipsi viderunt opera Domini,<br> et mirabilia ejus in profundo.<br></p>
 <p><a name="025">25</a> Dixit, et stetit spiritus procellæ,<br> et exaltati sunt fluctus ejus.<br></p>
 <p><a name="026">26</a> Ascendunt usque ad cælos, et descendunt usque ad abyssos;<br> anima eorum in malis tabescebat.<br></p>
 <p><a name="027">27</a> Turbati sunt, et moti sunt sicut ebrius,<br> et omnis sapientia eorum devorata est.<br></p>
 <p><a name="028">28</a> Et clamaverunt ad Dominum cum tribularentur;<br> et de necessitatibus eorum eduxit eos.<br></p>
 <p><a name="029">29</a> Et statuit procellam ejus in auram,<br> et siluerunt fluctus ejus.<br></p>
 <p><a name="030">30</a> Et lætati sunt quia siluerunt;<br> et deduxit eos in portum voluntatis eorum.<br></p>
 <p><a name="031">31</a> Confiteantur Domino misericordiæ ejus,<br> et mirabilia ejus filiis hominum.<br></p>
 <p><a name="032">32</a> Et exaltent eum in ecclesia plebis,<br> et in cathedra seniorum laudent eum.<br></p>
 <p><a name="033">33</a> Posuit flumina in desertum,<br> et exitus aquarum in sitim;<br></p>
 <p><a name="034">34</a> terram fructiferam in salsuginem,<br> a malitia inhabitantium in ea.<br></p>
 <p><a name="035">35</a> Posuit desertum in stagna aquarum,<br> et terram sine aqua in exitus aquarum.<br></p>
 <p><a name="036">36</a> Et collocavit illic esurientes,<br> et constituerunt civitatem habitationis:<br></p>
 <p><a name="037">37</a> et seminaverunt agros et plantaverunt vineas,<br> et fecerunt fructum nativitatis.<br></p>
 <p><a name="038">38</a> Et benedixit eis, et multiplicati sunt nimis;<br> et jumenta eorum non minoravit.<br></p>
 <p><a name="039">39</a> Et pauci facti sunt et vexati sunt,<br> a tribulatione malorum et dolore.<br></p>
 <p><a name="040">40</a> Effusa est contemptio super principes:<br> et errare fecit eos in invio, et non in via.<br></p>
 <p><a name="041">41</a> Et adjuvit pauperem de inopia,<br> et posuit sicut oves familias.<br></p>
 <p><a name="042">42</a> Videbunt recti, et lætabuntur;<br> et omnis iniquitas oppilabit os suum.<br></p>
 <p><a name="043">43</a> Quis sapiens, et custodiet hæc,<br> et intelliget misericordias Domini?]</p>
 <p></p><hr>
 <center>
 <a href="psa107.htm">Next: Psalms Chapter 107</a></center>
 </body>