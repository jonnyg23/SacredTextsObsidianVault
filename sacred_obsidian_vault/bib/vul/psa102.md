<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa102.htm">Polyglot</a> 
 <a href="../kjv/psa102.htm">KJV</a> 
 <a href="../sep/psa102.htm">Sep</a> 
 <a href="../tan/psa102.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa101.htm">Previous</a> 
 <a href="psa103.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 102</h3><p><a name="001">1</a> Ipsi David. [Benedic, anima mea, Domino,<br> et omnia quæ intra me sunt nomini sancto ejus.<br></p>
 <p><a name="002">2</a> Benedic, anima mea, Domino,<br> et noli oblivisci omnes retributiones ejus.<br></p>
 <p><a name="003">3</a> Qui propitiatur omnibus iniquitatibus tuis;<br> qui sanat omnes infirmitates tuas:<br></p>
 <p><a name="004">4</a> qui redimit de interitu vitam tuam;<br> qui coronat te in misericordia et miserationibus:<br></p>
 <p><a name="005">5</a> qui replet in bonis desiderium tuum;<br> renovabitur ut aquilæ juventus tua:<br></p>
 <p><a name="006">6</a> faciens misericordias Dominus,<br> et judicium omnibus injuriam patientibus.<br></p>
 <p><a name="007">7</a> Notas fecit vias suas Moysi;<br> filiis Israël voluntates suas.<br></p>
 <p><a name="008">8</a> Miserator et misericors Dominus:<br> longanimis, et multum misericors.<br></p>
 <p><a name="009">9</a> Non in perpetuum irascetur,<br> neque in æternum comminabitur.<br></p>
 <p><a name="010">10</a> Non secundum peccata nostra fecit nobis,<br> neque secundum iniquitates nostras retribuit nobis.<br></p>
 <p><a name="011">11</a> Quoniam secundum altitudinem cæli a terra,<br> corroboravit misericordiam suam super timentes se;<br></p>
 <p><a name="012">12</a> quantum distat ortus ab occidente,<br> longe fecit a nobis iniquitates nostras.<br></p>
 <p><a name="013">13</a> Quomodo miseretur pater filiorum,<br> misertus est Dominus timentibus se.<br></p>
 <p><a name="014">14</a> Quoniam ipse cognovit figmentum nostrum;<br> recordatus est quoniam pulvis sumus.<br></p>
 <p><a name="015">15</a> Homo, sicut fnum dies ejus;<br> tamquam flos agri, sic efflorebit:<br></p>
 <p><a name="016">16</a> quoniam spiritus pertransibit in illo, et non subsistet,<br> et non cognoscet amplius locum suum.<br></p>
 <p><a name="017">17</a> Misericordia autem Domini ab æterno,<br> et usque in æternum super timentes eum.<br> Et justitia illius in filios filiorum,<br></p>
 <p><a name="018">18</a> his qui servant testamentum ejus,<br> et memores sunt mandatorum ipsius ad faciendum ea.<br></p>
 <p><a name="019">19</a> Dominus in cælo paravit sedem suam,<br> et regnum ipsius omnibus dominabitur.<br></p>
 <p><a name="020">20</a> Benedicite Domino, omnes angeli ejus:<br> potentes virtute, facientes verbum illius,<br> ad audiendam vocem sermonum ejus.<br></p>
 <p><a name="021">21</a> Benedicite Domino, omnes virtutes ejus;<br> ministri ejus, qui facitis voluntatem ejus.<br></p>
 <p><a name="022">22</a> Benedicite Domino, omnia opera ejus:<br> in omni loco dominationis ejus,<br> benedic, anima mea, Domino.]</p>
 <p></p><hr>
 <center>
 <a href="psa103.htm">Next: Psalms Chapter 103</a></center>
 </body>