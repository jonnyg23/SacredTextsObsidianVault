<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev019.htm">Polyglot</a> 
 <a href="../gnt/rev019.htm">GNT</a> 
 <a href="../kjv/rev019.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev018.htm">Previous</a> 
 <a href="rev020.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 19</h3><p><a name="001">1</a> Post hæc audivi quasi vocem turbarum multarum in cælo dicentium: Alleluja: salus, et gloria, et virtus Deo nostro est:</p>
 <p><a name="002">2</a> quia vera et justa judicia sunt ejus, qui judicavit de meretrice magna, quæ corrupit terram in prostitutione sua, et vindicavit sanguinem servorum suorum de manibus ejus.</p>
 <p><a name="003">3</a> Et iterum dixerunt: Alleluja. Et fumus ejus ascendit in sæcula sæculorum.</p>
 <p><a name="004">4</a> Et ceciderunt seniores viginti quatuor, et quatuor animalia, et adoraverunt Deum sedentem super thronum, dicentes: Amen: alleluja.</p>
 <p><a name="005">5</a> Et vox de throno exivit, dicens: Laudem dicite Deo nostro omnes servi ejus: et qui timetis eum pusilli et magni.</p>
 <p><a name="006">6</a> Et audivi quasi vocem turbæ magnæ, et sicut vocem aquarum multarum, et sicut vocem tonitruorum magnorum, dicentium: Alleluja: quoniam regnavit Dominus Deus noster omnipotens.</p>
 <p><a name="007">7</a> Gaudeamus, et exsultemus: et demus gloriam ei: quia venerunt nuptiæ Agni, et uxor ejus præparavit se.</p>
 <p><a name="008">8</a> Et datum est illi ut cooperiat se byssino splendenti et candido. Byssinum enim justificationes sunt sanctorum.</p>
 <p><a name="009">9</a> Et dixit mihi: Scribe: Beati qui ad cnam nuptiarum Agni vocati sunt; et dixit mihi: Hæc verba Dei vera sunt.</p>
 <p><a name="010">10</a> Et cecidi ante pedes ejus, ut adorarem eum. Et dicit mihi: Vide ne feceris: conservus tuus sum, et fratrum tuorum habentium testimonium Jesu. Deum adora. Testimonium enim Jesu est spiritus prophetiæ.<br>
 </p>
 <p><a name="011">11</a> Et vidi cælum apertum, et ecce equus albus, et qui sedebat super eum, vocabatur Fidelis, et Verax, et cum justitia judicat et pugnat.</p>
 <p><a name="012">12</a> Oculi autem ejus sicut flamma ignis, et in capite ejus diademata multa, habens nomen scriptum, quod nemo novit nisi ipse.</p>
 <p><a name="013">13</a> Et vestitus erat veste aspersa sanguine: et vocatur nomen ejus: Verbum Dei.</p>
 <p><a name="014">14</a> Et exercitus qui sunt in cælo, sequebantur eum in equis albis, vestiti byssino albo et mundo.</p>
 <p><a name="015">15</a> Et de ore ejus procedit gladius ex utraque parte acutus, ut in ipso percutiat gentes. Et ipse reget eas in virga ferrea: et ipse calcat torcular vini furoris iræ Dei omnipotentis.</p>
 <p><a name="016">16</a> Et habet in vestimento et in femore suo scriptum: Rex regum et Dominus dominantium.<br>
 </p>
 <p><a name="017">17</a> Et vidi unum angelum stantem in sole, et clamavit voce magna, dicens omnibus avibus, quæ volabant per medium cæli: Venite, et congregamini ad cnam magnam Dei:</p>
 <p><a name="018">18</a> ut manducetis carnes regum, et carnes tribunorum, et carnes fortium, et carnes equorum, et sedentium in ipsis, et carnes omnium liberorum, et servorum, et pusillorum et magnorum.</p>
 <p><a name="019">19</a> Et vidi bestiam, et reges terræ, et exercitus eorum congregatos ad faciendum prælium cum illo, qui sedebat in equo, et cum exercitu ejus.</p>
 <p><a name="020">20</a> Et apprehensa est bestia, et cum ea pseudopropheta: qui fecit signa coram ipso, quibus seduxit eos, qui acceperunt caracterem bestiæ, et qui adoraverunt imaginem ejus. Vivi missi sunt hi duo in stagnum ignis ardentis sulphure:</p>
 <p><a name="021">21</a> et ceteri occisi sunt in gladio sedentis super equum, qui procedit de ore ipsius: et omnes aves saturatæ sunt carnibus eorum.</p>
 <p></p><hr>
 <center>
 <a href="rev020.htm">Next: Revelation Chapter 20</a></center>
 </body>