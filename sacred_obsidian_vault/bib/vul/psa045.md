<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa045.htm">Polyglot</a> 
 <a href="../kjv/psa045.htm">KJV</a> 
 <a href="../sep/psa045.htm">Sep</a> 
 <a href="../tan/psa045.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa044.htm">Previous</a> 
 <a href="psa046.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 45</h3><p><a name="001">1</a> In finem, filiis Core, pro arcanis. Psalmus.</p>
 <p><a name="002">2</a> [Deus noster refugium et virtus;<br> adjutor in tribulationibus quæ invenerunt nos nimis.<br></p>
 <p><a name="003">3</a> Propterea non timebimus dum turbabitur terra,<br> et transferentur montes in cor maris.<br></p>
 <p><a name="004">4</a> Sonuerunt, et turbatæ sunt aquæ eorum;<br> conturbati sunt montes in fortitudine ejus.<br></p>
 <p><a name="005">5</a> Fluminis impetus lætificat civitatem Dei:<br> sanctificavit tabernaculum suum Altissimus.<br></p>
 <p><a name="006">6</a> Deus in medio ejus, non commovebitur;<br> adjuvabit eam Deus mane diluculo.<br></p>
 <p><a name="007">7</a> Conturbatæ sunt gentes, et inclinata sunt regna:<br> dedit vocem suam, mota est terra.<br></p>
 <p><a name="008">8</a> Dominus virtutum nobiscum;<br> susceptor noster Deus Jacob.<br></p>
 <p><a name="009">9</a> Venite, et videte opera Domini,<br> quæ posuit prodigia super terram,<br></p>
 <p><a name="010">10</a> auferens bella usque ad finem terræ.<br> Arcum conteret, et confringet arma,<br> et scuta comburet igni.<br></p>
 <p><a name="011">11</a> Vacate, et videte quoniam ego sum Deus;<br> exaltabor in gentibus, et exaltabor in terra.<br></p>
 <p><a name="012">12</a> Dominus virtutum nobiscum;<br> susceptor noster Deus Jacob.]</p>
 <p></p><hr>
 <center>
 <a href="psa046.htm">Next: Psalms Chapter 46</a></center>
 </body>