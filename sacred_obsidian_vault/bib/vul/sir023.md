<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir023.htm">Polyglot</a> 
 <a href="../apo/sir023.htm">Apo</a> 
 <a href="../sep/sir023.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir022.htm">Previous</a> 
 <a href="sir024.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 23</h3><p><a name="001">1</a> [Domine, pater et dominator vitæ meæ,<br> ne derelinquas me in consilio eorum,<br> nec sinas me cadere in illis.<br></p>
 <p><a name="002">2</a> Quis superponet in cogitatu meo flagella,<br> et in corde meo doctrinam sapientiæ,<br> ut ignorationibus eorum non parcant mihi,<br> et non appareant delicta eorum,<br></p>
 <p><a name="003">3</a> et ne adincrescant ignorantiæ meæ,<br> et multiplicentur delicta mea,<br> et peccata mea abundent,<br> et incidam in conspectu adversariorum meorum,<br> et gaudeat super me inimicus meus?<br></p>
 <p><a name="004">4</a> Domine, pater et Deus vitæ meæ,<br> ne derelinquas me in cogitatu illorum.<br></p>
 <p><a name="005">5</a> Extollentiam oculorum meorum ne dederis mihi,<br> et omne desiderium averte a me.<br></p>
 <p><a name="006">6</a> Aufer a me ventris concupiscentias,<br> et concubitus concupiscentiæ ne apprehendant me,<br> et animæ irreverenti et infrunitæ ne tradas me.]<br>
 </p>
 <p><a name="007">7</a> [Doctrinam oris audite, filii:<br> et qui custodierit illam non periet labiis,<br> nec scandalizabitur in operibus nequissimis.<br></p>
 <p><a name="008">8</a> In vanitate sua apprehenditur peccator:<br> et superbus et maledicus scandalizabitur in illis.<br></p>
 <p><a name="009">9</a> Jurationi non assuescat os tuum:<br> multi enim casus in illa.<br></p>
 <p><a name="010">10</a> Nominatio vero Dei non sit assidua in ore tuo,<br> et nominibus sanctorum non admiscearis,<br> quoniam non erit immunis ab eis.<br></p>
 <p><a name="011">11</a> Sicut enim servus interrogatus assidue a livore non minuitur,<br> sic omnis jurans et nominans in toto a peccato non purgabitur.<br></p>
 <p><a name="012">12</a> Vir multum jurans implebitur iniquitate,<br> et non discedet a domo illius plaga.<br></p>
 <p><a name="013">13</a> Et si frustraverit, delictum illius super ipsum erit:<br> et si dissimulaverit, delinquit dupliciter:<br></p>
 <p><a name="014">14</a> et si in vacuum juraverit, non justificabitur:<br> replebitur enim retributione domus illius.<br></p>
 <p><a name="015">15</a> Est et alia loquela contraria morti:<br> non inveniatur in hæreditate Jacob.<br></p>
 <p><a name="016">16</a> Etenim a misericordibus omnia hæc auferentur,<br> et in delictis non volutabuntur.<br></p>
 <p><a name="017">17</a> Indisciplinatæ loquelæ non assuescat os tuum:<br> est enim in illa verbum peccati.<br></p>
 <p><a name="018">18</a> Memento patris et matris tuæ:<br> in medio enim magnatorum consistis:<br></p>
 <p><a name="019">19</a> ne forte obliviscatur te Deus in conspectu illorum,<br> et assiduitate tua infatuatus, improperium patiaris,<br> et maluisses non nasci,<br> et diem nativitatis tuæ maledicas.<br></p>
 <p><a name="020">20</a> Homo assuetus in verbis improperii<br> in omnibus diebus suis non erudietur.]<br>
 </p>
 <p><a name="021">21</a> [Duo genera abundant in peccatis,<br> et tertium adducit iram et perditionem.<br></p>
 <p><a name="022">22</a> Anima calida quasi ignis ardens,<br> non extinguetur donec aliquid glutiat:<br></p>
 <p><a name="023">23</a> et homo nequam in ore carnis suæ<br> non desinet donec incendat ignem.<br></p>
 <p><a name="024">24</a> Homini fornicario omnis panis dulcis:<br> non fatigabitur transgrediens usque ad finem.<br></p>
 <p><a name="025">25</a> Omnis homo qui transgreditur lectum suum,<br> contemnens in animam suam, et dicens: Quis me videt?<br></p>
 <p><a name="026">26</a> Tenebræ circumdant me, et parietes cooperiunt me,<br> et nemo circumspicit me: quem vereor?<br> delictorum meorum non memorabitur Altissimus.<br></p>
 <p><a name="027">27</a> Et non intelligit quoniam omnia videt oculus illius,<br> quoniam expellit a se timorem Dei hujusmodi hominis timor,<br> et oculi hominum timentes illum:<br></p>
 <p><a name="028">28</a> et non cognovit quoniam oculi Domini<br> multo plus lucidiores sunt super solem,<br> circumspicientes omnes vias hominum,<br> et profundum abyssi, et hominum corda,<br> intuentes in absconditas partes.<br></p>
 <p><a name="029">29</a> Domino enim Deo antequam crearentur omnia sunt agnita:<br> sic et post perfectum respicit omnia.<br></p>
 <p><a name="030">30</a> Hic in plateis civitatis vindicabitur,<br> et quasi pullus equinus fugabitur,<br> et ubi non speravit apprehendetur.<br></p>
 <p><a name="031">31</a> Et erit dedecus omnibus,<br> eo quod non intellexerit timorem Domini.<br></p>
 <p><a name="032">32</a> Sic et mulier omnis relinquens virum suum,<br> et statuens hæreditatem ex alieno matrimonio:<br></p>
 <p><a name="033">33</a> primo enim in lege Altissimi incredibilis fuit:<br> secundo in virum suum deliquit:<br> tertio in adulterio fornicata est,<br> et ex alio viro filios statuit sibi.<br></p>
 <p><a name="034">34</a> Hæc in ecclesiam adducetur,<br> et in filios ejus respicietur:<br></p>
 <p><a name="035">35</a> non tradent filii ejus radices,<br> et rami ejus non dabunt fructum:<br></p>
 <p><a name="036">36</a> derelinquet in maledictum memoriam ejus,<br> et dedecus illius non delebitur.<br></p>
 <p><a name="037">37</a> Et agnoscent qui derelicti sunt,<br> quoniam nihil melius est quam timor Dei,<br> et nihil dulcius quam respicere in mandatis Domini.<br></p>
 <p><a name="038">38</a> Gloria magna est sequi Dominum:<br> longitudo enim dierum assumetur ab eo.]</p>
 <p></p><hr>
 <center>
 <a href="sir024.htm">Next: Sirach Chapter 24</a></center>
 </body>