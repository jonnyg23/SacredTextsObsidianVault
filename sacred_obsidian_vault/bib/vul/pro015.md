<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro015.htm">Polyglot</a> 
 <a href="../kjv/pro015.htm">KJV</a> 
 <a href="../sep/pro015.htm">Sep</a> 
 <a href="../tan/pro015.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro014.htm">Previous</a> 
 <a href="pro016.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 15</h3><p><a name="001">1</a> [Responsio mollis frangit iram;<br> sermo durus suscitat furorem.<br></p>
 <p><a name="002">2</a> Lingua sapientium ornat scientiam;<br> os fatuorum ebullit stultitiam.<br></p>
 <p><a name="003">3</a> In omni loco, oculi Domini<br> contemplantur bonos et malos.<br></p>
 <p><a name="004">4</a> Lingua placabilis lignum vitæ;<br> quæ autem immoderata est conteret spiritum.<br></p>
 <p><a name="005">5</a> Stultus irridet disciplinam patris sui;<br> qui autem custodit increpationes astutior fiet.<br> In abundanti justitia virtus maxima est:<br> cogitationes autem impiorum eradicabuntur.<br></p>
 <p><a name="006">6</a> Domus justi plurima fortitudo,<br> et in fructibus impii conturbatio.<br></p>
 <p><a name="007">7</a> Labia sapientium disseminabunt scientiam;<br> cor stultorum dissimile erit.<br></p>
 <p><a name="008">8</a> Victimæ impiorum abominabiles Domino;<br> vota justorum placabilia.<br></p>
 <p><a name="009">9</a> Abominatio est Domino via impii;<br> qui sequitur justitiam diligitur ab eo.<br></p>
 <p><a name="010">10</a> Doctrina mala deserenti viam vitæ;<br> qui increpationes odit, morietur.<br></p>
 <p><a name="011">11</a> Infernus et perditio coram Domino;<br> quanto magis corda filiorum hominum!<br></p>
 <p><a name="012">12</a> Non amat pestilens eum qui se corripit,<br> nec ad sapientes graditur.]<br>
 </p>
 <p><a name="013">13</a> [Cor gaudens exhilarat faciem;<br> in mrore animi dejicitur spiritus.<br></p>
 <p><a name="014">14</a> Cor sapientis quærit doctrinam,<br> et os stultorum pascitur imperitia.<br></p>
 <p><a name="015">15</a> Omnes dies pauperis, mali;<br> secura mens quasi juge convivium.<br></p>
 <p><a name="016">16</a> Melius est parum cum timore Domini,<br> quam thesauri magni et insatiabiles.<br></p>
 <p><a name="017">17</a> Melius est vocari ad olera cum caritate,<br> quam ad vitulum saginatum cum odio.<br></p>
 <p><a name="018">18</a> Vir iracundus provocat rixas;<br> qui patiens est mitigat suscitatas.<br></p>
 <p><a name="019">19</a> Iter pigrorum quasi sepes spinarum;<br> via justorum absque offendiculo.<br></p>
 <p><a name="020">20</a> Filius sapiens lætificat patrem,<br> et stultus homo despicit matrem suam.<br></p>
 <p><a name="021">21</a> Stultitia gaudium stulto,<br> et vir prudens dirigit gressus suos.<br></p>
 <p><a name="022">22</a> Dissipantur cogitationes ubi non est consilium;<br> ubi vero sunt plures consiliarii, confirmantur.<br></p>
 <p><a name="023">23</a> Lætatur homo in sententia oris sui,<br> et sermo opportunus est optimus.<br></p>
 <p><a name="024">24</a> Semita vitæ super eruditum,<br> ut declinet de inferno novissimo.]<br>
 </p>
 <p><a name="025">25</a> [Domum superborum demolietur Dominus,<br> et firmos faciet terminos viduæ.<br></p>
 <p><a name="026">26</a> Abominatio Domini cogitationes malæ,<br> et purus sermo pulcherrimus firmabitur ab eo.<br></p>
 <p><a name="027">27</a> Conturbat domum suam qui sectatur avaritiam;<br> qui autem odit munera, vivet.<br> Per misericordiam et fidem purgantur peccata:<br> per timorem autem Domini declinat omnis a malo.<br></p>
 <p><a name="028">28</a> Mens justi meditatur obedientiam;<br> os impiorum redundat malis.<br></p>
 <p><a name="029">29</a> Longe est Dominus ab impiis,<br> et orationes justorum exaudiet.<br></p>
 <p><a name="030">30</a> Lux oculorum lætificat animam;<br> fama bona impinguat ossa.<br></p>
 <p><a name="031">31</a> Auris quæ audit increpationes vitæ<br> in medio sapientium commorabitur.<br></p>
 <p><a name="032">32</a> Qui abjicit disciplinam despicit animam suam;<br> qui autem acquiescit increpationibus possessor est cordis.<br></p>
 <p><a name="033">33</a> Timor Domini disciplina sapientiæ,<br> et gloriam præcedit humilitas.]</p>
 <p></p><hr>
 <center>
 <a href="pro016.htm">Next: Proverbs Chapter 16</a></center>
 </body>