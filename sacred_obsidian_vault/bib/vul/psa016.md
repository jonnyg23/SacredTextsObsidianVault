<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa016.htm">Polyglot</a> 
 <a href="../kjv/psa016.htm">KJV</a> 
 <a href="../sep/psa016.htm">Sep</a> 
 <a href="../tan/psa016.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa015.htm">Previous</a> 
 <a href="psa017.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 16</h3><p><a name="001">1</a> Oratio David. [Exaudi, Domine, justitiam meam;<br> intende deprecationem meam.<br> Auribus percipe orationem meam,<br> non in labiis dolosis.<br></p>
 <p><a name="002">2</a> De vultu tuo judicium meum prodeat;<br> oculi tui videant æquitates.<br></p>
 <p><a name="003">3</a> Probasti cor meum, et visitasti nocte;<br> igne me examinasti, et non est inventa in me iniquitas.<br></p>
 <p><a name="004">4</a> Ut non loquatur os meum opera hominum:<br> propter verba labiorum tuorum, ego custodivi vias duras.<br></p>
 <p><a name="005">5</a> Perfice gressus meos in semitis tuis,<br> ut non moveantur vestigia mea.<br></p>
 <p><a name="006">6</a> Ego clamavi, quoniam exaudisti me, Deus;<br> inclina aurem tuam mihi, et exaudi verba mea.<br></p>
 <p><a name="007">7</a> Mirifica misericordias tuas,<br> qui salvos facis sperantes in te.<br></p>
 <p><a name="008">8</a> A resistentibus dexteræ tuæ custodi me<br> ut pupillam oculi.<br> Sub umbra alarum tuarum protege me<br></p>
 <p><a name="009">9</a> a facie impiorum qui me afflixerunt.<br> Inimici mei animam meam circumdederunt;<br></p>
 <p><a name="010">10</a> adipem suum concluserunt:<br> os eorum locutum est superbiam.<br></p>
 <p><a name="011">11</a> Projicientes me nunc circumdederunt me;<br> oculos suos statuerunt declinare in terram.<br></p>
 <p><a name="012">12</a> Susceperunt me sicut leo paratus ad prædam,<br> et sicut catulus leonis habitans in abditis.<br></p>
 <p><a name="013">13</a> Exsurge, Domine: præveni eum, et supplanta eum:<br> eripe animam meam ab impio;<br> frameam tuam</p>
 <p><a name="014">14</a> ab inimicis manus tuæ.<br> Domine, a paucis de terra divide eos in vita eorum;<br> de absconditis tuis adimpletus est venter eorum.<br> Saturati sunt filiis,<br> et dimiserunt reliquias suas parvulis suis.<br></p>
 <p><a name="015">15</a> Ego autem in justitia apparebo conspectui tuo;<br> satiabor cum apparuerit gloria tua.]</p>
 <p></p><hr>
 <center>
 <a href="psa017.htm">Next: Psalms Chapter 17</a></center>
 </body>