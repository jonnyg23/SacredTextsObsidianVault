<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa089.htm">Polyglot</a> 
 <a href="../kjv/psa089.htm">KJV</a> 
 <a href="../sep/psa089.htm">Sep</a> 
 <a href="../tan/psa089.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa088.htm">Previous</a> 
 <a href="psa090.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 89</h3><p><a name="001">1</a> Oratio Moysi, hominis Dei. [Domine, refugium factus es nobis<br> a generatione in generationem.<br></p>
 <p><a name="002">2</a> Priusquam montes fierent,<br> aut formaretur terra et orbis,<br> a sæculo et usque in sæculum tu es, Deus.<br></p>
 <p><a name="003">3</a> Ne avertas hominem in humilitatem:<br> et dixisti: Convertimini, filii hominum.<br></p>
 <p><a name="004">4</a> Quoniam mille anni ante oculos tuos<br> tamquam dies hesterna quæ præteriit:<br> et custodia in nocte</p>
 <p><a name="005">5</a> quæ pro nihilo habentur,<br> eorum anni erunt.<br></p>
 <p><a name="006">6</a> Mane sicut herba transeat;<br> mane floreat, et transeat;<br> vespere decidat, induret, et arescat.<br></p>
 <p><a name="007">7</a> Quia defecimus in ira tua,<br> et in furore tuo turbati sumus.<br></p>
 <p><a name="008">8</a> Posuisti iniquitates nostras in conspectu tuo;<br> sæculum nostrum in illuminatione vultus tui.<br></p>
 <p><a name="009">9</a> Quoniam omnes dies nostri defecerunt,<br> et in ira tua defecimus.<br> Anni nostri sicut aranea meditabuntur;<br></p>
 <p><a name="010">10</a> dies annorum nostrorum in ipsis septuaginta anni.<br> Si autem in potentatibus octoginta anni,<br> et amplius eorum labor et dolor;<br> quoniam supervenit mansuetudo, et corripiemur.<br></p>
 <p><a name="011">11</a> Quis novit potestatem iræ tuæ,<br> et præ timore tuo iram tuam</p>
 <p><a name="012">12</a> dinumerare?<br> Dexteram tuam sic notam fac,<br> et eruditos corde in sapientia.<br></p>
 <p><a name="013">13</a> Convertere, Domine; usquequo?<br> et deprecabilis esto super servos tuos.<br></p>
 <p><a name="014">14</a> Repleti sumus mane misericordia tua;<br> et exsultavimus, et delectati sumus omnibus diebus nostris.<br></p>
 <p><a name="015">15</a> Lætati sumus pro diebus quibus nos humiliasti;<br> annis quibus vidimus mala.<br></p>
 <p><a name="016">16</a> Respice in servos tuos et in opera tua,<br> et dirige filios eorum.<br></p>
 <p><a name="017">17</a> Et sit splendor Domini Dei nostri super nos,<br> et opera manuum nostrarum dirige super nos,<br> et opus manuum nostrarum dirige.]</p>
 <p></p><hr>
 <center>
 <a href="psa090.htm">Next: Psalms Chapter 90</a></center>
 </body>