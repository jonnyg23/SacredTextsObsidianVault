<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh021.htm">Polyglot</a> 
 <a href="../gnt/joh021.htm">GNT</a> 
 <a href="../kjv/joh021.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh020.htm">Previous</a> 
 <a href="act001.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 21</h3><p><a name="001">1</a> Postea manifestavit se iterum Jesus discipulis ad mare Tiberiadis. Manifestavit autem sic:</p>
 <p><a name="002">2</a> erant simul Simon Petrus, et Thomas, qui dicitur Didymus, et Nathanaël, qui erat a Cana Galilææ, et filii Zebedæi, et alii ex discipulis ejus duo.</p>
 <p><a name="003">3</a> Dicit eis Simon Petrus: Vado piscari. Dicunt ei: Venimus et nos tecum. Et exierunt, et ascenderunt in navim: et illa nocte nihil prendiderunt.</p>
 <p><a name="004">4</a> Mane autem facto stetit Jesus in littore: non tamen cognoverunt discipuli quia Jesus est.</p>
 <p><a name="005">5</a> Dixit ergo eis Jesus: Pueri, numquid pulmentarium habetis? Responderunt ei: Non.</p>
 <p><a name="006">6</a> Dicit eis: Mittite in dexteram navigii rete, et invenietis. Miserunt ergo: et jam non valebant illud trahere præ multitudine piscium.</p>
 <p><a name="007">7</a> Dixit ergo discipulus ille, quem diligebat Jesus, Petro: Dominus est. Simon Petrus cum audisset quia Dominus est, tunica succinxit se (erat enim nudus) et misit se in mare.</p>
 <p><a name="008">8</a> Alii autem discipuli navigio venerunt (non enim longe erant a terra, sed quasi cubitis ducentis), trahentes rete piscium.</p>
 <p><a name="009">9</a> Ut ergo descenderunt in terram, viderunt prunas positas, et piscem superpositum, et panem.</p>
 <p><a name="010">10</a> Dicit eis Jesus: Afferte de piscibus, quos prendidistis nunc.</p>
 <p><a name="011">11</a> Ascendit Simon Petrus et traxit rete in terram, plenum magnis piscibus centum quinquaginta tribus. Et cum tanti essent, non est scissum rete.</p>
 <p><a name="012">12</a> Dicit eis Jesus: Venite, prandete. Et nemo audebat discumbentium interrogare eum: Tu quis es? scientes, quia Dominus est.</p>
 <p><a name="013">13</a> Et venit Jesus, et accipit panem, et dat eis, et piscem similiter.</p>
 <p><a name="014">14</a> Hoc jam tertio manifestatus est Jesus discipulis suis cum resurrexisset a mortuis.<br>
 </p>
 <p><a name="015">15</a> Cum ergo prandissent, dicit Simoni Petro Jesus: Simon Joannis, diligis me plus his? Dicit ei: Etiam Domine, tu scis quia amo te. Dicit ei: Pasce agnos meos.</p>
 <p><a name="016">16</a> Dicit ei iterum: Simon Joannis, diligis me? Ait illi: Etiam Domine, tu scis quia amo te. Dicit ei: Pasce agnos meos.</p>
 <p><a name="017">17</a> Dicit ei tertio: Simon Joannis, amas me? Contristatus est Petrus, quia dixit ei tertio: Amas me? et dixit ei: Domine, tu omnia nosti, tu scis quia amo te. Dixit ei: Pasce oves meas.</p>
 <p><a name="018">18</a> Amen, amen dico tibi: cum esses junior, cingebas te, et ambulabas ubi volebas: cum autem senueris, extendes manus tuas, et alius te cinget, et ducet quo tu non vis.</p>
 <p><a name="019">19</a> Hoc autem dixit significans qua morte clarificaturus esset Deum. Et cum hoc dixisset, dicit ei: Sequere me.<br>
 </p>
 <p><a name="020">20</a> Conversus Petrus vidit illum discipulum, quem diligebat Jesus, sequentem, qui et recubuit in cna super pectus ejus, et dixit: Domine, quis est qui tradet te?</p>
 <p><a name="021">21</a> Hunc ergo cum vidisset Petrus, dixit Jesu: Domine, hic autem quid?</p>
 <p><a name="022">22</a> Dicit ei Jesus: Sic eum volo manere donec veniam, quid ad te? tu me sequere.</p>
 <p><a name="023">23</a> Exiit ergo sermo iste inter fratres quia discipulus ille non moritur. Et non dixit ei Jesus: Non moritur, sed: Sic eum volo manere donec veniam, quid ad te?</p>
 <p><a name="024">24</a> Hic est discipulus ille qui testimonium perhibet de his, et scripsit hæc: et scimus quia verum est testimonium ejus.</p>
 <p><a name="025">25</a> Sunt autem et alia multa quæ fecit Jesus: quæ si scribantur per singula, nec ipsum arbitror mundum capere posse eos, qui scribendi sunt, libros.</p>
 <p></p>
 <p></p><hr>
 <center>
 <a href="act001.htm">Next: Acts Chapter 1</a></center>
 </body>