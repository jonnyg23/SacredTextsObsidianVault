<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gal001.htm">Polyglot</a> 
 <a href="../gnt/gal001.htm">GNT</a> 
 <a href="../kjv/gal001.htm">KJV</a> 
 
 <br>
 <br><a href="gal.htm">Galatians Index</a><br>
  
 <a href="co2013.htm">Previous</a> 
 <a href="gal002.htm">Next</a> 
 </center>
 <hr>
 
 <h3 align="CENTER">Vulgate (Latin): Galatians Chapter 1</h3><p><a name="001">1</a> Paulus, Apostolus non ab hominibus, neque per hominem, sed per Jesum Christum, et Deum Patrem, qui suscitavit eum a mortuis:</p>
 <p><a name="002">2</a> et qui mecum sunt omnes fratres, ecclesiis Galatiæ.</p>
 <p><a name="003">3</a> Gratia vobis, et pax a Deo Patre, et Domino nostro Jesu Christo,</p>
 <p><a name="004">4</a> qui dedit semetipsum pro peccatis nostris, ut eriperet nos de præsenti sæculo nequam, secundum voluntatem Dei et Patris nostri,</p>
 <p><a name="005">5</a> cui est gloria in sæcula sæculorum. Amen.<br>
 </p>
 <p><a name="006">6</a> Miror quod sic tam cito transferimini ab eo qui vos vocavit in gratiam Christi in aliud Evangelium:</p>
 <p><a name="007">7</a> quod non est aliud, nisi sunt aliqui qui vos conturbant, et volunt convertere Evangelium Christi.</p>
 <p><a name="008">8</a> Sed licet nos aut angelus de cælo evangelizet vobis præterquam quod evangelizavimus vobis, anathema sit.</p>
 <p><a name="009">9</a> Sicut prædiximus, et nunc iterum dico: si quis vobis evangelizaverit præter id quod accepistis, anathema sit.</p>
 <p><a name="010">10</a> Modo enim hominibus suadeo, an Deo? an quæro hominibus placere? si adhuc hominibus placerem, Christi servus non essem.<br>
 </p>
 <p><a name="011">11</a> Notum enim vobis facio, fratres, Evangelium, quod evangelizatum est a me, quia non est secundum hominem:</p>
 <p><a name="012">12</a> neque enim ego ab homine accepi illud, neque didici, sed per revelationem Jesu Christi.</p>
 <p><a name="013">13</a> Audistis enim conversationem meam aliquando in Judaismo: quoniam supra modum persequebar Ecclesiam Dei, et expugnabam illam,</p>
 <p><a name="014">14</a> et proficiebam in Judaismo supra multos coætaneos meos in genere meo, abundantius æmulator existens paternarum mearum traditionum.</p>
 <p><a name="015">15</a> Cum autem placuit ei, qui me segregavit ex utero matris meæ, et vocavit per gratiam suam,</p>
 <p><a name="016">16</a> ut revelaret Filium suum in me, ut evangelizarem illum in gentibus: continuo non acquievi carni et sanguini,</p>
 <p><a name="017">17</a> neque veni Jerosolymam ad antecessores meos Apostolos: sed abii in Arabiam, et iterum reversus sum Damascum:</p>
 <p><a name="018">18</a> deinde post annos tres veni Jerosolymam videre Petrum, et mansi apud eum diebus quindecim:</p>
 <p><a name="019">19</a> alium autem Apostolorum vidi neminem, nisi Jacobum fratrem Domini.</p>
 <p><a name="020">20</a> Quæ autem scribo vobis, ecce coram Deo, quia non mentior.</p>
 <p><a name="021">21</a> Deinde veni in partes Syriæ, et Ciliciæ.</p>
 <p><a name="022">22</a> Eram autem ignotus facie ecclesiis Judææ, quæ erant in Christo:</p>
 <p><a name="023">23</a> tantum autem auditum habebant quoniam qui persequebatur nos aliquando, nunc evangelizat fidem, quam aliquando expugnabat:</p>
 <p><a name="024">24</a> et in me clarificabant Deum.</p>
 <p></p><hr>
 <center>
 <a href="gal002.htm">Next: Galatians Chapter 2</a></center>
 </body>