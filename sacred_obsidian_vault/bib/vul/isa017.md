<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa017.htm">Polyglot</a> 
 <a href="../kjv/isa017.htm">KJV</a> 
 <a href="../sep/isa017.htm">Sep</a> 
 <a href="../tan/isa017.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa016.htm">Previous</a> 
 <a href="isa018.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 17</h3><p><a name="001">1</a> Onus Damasci. [Ecce Damascus desinet esse civitas,<br> et erit sicut acervus lapidum in ruina.<br></p>
 <p><a name="002">2</a> Derelictæ civitates Aroër<br> gregibus erunt,<br> et requiescent ibi, et non erit qui exterreat.<br></p>
 <p><a name="003">3</a> Et cessabit adjutorium ab Ephraim,<br> et regnum a Damasco;<br> et reliquiæ Syriæ<br> sicut gloria filiorum Israël erunt,<br> dicit Dominus exercituum.<br></p>
 <p><a name="004">4</a> Et erit in die illa:<br> attenuabitur gloria Jacob,<br> et pinguedo carnis ejus marcescet.<br></p>
 <p><a name="005">5</a> Et erit sicut congregans in messe quod restiterit,<br> et brachium ejus spicas leget;<br> et erit sicut quærens spicas<br> in valle Raphaim.<br></p>
 <p><a name="006">6</a> Et relinquetur in eo sicut racemus et sicut excussio oleæ<br> duarum vel trium olivarum in summitate rami,<br> sive quatuor aut quinque in cacuminibus ejus fructus ejus,<br> dicit Dominus Deus Israël.<br></p>
 <p><a name="007">7</a> In die illa inclinabitur homo ad<br> factorem suum,<br> et oculi ejus ad Sanctum Israël respicient;<br></p>
 <p><a name="008">8</a> et non inclinabitur ad altaria quæ fecerunt manus ejus;<br> et quæ operati sunt digiti ejus non respiciet<br> lucos et delubra.<br></p>
 <p><a name="009">9</a> In die illa erunt civitates fortitudinis ejus<br> derelictæ sicut aratra, et segetes<br> quæ derelictæ sunt a facie filiorum Israël;<br> et eris deserta.<br></p>
 <p><a name="010">10</a> Quia oblitus es Dei salvatoris tui,<br> et fortis adjutoris tui non es recordata:<br> propterea plantabis plantationem fidelem,<br> et germen alienum seminabis;<br></p>
 <p><a name="011">11</a> in die plantationis tuæ labrusca,<br> et mane semen tuum florebit;<br> ablata est messis in die hæreditatis,<br> et dolebit graviter.<br></p>
 <p><a name="012">12</a> Væ multitudini populorum multorum,<br> ut multitudo maris sonantis;<br> et tumultus turbarum,<br> sicut sonitus aquarum multarum.<br></p>
 <p><a name="013">13</a> Sonabunt populi sicut sonitus aquarum inundantium,<br> et increpabit eum, et fugiet procul;<br> et rapietur sicut pulvis montium a facie venti,<br> et sicut turbo coram tempestate.<br></p>
 <p><a name="014">14</a> In tempore vespere, et ecce turbatio;<br> in matutino, et non subsistet.<br> Hæc est pars eorum qui vastaverunt nos,<br> et sors diripientium nos.]</p>
 <p></p><hr>
 <center>
 <a href="isa018.htm">Next: Isaiah Chapter 18</a></center>
 </body>