<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev018.htm">Polyglot</a> 
 <a href="../kjv/lev018.htm">KJV</a> 
 <a href="../sep/lev018.htm">Sep</a> 
 <a href="../tan/lev018.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev017.htm">Previous</a> 
 <a href="lev019.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 18</h3><p><a name="001">1</a> Locutus est Dominus ad Moysen, dicens:</p>
 <p><a name="002">2</a> Loquere filiis Israël, et dices ad eos: Ego Dominus Deus vester:</p>
 <p><a name="003">3</a> juxta consuetudinem terræ Ægypti, in qua habitastis, non facietis: et juxta morem regionis Chanaan, ad quam ego introducturus sum vos, non agetis, nec in legitimis eorum ambulabitis.</p>
 <p><a name="004">4</a> Facietis judicia mea, et præcepta mea servabitis, et ambulabitis in eis. Ego Dominus Deus vester.</p>
 <p><a name="005">5</a> Custodite leges meas atque judicia, quæ faciens homo, vivet in eis. Ego Dominus.</p>
 <p><a name="006">6</a> Omnis homo ad proximam sanguinis sui non accedet, ut revelet turpitudinem ejus. Ego Dominus.</p>
 <p><a name="007">7</a> Turpitudinem patris tui et turpitudinem matris tuæ non discooperies: mater tua est: non revelabis turpitudinem ejus.</p>
 <p><a name="008">8</a> Turpitudinem uxoris patris tui non discooperies: turpitudo enim patris tui est.</p>
 <p><a name="009">9</a> Turpitudinem sororis tuæ ex patre sive ex matre, quæ domi vel foris genita est, non revelabis.</p>
 <p><a name="010">10</a> Turpitudinem filiæ filii tui vel neptis ex filia non revelabis: quia turpitudo tua est.</p>
 <p><a name="011">11</a> Turpitudinem filiæ uxoris patris tui, quam peperit patri tuo, et est soror tua, non revelabis.</p>
 <p><a name="012">12</a> Turpitudinem sororis patris tui non discooperies: quia caro est patris tui.</p>
 <p><a name="013">13</a> Turpitudinem sororis matris tuæ non revelabis, eo quod caro sit matris tuæ.</p>
 <p><a name="014">14</a> Turpitudinem patrui tui non revelabis, nec accedes ad uxorem ejus, quæ tibi affinitate conjungitur.</p>
 <p><a name="015">15</a> Turpitudinem nurus tuæ non revelabis, quia uxor filii tui est: nec discooperies ignominiam ejus.</p>
 <p><a name="016">16</a> Turpitudinem uxoris fratris tui non revelabis: quia turpitudo fratris tui est.</p>
 <p><a name="017">17</a> Turpitudinem uxoris tuæ et filiæ ejus non revelabis. Filiam filii ejus, et filiam filiæ illius non sumes, ut reveles ignominiam ejus: quia caro illius sunt, et talis coitus incestus est.</p>
 <p><a name="018">18</a> Sororem uxoris tuæ in pellicatum illius non accipies, nec revelabis turpitudinem ejus adhuc illa vivente.<br>
 </p>
 <p><a name="019">19</a> Ad mulierem quæ patitur menstrua non accedes, nec revelabis fditatem ejus.</p>
 <p><a name="020">20</a> Cum uxore proximi tui non coibis, nec seminis commistione maculaberis.</p>
 <p><a name="021">21</a> De semine tuo non dabis ut consecretur idolo Moloch, nec pollues nomen Dei tui. Ego Dominus.</p>
 <p><a name="022">22</a> Cum masculo non commiscearis coitu femineo, quia abominatio est.</p>
 <p><a name="023">23</a> Cum omni pecore non coibis, nec maculaberis cum eo. Mulier non succumbet jumento, nec miscebitur ei, quia scelus est.</p>
 <p><a name="024">24</a> Nec polluamini in omnibus his quibus contaminatæ sunt universæ gentes, quas ego ejiciam ante conspectum vestrum,</p>
 <p><a name="025">25</a> et quibus polluta est terra: cujus ego scelera visitabo, ut evomat habitatores suos.</p>
 <p><a name="026">26</a> Custodite legitima mea atque judicia, et non faciatis ex omnibus abominationibus istis, tam indigena quam colonus qui peregrinantur apud vos.</p>
 <p><a name="027">27</a> Omnes enim execrationes istas fecerunt accolæ terræ qui fuerunt ante vos, et polluerunt eam.</p>
 <p><a name="028">28</a> Cavete ergo ne et vos similiter evomat, cum paria feceritis, sicut evomuit gentem, quæ fuit ante vos.</p>
 <p><a name="029">29</a> Omnis anima, quæ fecerit de abominationibus his quippiam, peribit de medio populi sui.</p>
 <p><a name="030">30</a> Custodite mandata mea. Nolite facere quæ fecerunt hi qui fuerunt ante vos, et ne polluamini in eis. Ego Dominus Deus vester.</p>
 <p></p><hr>
 <center>
 <a href="lev019.htm">Next: Leviticus Chapter 19</a></center>
 </body>