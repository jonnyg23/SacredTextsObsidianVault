<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joe003.htm">Polyglot</a> 
 <a href="../kjv/joe003.htm">KJV</a> 
 <a href="../sep/joe003.htm">Sep</a> 
 <a href="../tan/joe003.htm">Tan</a> 
 
 <br>
 <br><a href="joe.htm">Joel Index</a><br>
  
 <a href="joe002.htm">Previous</a> 
 <a href="amo001.htm">Next</a> 
 </center>
 <hr>
 
 <h3 align="CENTER">Vulgate (Latin): Joel Chapter 3</h3><p><a name="001">1</a> [Quia ecce in diebus illis, et in tempore illo,<br> cum convertero captivitatem Juda et Jerusalem,<br></p>
 <p><a name="002">2</a> congregabo omnes gentes,<br> et deducam eas in vallem Josaphat;<br> et disceptabo cum eis ibi super populo meo,<br> et hæreditate mea Israël,<br> quos disperserunt in nationibus,<br> et terram meam diviserunt.<br></p>
 <p><a name="003">3</a> Et super populum meum miserunt sortem;<br> et posuerunt puerum in prostibulo,<br> et puellam vendiderunt pro vino ut biberent.<br></p>
 <p><a name="004">4</a> Verum quid mihi et vobis, Tyrus et Sidon,<br> et omnis terminus Palæstinorum?<br> numquid ultionem vos reddetis mihi?<br> et si ulciscimini vos contra me,<br> cito velociter reddam vicissitudinem vobis super caput vestrum.<br></p>
 <p><a name="005">5</a> Argentum enim meum et aurum tulistis,<br> et desiderabilia mea et pulcherrima intulistis in delubra vestra.<br></p>
 <p><a name="006">6</a> Et filios Juda et filios Jerusalem vendidistis filiis Græcorum,<br> ut longe faceretis eos de finibus suis.<br></p>
 <p><a name="007">7</a> Ecce ego suscitabo eos de loco in quo vendidistis eos,<br> et convertam retributionem vestram in caput vestrum.<br></p>
 <p><a name="008">8</a> Et vendam filios vestros et filias vestras in manibus filiorum Juda,<br> et venundabunt eos Sabæis, genti longinquæ,<br> quia Dominus locutus est.<br></p>
 <p><a name="009">9</a> Clamate hoc in gentibus,<br> sanctificate bellum,<br> suscitate robustos:<br> accedant, ascendant omnes viri bellatores.<br></p>
 <p><a name="010">10</a> Concidite aratra vestra in gladios,<br> et ligones vestros in lanceas.<br> Infirmus dicat: Quia fortis ego sum.<br></p>
 <p><a name="011">11</a> Erumpite, et venite, omnes gentes de circuitu,<br> et congregamini;<br> ibi occumbere faciet Dominus robustos tuos.<br></p>
 <p><a name="012">12</a> Consurgant, et ascendant gentes in vallem Josaphat,<br> quia ibi sedebo ut judicem omnes gentes in circuitu.<br></p>
 <p><a name="013">13</a> Mittite falces, quoniam maturavit messis;<br> venite, et descendite,<br> quia plenum est torcular, exuberant torcularia:<br> quia multiplicata est malitia eorum.<br></p>
 <p><a name="014">14</a> Populi, populi, in valle concisionis,<br> quia juxta est dies Domini in valle concisionis.<br></p>
 <p><a name="015">15</a> Sol et luna obtenebrati sunt,<br> et stellæ retraxerunt splendorem suum.<br></p>
 <p><a name="016">16</a> Et Dominus de Sion rugiet,<br> et de Jerusalem dabit vocem suam,<br> et movebuntur cæli et terra;<br> et Dominus spes populi sui,<br> et fortitudo filiorum Israël.<br></p>
 <p><a name="017">17</a> Et scietis quia ego Dominus Deus vester,<br> habitans in Sion monte sancto meo;<br> et erit Jerusalem sancta,<br> et alieni non transibunt per eam amplius.<br></p>
 <p><a name="018">18</a> Et erit in die illa: stillabunt montes dulcedinem,<br> et colles fluent lacte,<br> et per omnes rivos Juda ibunt aquæ;<br> et fons de domo Domini egredietur,<br> et irrigabit torrentem spinarum.<br></p>
 <p><a name="019">19</a> Ægyptus in desolationem erit,<br> et Idumæa in desertum perditionis,<br> pro eo quod inique egerint in filios Juda,<br> et effuderint sanguinem innocentem in terra sua.<br></p>
 <p><a name="020">20</a> Et Judæa in æternum habitabitur,<br> et Jerusalem in generationem et generationem.<br></p>
 <p><a name="021">21</a> Et mundabo sanguinem eorum, quem non mundaveram;<br> et Dominus commorabitur in Sion.]</p>
 <p></p>
 <p></p><hr>
 <center>
 <a href="amo001.htm">Next: Amos Chapter 1</a></center>
 </body>