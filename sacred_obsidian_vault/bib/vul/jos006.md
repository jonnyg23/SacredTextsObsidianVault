<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jos006.htm">Polyglot</a> 
 <a href="../kjv/jos006.htm">KJV</a> 
 <a href="../sep/jsb006.htm">Sep:JsB</a> 
 <a href="../tan/jos006.htm">Tan</a> 
 
 <br>
 <br><a href="jos.htm">Joshua Index</a><br>
  
 <a href="jos005.htm">Previous</a> 
 <a href="jos007.htm">Next</a> 
 </center>
 <hr>
 
 <h3 align="CENTER">Vulgate (Latin): Joshua Chapter 6</h3><p><a name="001">1</a> Jericho autem clausa erat atque munita, timore filiorum Israël, et nullus egredi audebat aut ingredi.</p>
 <p><a name="002">2</a> Dixitque Dominus ad Josue: Ecce dedi in manu tua Jericho, et regem ejus, omnesque fortes viros.</p>
 <p><a name="003">3</a> Circuite urbem cuncti bellatores semel per diem: sic facietis sex diebus.</p>
 <p><a name="004">4</a> Septimo autem die, sacerdotes tollant septem buccinas, quarum usus est in jubilæo, et præcedant arcam fderis: septiesque circuibitis civitatem, et sacerdotes clangent buccinis.</p>
 <p><a name="005">5</a> Cumque insonuerit vox tubæ longior atque concisior, et in auribus vestris increpuerit, conclamabit omnis populus vociferatione maxima, et muri funditus corruent civitatis, ingredienturque singuli per locum contra quem steterint.</p>
 <p><a name="006">6</a> Vocavit ergo Josue filius Nun sacerdotes, et dixit ad eos: Tollite arcam fderis: et septem alii sacerdotes tollant septem jubilæorum buccinas, et incedant ante arcam Domini.</p>
 <p><a name="007">7</a> Ad populum quoque ait: Ite, et circuite civitatem, armati, præcedentes arcam Domini.<br>
 </p>
 <p><a name="008">8</a> Cumque Josue verba finisset, et septem sacerdotes septem buccinis clangerent ante arcam fderis Domini,</p>
 <p><a name="009">9</a> omnisque præcederet armatus exercitus, reliquum vulgus arcam sequebatur, ac buccinis omnia concrepabant.</p>
 <p><a name="010">10</a> Præceperat autem Josue populo, dicens: Non clamabitis, nec audietur vox vestra, neque ullus sermo ex ore vestro egredietur, donec veniat dies in quo dicam vobis: Clamate, et vociferamini.</p>
 <p><a name="011">11</a> Circuivit ergo arca Domini civitatem semel per diem, et reversa in castra mansit ibi.</p>
 <p><a name="012">12</a> Igitur Josue de nocte consurgente, tulerunt sacerdotes arcam Domini,</p>
 <p><a name="013">13</a> et septem ex eis septem buccinas, quarum in jubilæo usus est: præcedebantque arcam Domini ambulantes atque clangentes: et armatus populus ibat ante eos, vulgus autem reliquum sequebatur arcam, et buccinis personabat.</p>
 <p><a name="014">14</a> Circuieruntque civitatem secundo die semel, et reversi sunt in castra. Sic fecerunt sex diebus.<br>
 </p>
 <p><a name="015">15</a> Dies autem septimo, diluculo consurgentes, circuierunt urbem, sicut dispositum erat, septies.</p>
 <p><a name="016">16</a> Cumque septimo circuitu clangerent buccinis sacerdotes, dixit Josue ad omnem Israël: Vociferamini: tradidit enim vobis Dominus civitatem.</p>
 <p><a name="017">17</a> Sitque civitas hæc anathema, et omnia quæ in ea sunt, Domino: sola Rahab meretrix vivat, cum universis qui cum ea in domo sunt: abscondit enim nuntios quos direximus.</p>
 <p><a name="018">18</a> Vos autem cavete ne de his, quæ præcepta sunt, quippiam contingatis, et sitis prævaricationis rei, et omnia castra Israël sub peccato sint atque turbentur.</p>
 <p><a name="019">19</a> Quidquid autem auri et argenti fuerit, et vasorum æneorum ac ferri, Domino consecretur, repositum in thesauris ejus.</p>
 <p><a name="020">20</a> Igitur omni populo vociferante, et clangentibus tubis, postquam in aures multitudinis vox sonitusque increpuit, muri illico corruerunt: et ascendit unusquisque per locum qui contra se erat: ceperuntque civitatem,</p>
 <p><a name="021">21</a> et interfecerunt omnia quæ erant in ea, a viro usque ad mulierem, ab infante usque ad senem. Boves quoque et oves et asinos in ore gladii percusserunt.<br>
 </p>
 <p><a name="022">22</a> Duobus autem viris, qui exploratores missi fuerant, dixit Josue: Ingredimini domum mulieris meretricis, et producite eam, et omnia quæ illius sunt, sicut illi juramento firmastis.</p>
 <p><a name="023">23</a> Ingressique juvenes eduxerunt Rahab, et parentes ejus, fratres quoque, et cunctam supellectilem ac cognationem illius, et extra castra Israël manere fecerunt.</p>
 <p><a name="024">24</a> Urbem autem, et omnia quæ erant in ea, succenderunt, absque auro et argento, et vasis æneis, ac ferro, quæ in ærarium Domini consecrarunt.</p>
 <p><a name="025">25</a> Rahab vero meretricem, et domum patris ejus, et omnia quæ habebat, fecit Josue vivere, et habitaverunt in medio Israël, usque in præsentem diem: eo quod absconderit nuntios, quos miserat ut explorarent Jericho. In tempore illo, imprecatus est Josue, dicens:</p>
 <p><a name="026">26</a> Maledictus vir coram Domino, qui suscitaverit et ædificaverit civitatem Jericho. In primogenito suo fundamenta illius jaciat, et in novissimo liberorum ponat portas ejus.</p>
 <p><a name="027">27</a> Fuit ergo Dominus cum Josue, et nomen ejus vulgatum est in omni terra.</p>
 <p></p><hr>
 <center>
 <a href="jos007.htm">Next: Joshua Chapter 7</a></center>
 </body>