<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pe2003.htm">Polyglot</a> 
 <a href="../gnt/pe2003.htm">GNT</a> 
 <a href="../kjv/pe2003.htm">KJV</a> 
 
 <br>
 <br><a href="pe2.htm">2 Peter Index</a><br>
  
 <a href="pe2002.htm">Previous</a> 
 <a href="jo1001.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Peter Chapter 3</h3><p><a name="001">1</a> Hanc ecce vobis, carissimi, secundam scribo epistolam, in quibus vestram excito in commonitione sinceram mentem:</p>
 <p><a name="002">2</a> ut memores sitis eorum, quæ prædixi, verborum, a sanctis prophetis et apostolorum vestrorum, præceptorum Domini et Salvatoris.</p>
 <p><a name="003">3</a> Hoc primum scientes, quod venient in novissimis diebus in deceptione illusores, juxta proprias concupiscentias ambulantes,</p>
 <p><a name="004">4</a> dicentes: Ubi est promissio, aut adventus ejus? ex quo enim patres dormierunt, omnia sic perseverant ab initio creaturæ.</p>
 <p><a name="005">5</a> Latet enim eos hoc volentes, quod cæli erant prius, et terra de aqua, et per aquam consistens Dei verbo:</p>
 <p><a name="006">6</a> per quæ, ille tunc mundus aqua inundatus, periit.</p>
 <p><a name="007">7</a> Cæli autem, qui nunc sunt, et terra eodem verbo repositi sunt, igni reservati in diem judicii, et perditionis impiorum hominum.</p>
 <p><a name="008">8</a> Unum vero hoc non lateat vos, carissimi, quia unus dies apud Dominum sicut mille anni, et mille anni sicut dies unus.</p>
 <p><a name="009">9</a> Non tardat Dominus promissionem suam, sicut quidam existimant: sed patienter agit propter vos, nolens aliquos perire, sed omnes ad pnitentiam reverti.</p>
 <p><a name="010">10</a> Adveniet autem dies Domini ut fur: in quo cæli magno impetu transient, elementa vero calore solventur, terra autem et quæ in ipsa sunt opera, exurentur.<br>
 </p>
 <p><a name="011">11</a> Cum igitur hæc omnia dissolvenda sunt, quales oportet vos esse in sanctis conversationibus, et pietatibus,</p>
 <p><a name="012">12</a> exspectantes, et properantes in adventum diei Domini, per quem cæli ardentes solventur, et elementa ignis ardore tabescent?</p>
 <p><a name="013">13</a> Novos vero cælos, et novam terram secundum promissa ipsius exspectamus, in quibus justitia habitat.</p>
 <p><a name="014">14</a> Propter quod, carissimi, hæc exspectantes, satagite immaculati, et inviolati ei inveniri in pace:</p>
 <p><a name="015">15</a> et Domini nostri longanimitatem, salutem arbitremini: sicut et carissimus frater noster Paulus secundum datam sibi sapientiam scripsit vobis,</p>
 <p><a name="016">16</a> sicut et omnibus epistolis, loquens in eis de his in quibus sunt quædam difficilia intellectu, quæ indocti et instabiles depravant, sicut et ceteras Scripturas, ad suam ipsorum perditionem.<br>
 </p>
 <p><a name="017">17</a> Vos igitur fratres, præscientes custodite, ne insipientium errore traducti excidatis a propria firmitate:</p>
 <p><a name="018">18</a> crescite vero in gratia, et in cognitione Domini nostri, et Salvatoris Jesu Christi. Ipsi gloria et nunc, et in diem æternitatis. Amen.</p>
 <p></p>
 <p></p><hr>
 <center>
 <a href="jo1001.htm">Next: 1 John Chapter 1</a></center>
 </body>