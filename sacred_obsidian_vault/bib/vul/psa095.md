<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa095.htm">Polyglot</a> 
 <a href="../kjv/psa095.htm">KJV</a> 
 <a href="../sep/psa095.htm">Sep</a> 
 <a href="../tan/psa095.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa094.htm">Previous</a> 
 <a href="psa096.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 95</h3><p><a name="001">1</a> Canticum ipsi David, quando domus ædificabatur post captivitatem. [Cantate Domino canticum novum;<br> cantate Domino omnis terra.<br></p>
 <p><a name="002">2</a> Cantate Domino, et benedicite nomini ejus;<br> annuntiate de die in diem salutare ejus.<br></p>
 <p><a name="003">3</a> Annuntiate inter gentes gloriam ejus;<br> in omnibus populis mirabilia ejus.<br></p>
 <p><a name="004">4</a> Quoniam magnus Dominus, et laudabilis nimis:<br> terribilis est super omnes deos.<br></p>
 <p><a name="005">5</a> Quoniam omnes dii gentium dæmonia;<br> Dominus autem cælos fecit.<br></p>
 <p><a name="006">6</a> Confessio et pulchritudo in conspectu ejus;<br> sanctimonia et magnificentia in sanctificatione ejus.<br></p>
 <p><a name="007">7</a> Afferte Domino, patriæ gentium,<br> afferte Domino gloriam et honorem;<br></p>
 <p><a name="008">8</a> afferte Domino gloriam nomini ejus.<br> Tollite hostias, et introite in atria ejus;<br></p>
 <p><a name="009">9</a> adorate Dominum in atrio sancto ejus.<br> Commoveatur a facie ejus universa terra;<br></p>
 <p><a name="010">10</a> dicite in gentibus, quia Dominus regnavit.<br> Etenim correxit orbem terræ, qui non commovebitur;<br> judicabit populos in æquitate.<br></p>
 <p><a name="011">11</a> Lætentur cæli, et exsultet terra;<br> commoveatur mare et plenitudo ejus;<br></p>
 <p><a name="012">12</a> gaudebunt campi, et omnia quæ in eis sunt.<br> Tunc exsultabunt omnia ligna silvarum<br></p>
 <p><a name="013">13</a> a facie Domini, quia venit,<br> quoniam venit judicare terram.<br> Judicabit orbem terræ in æquitate,<br> et populos in veritate sua.]</p>
 <p></p><hr>
 <center>
 <a href="psa096.htm">Next: Psalms Chapter 96</a></center>
 </body>