<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa023.htm">Polyglot</a> 
 <a href="../kjv/psa023.htm">KJV</a> 
 <a href="../sep/psa023.htm">Sep</a> 
 <a href="../tan/psa023.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa022.htm">Previous</a> 
 <a href="psa024.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 23</h3><p><a name="001">1</a> Prima sabbati. Psalmus David. [Domini est terra, et plenitudo ejus;<br> orbis terrarum, et universi qui habitant in eo.<br></p>
 <p><a name="002">2</a> Quia ipse super maria fundavit eum,<br> et super flumina præparavit eum.<br></p>
 <p><a name="003">3</a> Quis ascendet in montem Domini?<br> aut quis stabit in loco sancto ejus?<br></p>
 <p><a name="004">4</a> Innocens manibus et mundo corde,<br> qui non accepit in vano animam suam,<br> nec juravit in dolo proximo suo:<br></p>
 <p><a name="005">5</a> hic accipiet benedictionem a Domino,<br> et misericordiam a Deo salutari suo.<br></p>
 <p><a name="006">6</a> Hæc est generatio quærentium eum,<br> quærentium faciem Dei Jacob.<br></p>
 <p><a name="007">7</a> Attollite portas, principes, vestras,<br> et elevamini, portæ æternales,<br> et introibit rex gloriæ.<br></p>
 <p><a name="008">8</a> Quis est iste rex gloriæ?<br> Dominus fortis et potens,<br> Dominus potens in prælio.<br></p>
 <p><a name="009">9</a> Attollite portas, principes, vestras,<br> et elevamini, portæ æternales,<br> et introibit rex gloriæ.<br></p>
 <p><a name="010">10</a> Quis est iste rex gloriæ?<br> Dominus virtutum ipse est rex gloriæ.]</p>
 <p></p><hr>
 <center>
 <a href="psa024.htm">Next: Psalms Chapter 24</a></center>
 </body>