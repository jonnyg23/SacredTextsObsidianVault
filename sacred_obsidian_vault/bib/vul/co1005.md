<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1005.htm">Polyglot</a> 
 <a href="../gnt/co1005.htm">GNT</a> 
 <a href="../kjv/co1005.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1004.htm">Previous</a> 
 <a href="co1006.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 5</h3><p><a name="001">1</a> Omnino auditur inter vos fornicatio, et talis fornicatio, qualis nec inter gentes, ita ut uxorem patris sui aliquis habeat.</p>
 <p><a name="002">2</a> Et vos inflati estis: et non magis luctum habuistis ut tollatur de medio vestrum qui hoc opus fecit.</p>
 <p><a name="003">3</a> Ego quidem absens corpore, præsens autem spiritu, jam judicavi ut præsens eum, qui sic operatus est,</p>
 <p><a name="004">4</a> in nomine Domini nostri Jesu Christi, congregatis vobis et meo spiritu, cum virtute Domini nostri Jesu,</p>
 <p><a name="005">5</a> tradere hujusmodi Satanæ in interitum carnis, ut spiritus salvus sit in die Domini nostri Jesu Christi.<br>
 </p>
 <p><a name="006">6</a> Non est bona gloriatio vestra. Nescitis quia modicum fermentum totam massam corrumpit?</p>
 <p><a name="007">7</a> Expurgate vetus fermentum, ut sitis nova conspersio, sicut estis azymi. Etenim Pascha nostrum immolatus est Christus.</p>
 <p><a name="008">8</a> Itaque epulemur: non in fermento veteri, neque in fermento malitiæ et nequitiæ: sed in azymis sinceritatis et veritatis.</p>
 <p><a name="009">9</a> Scripsi in epistola: Ne commisceamini fornicariis:</p>
 <p><a name="010">10</a> non utique fornicariis hujus mundi, aut avaris, aut rapacibus, aut idolis servientibus: alioquin debueratis de hoc mundo exiisse.</p>
 <p><a name="011">11</a> Nunc autem scripsi vobis non commisceri: si is qui frater nominatur, est fornicator, aut avarus, aut idolis serviens, aut maledicus, aut ebriosus, aut rapax, cum ejusmodi nec cibum sumere.</p>
 <p><a name="012">12</a> Quid enim mihi de iis qui foris sunt, judicare? nonne de iis qui intus sunt, vos judicatis?</p>
 <p><a name="013">13</a> nam eos qui foris sunt, Deus judicabit. Auferte malum ex vobis ipsis.</p>
 <p></p><hr>
 <center>
 <a href="co1006.htm">Next: 1 Corinthians Chapter 6</a></center>
 </body>