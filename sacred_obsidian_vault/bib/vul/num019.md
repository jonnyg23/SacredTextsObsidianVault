<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num019.htm">Polyglot</a> 
 <a href="../kjv/num019.htm">KJV</a> 
 <a href="../sep/num019.htm">Sep</a> 
 <a href="../tan/num019.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num018.htm">Previous</a> 
 <a href="num020.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 19</h3><p><a name="001">1</a> Locutusque est Dominus ad Moysen et Aaron, dicens:</p>
 <p><a name="002">2</a> Ista est religio victimæ, quam constituit Dominus. Præcipe filiis Israël, ut adducant ad te vaccam rufam ætatis integræ, in qua nulla sit macula, nec portaverit jugum:</p>
 <p><a name="003">3</a> tradetisque eam Eleazaro sacerdoti, qui eductam extra castra, immolabit in conspectu omnium:</p>
 <p><a name="004">4</a> et tingens digitum in sanguine ejus, asperget contra fores tabernaculi septem vicibus,</p>
 <p><a name="005">5</a> comburetque eam cunctis videntibus, tam pelle et carnibus ejus quam sanguine et fimo flammæ traditis.</p>
 <p><a name="006">6</a> Lignum quoque cedrinum, et hyssopum, coccumque bis tinctum sacerdos mittet in flammam, quæ vaccam vorat.</p>
 <p><a name="007">7</a> Et tunc demum, lotis vestibus et corpore suo, ingredietur in castra, commaculatusque erit usque ad vesperum.</p>
 <p><a name="008">8</a> Sed et ille qui combusserit eam, lavabit vestimenta sua et corpus, et immundus erit usque ad vesperum.</p>
 <p><a name="009">9</a> Colliget autem vir mundus cineres vaccæ, et effundet eos extra castra in loco purissimo, ut sint multitudini filiorum Israël in custodiam, et in aquam aspersionis: quia pro peccato vacca combusta est.</p>
 <p><a name="010">10</a> Cumque laverit qui vaccæ portaverat cineres vestimenta sua, immundus erit usque ad vesperum. Habebunt hoc filii Israël, et advenæ qui habitant inter eos, sanctum jure perpetuo.<br>
 </p>
 <p><a name="011">11</a> Qui tetigerit cadaver hominis, et propter hoc septem diebus fuerit immundus,</p>
 <p><a name="012">12</a> aspergetur ex hac aqua die tertio et septimo, et sic mundabitur. Si die tertio aspersus non fuerit, septimo non poterit emundari.</p>
 <p><a name="013">13</a> Omnis qui tetigerit humanæ animæ morticinum, et aspersus hac commistione non fuerit, polluet tabernaculum Domini et peribit ex Israël: quia aqua expiationis non est aspersus, immundus erit, et manebit spurcitia ejus super eum.</p>
 <p><a name="014">14</a> Ista est lex hominis qui moritur in tabernaculo: omnes qui ingrediuntur tentorium illius, et universa vasa quæ ibi sunt, polluta erunt septem diebus.</p>
 <p><a name="015">15</a> Vas, quod non habuerit operculum nec ligaturam desuper, immundum erit.</p>
 <p><a name="016">16</a> Si quis in agro tetigerit cadaver occisi hominis, aut per se mortui, sive os illius, vel sepulchrum, immundus erit septem diebus.</p>
 <p><a name="017">17</a> Tollentque de cineribus combustionis atque peccati, et mittent aquas vivas super eos in vas:</p>
 <p><a name="018">18</a> in quibus cum homo mundus tinxerit hyssopum, asperget ex eo omne tentorium, et cunctam supellectilem, et homines hujuscemodi contagione pollutos:</p>
 <p><a name="019">19</a> atque hoc modo mundus lustrabit immundum tertio et septimo die: expiatusque die septimo, lavabit et se et vestimenta sua, et immundus erit usque ad vesperum.</p>
 <p><a name="020">20</a> Si quis hoc ritu non fuerit expiatus, peribit anima illius de medio ecclesiæ: quia sanctuarium Domini polluit, et non est aqua lustrationis aspersus.</p>
 <p><a name="021">21</a> Erit hoc præceptum legitimum sempiternum. Ipse quoque qui aspergit aquas, lavabit vestimenta sua. Omnis qui tetigerit aquas expiationis, immundus erit usque ad vesperum.</p>
 <p><a name="022">22</a> Quidquid tetigerit immundus, immundum faciet: et anima, quæ horum quippiam tetigerit, immunda erit usque ad vesperum.</p>
 <p></p><hr>
 <center>
 <a href="num020.htm">Next: Numbers Chapter 20</a></center>
 </body>