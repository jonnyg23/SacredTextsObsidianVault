<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo002.htm">Polyglot</a> 
 <a href="../kjv/exo002.htm">KJV</a> 
 <a href="../sep/exo002.htm">Sep</a> 
 <a href="../tan/exo002.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo001.htm">Previous</a> 
 <a href="exo003.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 2</h3><p><a name="001">1</a> Egressus est post hæc vir de domo Levi: et accepit uxorem stirpis suæ.</p>
 <p><a name="002">2</a> Quæ concepit, et peperit filium: et videns eum elegantem, abscondit tribus mensibus.</p>
 <p><a name="003">3</a> Cumque jam celare non posset, sumpsit fiscellam scirpeam, et linivit eam bitumine ac pice: posuitque intus infantulum, et exposuit eum in carecto ripæ fluminis,</p>
 <p><a name="004">4</a> stante procul sorore ejus, et considerante eventum rei.</p>
 <p><a name="005">5</a> Ecce autem descendebat filia Pharaonis ut lavaretur in flumine: et puellæ ejus gradiebantur per crepidinem alvei. Quæ cum vidisset fiscellam in papyrione, misit unam e famulabus suis: et allatam</p>
 <p><a name="006">6</a> aperiens, cernensque in ea parvulum vagientem, miserta ejus, ait: De infantibus Hebræorum est hic.</p>
 <p><a name="007">7</a> Cui soror pueri: Vis, inquit, ut vadam, et vocem tibi mulierem hebræam, quæ nutrire possit infantulum?</p>
 <p><a name="008">8</a> Respondit: Vade. Perrexit puella et vocavit matrem suam.</p>
 <p><a name="009">9</a> Ad quam locuta filia Pharaonis: Accipe, ait, puerum istum, et nutri mihi: ego dabo tibi mercedem tuam. Suscepit mulier, et nutrivit puerum: adultumque tradidit filiæ Pharaonis.</p>
 <p><a name="010">10</a> Quem illa adoptavit in locum filii, vocavitque nomen ejus Moyses, dicens: Quia de aqua tuli eum.<br>
 </p>
 <p><a name="011">11</a> In diebus illis postquam creverat Moyses, egressus est ad fratres suos: viditque afflictionem eorum, et virum ægyptium percutientem quemdam de Hebræis fratribus suis.</p>
 <p><a name="012">12</a> Cumque circumspexisset huc atque illuc, et nullum adesse vidisset, percussum Ægyptium abscondit sabulo.</p>
 <p><a name="013">13</a> Et egressus die altero conspexit duos Hebræos rixantes: dixitque ei qui faciebat injuriam: Quare percutis proximum tuum?</p>
 <p><a name="014">14</a> Qui respondit: Quis te constituit principem et judicem super nos? num occidere me tu vis, sicut heri occidisti Ægyptium? Timuit Moyses, et ait: Quomodo palam factum est verbum istud?<br>
 </p>
 <p><a name="015">15</a> Audivitque Pharao sermonem hunc, et quærebat occidere Moysen: qui fugiens de conspectu ejus, moratus est in terra Madian, et sedit juxta puteum.</p>
 <p><a name="016">16</a> Erant autem sacerdoti Madian septem filiæ, quæ venerunt ad hauriendam aquam: et impletis canalibus adaquare cupiebant greges patris sui.</p>
 <p><a name="017">17</a> Supervenere pastores, et ejecerunt eas: surrexitque Moyses, et defensis puellis, adaquavit oves earum.</p>
 <p><a name="018">18</a> Quæ cum revertissent ad Raguel patrem suum, dixit ad eas: Cur velocius venistis solito?</p>
 <p><a name="019">19</a> Responderunt: Vir ægyptius liberavit nos de manu pastorum: insuper et hausit aquam nobiscum, potumque dedit ovibus.</p>
 <p><a name="020">20</a> At ille: Ubi est? inquit: quare dimisistis hominem? vocate eum ut comedat panem.</p>
 <p><a name="021">21</a> Juravit ergo Moyses quod habitaret cum eo. Accepitque Sephoram filiam ejus uxorem:</p>
 <p><a name="022">22</a> quæ peperit ei filium, quem vocavit Gersam, dicens: Advena fui in terra aliena. Alterum vero peperit, quem vocavit Eliezer, dicens: Deus enim patris mei adjutor meus eripuit me de manu Pharaonis.<br>
 </p>
 <p><a name="023">23</a> Post multum vero tempore mortuus est rex Ægypti: et ingemiscentes filii Israël, propter opera vociferati sunt: ascenditque clamor eorum ad Deum ab operibus.</p>
 <p><a name="024">24</a> Et audivit gemitum eorum, ac recordatus est fderis quod pepigit cum Abraham, Isaac et Jacob.</p>
 <p><a name="025">25</a> Et respexit Dominus filios Israël et cognovit eos.</p>
 <p></p><hr>
 <center>
 <a href="exo003.htm">Next: Exodus Chapter 3</a></center>
 </body>