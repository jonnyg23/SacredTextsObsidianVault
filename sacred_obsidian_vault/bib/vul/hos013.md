<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hos013.htm">Polyglot</a> 
 <a href="../kjv/hos013.htm">KJV</a> 
 <a href="../sep/hos013.htm">Sep</a> 
 <a href="../tan/hos013.htm">Tan</a> 
 
 <br>
 <br><a href="hos.htm">Hosea Index</a><br>
  
 <a href="hos012.htm">Previous</a> 
 <a href="hos014.htm">Next</a> 
 </center>
 <hr>
 
 <h3 align="CENTER">Vulgate (Latin): Hosea Chapter 13</h3><p><a name="001">1</a> [Loquente Ephraim, horror invasit Israël;<br> et deliquit in Baal, et mortuus est.<br></p>
 <p><a name="002">2</a> Et nunc addiderunt ad peccandum;<br> feceruntque sibi conflatile de argento suo<br> quasi similitudinem idolorum:<br> factura artificum totum est:<br> his ipsi dicunt: Immolate homines, vitulos adorantes.<br></p>
 <p><a name="003">3</a> Idcirco erunt quasi nubes matutina,<br> et sicut ros matutinus præteriens;<br> sicut pulvis turbine raptus ex area,<br> et sicut fumus de fumario.<br></p>
 <p><a name="004">4</a> Ego autem Dominus Deus tuus, ex terra Ægypti;<br> et Deum absque me nescies,<br> et salvator non est præter me.<br></p>
 <p><a name="005">5</a> Ego cognovi te in deserto,<br> in terra solitudinis.<br></p>
 <p><a name="006">6</a> Juxta pascua sua adimpleti sunt et saturati sunt;<br> et levaverunt cor suum, et obliti sunt mei.<br></p>
 <p><a name="007">7</a> Et ego ero eis quasi leæna,<br> sicut pardus in via Assyriorum.<br></p>
 <p><a name="008">8</a> Occurram eis quasi ursa raptis catulis,<br> et dirumpam interiora jecoris eorum,<br> et consumam eos ibi quasi leo:<br> bestia agri scindet eos.<br></p>
 <p><a name="009">9</a> Perditio tua, Israël: tantummodo in me auxilium tuum.<br></p>
 <p><a name="010">10</a> Ubi est rex tuus?<br> maxime nunc salvet te in omnibus urbibus tuis;<br> et judices tui, de quibus dixisti:<br> Da mihi regem et principes.<br></p>
 <p><a name="011">11</a> Dabo tibi regem in furore meo,<br> et auferam in indignatione mea.<br></p>
 <p><a name="012">12</a> Colligata est iniquitas Ephraim;<br> absconditum peccatum ejus.<br></p>
 <p><a name="013">13</a> Dolores parturientis venient ei:<br> ipse filius non sapiens:<br> nunc enim non stabit in contritione filiorum.<br></p>
 <p><a name="014">14</a> De manu mortis liberabo eos;<br> de morte redimam eos.<br> Ero mors tua, o mors!<br> morsus tuus ero, inferne!<br> consolatio abscondita est ab oculis meis.<br></p>
 <p><a name="015">15</a> Quia ipse inter fratres dividet:<br> adducet urentem ventum Dominus de deserto ascendentem,<br> et siccabit venas ejus,<br> et desolabit fontem ejus:<br> et ipse diripiet thesaurum omnis vasis desiderabilis.]</p>
 <p></p><hr>
 <center>
 <a href="hos014.htm">Next: Hosea Chapter 14</a></center>
 </body>