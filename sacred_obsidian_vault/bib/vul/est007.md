<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/est007.htm">Polyglot</a> 
 <a href="../kjv/est007.htm">KJV</a> 
 <a href="../sep/est007.htm">Sep</a> 
 <a href="../tan/est007.htm">Tan</a> 
 
 <br>
 <br><a href="est.htm">Esther Index</a><br>
  
 <a href="est006.htm">Previous</a> 
 <a href="est008.htm">Next</a> 
 </center>
 <hr>
 
 <h3 align="CENTER">Vulgate (Latin): Esther Chapter 7</h3><p><a name="001">1</a> Intravit itaque rex et Aman, ut biberent cum regina.</p>
 <p><a name="002">2</a> Dixitque ei rex etiam secunda die, postquam vino incaluerat: Quæ est petitio tua, Esther, ut detur tibi? et quid vis fieri? etiam si dimidiam partem regni mei petieris, impetrabis.</p>
 <p><a name="003">3</a> Ad quem illa respondit: Si inveni gratiam in oculis tuis o rex, et si tibi placet, dona mihi animam meam pro qua rogo, et populum meum pro quo obsecro.</p>
 <p><a name="004">4</a> Traditi enim sumus ego et populus meus, ut conteramur, jugulemur, et pereamus. Atque utinam in servos et famulas venderemur: esset tolerabile malum, et gemens tacerem: nunc autem hostis noster est, cujus crudelitas redundat in regem.</p>
 <p><a name="005">5</a> Respondensque rex Assuerus, ait: Quis est iste, et cujus potentiæ, ut hæc audeat facere?</p>
 <p><a name="006">6</a> Dixitque Esther: Hostis et inimicus noster pessimus iste est Aman. Quod ille audiens, illico obstupuit, vultum regis ac reginæ ferre non sustinens.</p>
 <p><a name="007">7</a> Rex autem iratus surrexit, et de loco convivii intravit in hortum arboribus consitum. Aman quoque surrexit ut rogaret Esther reginam pro anima sua: intellexit enim a rege sibi paratum malum.</p>
 <p><a name="008">8</a> Qui cum reversus esset de horto nemoribus consito, et intrasset convivii locum, reperit Aman super lectulum corruisse in quo jacebat Esther, et ait: Etiam reginam vult opprimere, me præsente, in domo mea. Necdum verbum de ore regis exierat, et statim operuerunt faciem ejus.</p>
 <p><a name="009">9</a> Dixitque Harbona, unus de eunuchis, qui stabant in ministerio regis: En lignum quod paraverat Mardochæo, qui locutus est pro rege, stat in domo Aman, habens altitudinis quinquaginta cubitos. Cui dixit rex: Appendite eum in eo.</p>
 <p><a name="010">10</a> Suspensus est itaque Aman in patibulo quod paraverat Mardochæo: et regis ira quievit.</p>
 <p></p><hr>
 <center>
 <a href="est008.htm">Next: Esther Chapter 8</a></center>
 </body>