<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rut003.htm">Polyglot</a> 
 <a href="../kjv/rut003.htm">KJV</a> 
 <a href="../sep/rut003.htm">Sep</a> 
 <a href="../tan/rut003.htm">Tan</a> 
 
 <br>
 <br><a href="rut.htm">Ruth Index</a><br>
  
 <a href="rut002.htm">Previous</a> 
 <a href="rut004.htm">Next</a> 
 </center>
 <hr>
 
 <h3 align="CENTER">Vulgate (Latin): Ruth Chapter 3</h3><p><a name="001">1</a> Postquam autem reversa est ad socrum suam, audivit ab ea: Filia mea, quæram tibi requiem, et providebo ut bene sit tibi.</p>
 <p><a name="002">2</a> Booz iste, cujus puellis in agro juncta es, propinquus noster est, et hac nocte aream hordei ventilat.</p>
 <p><a name="003">3</a> Lavare igitur, et ungere, et induere cultioribus vestimentis, et descende in aream: non te videat homo, donec esum potumque finierit.</p>
 <p><a name="004">4</a> Quando autem ierit ad dormiendum, nota locum in quo dormiat: veniesque et discooperies pallium, quo operitur a parte pedum, et projicies te, et ibi jacebis: ipse autem dicet quid agere debeas.</p>
 <p><a name="005">5</a> Quæ respondit: Quidquid præceperis, faciam.</p>
 <p><a name="006">6</a> Descenditque in aream, et fecit omnia quæ sibi imperaverat socrus.<br>
 </p>
 <p><a name="007">7</a> Cumque comedisset Booz, et bibisset, et factus esset hilarior, issetque ad dormiendum juxta acervum manipulorum, venit abscondite, et discooperto pallio, a pedibus ejus se projecit.</p>
 <p><a name="008">8</a> Et ecce, nocte jam media expavit homo, et conturbatus est: viditque mulierem jacentem ad pedes suos,</p>
 <p><a name="009">9</a> et ait illi: Quæ es? Illaque respondit: Ego sum Ruth ancilla tua: expande pallium tuum super famulam tuam, quia propinquus es.</p>
 <p><a name="010">10</a> Et ille: Benedicta, inquit, es a Domino, filia, et priorem misericordiam posteriore superasti: quia non est secuta juvenes, pauperes sive divites.</p>
 <p><a name="011">11</a> Noli ergo metuere, sed quidquid dixeris mihi, faciam tibi. Scit enim omnis populus, qui habitat intra portas urbis meæ, mulierem te esse virtutis.</p>
 <p><a name="012">12</a> Nec abnuo me propinquum, sed est alius me propinquior.</p>
 <p><a name="013">13</a> Quiesce hac nocte: et facto mane, si te voluerit propinquitatis jure retinere, bene res acta est: sin autem ille noluerit, ego te absque ulla dubitatione suscipiam, vivit Dominus. Dormi usque mane.</p>
 <p><a name="014">14</a> Dormivit itaque ad pedes ejus, usque ad noctis abscessum. Surrexit itaque antequam homines se cognoscerent mutuo, et dixit Booz: Cave ne quis noverit quod huc veneris.</p>
 <p><a name="015">15</a> Et rursum: Expande, inquit, pallium tuum, quo operiris, et tene utraque manu. Qua extendente, et tenente, mensus est sex modios hordei, et posuit super eam. Quæ portans ingressa est civitatem,</p>
 <p><a name="016">16</a> et venit ad socrum suam. Quæ dixit ei: Quid egisti, filia? Narravitque ei omnia, quæ sibi fecisset homo.</p>
 <p><a name="017">17</a> Et ait: Ecce sex modios hordei dedit mihi, et ait: Nolo vacuam te reverti ad socrum tuam.</p>
 <p><a name="018">18</a> Dixitque Noëmi: Expecta, filia, donec videamus quem res exitum habeat: neque enim cessabit homo, nisi compleverit quod locutus est.</p>
 <p></p><hr>
 <center>
 <a href="rut004.htm">Next: Ruth Chapter 4</a></center>
 </body>