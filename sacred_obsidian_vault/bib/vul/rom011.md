<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom011.htm">Polyglot</a> 
 <a href="../gnt/rom011.htm">GNT</a> 
 <a href="../kjv/rom011.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom010.htm">Previous</a> 
 <a href="rom012.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 11</h3><p><a name="001">1</a> Dico ergo: Numquid Deus repulit populum suum? Absit. Nam et ego Israëlita sum ex semine Abraham, de tribu Benjamin:</p>
 <p><a name="002">2</a> non repulit Deus plebem suam, quam præscivit. An nescitis in Elia quid dicit Scriptura? quemadmodum interpellat Deum adversum Israël:</p>
 <p><a name="003">3</a> Domine, prophetas tuos occiderunt, altaria tua suffoderunt: et ego relictus sum solus, et quærunt animam meam.</p>
 <p><a name="004">4</a> Sed quid dicit illi divinum responsum? Reliqui mihi septem millia virorum, qui non curvaverunt genua ante Baal.</p>
 <p><a name="005">5</a> Sic ergo et in hoc tempore reliquiæ secundum electionem gratiæ salvæ factæ sunt.</p>
 <p><a name="006">6</a> Si autem gratia, jam non ex operibus: alioquin gratia jam non est gratia.</p>
 <p><a name="007">7</a> Quid ergo? Quod quærebat Israël, hoc non est consecutus: electio autem consecuta est: ceteri vero excæcati sunt:</p>
 <p><a name="008">8</a> sicut scriptum est: Dedit illis Deus spiritum compunctionis: oculos ut non videant, et aures ut non audiant, usque in hodiernum diem.</p>
 <p><a name="009">9</a> Et David dicit: Fiat mensa eorum in laqueum, et in captionem, et in scandalum, et in retributionem illis.</p>
 <p><a name="010">10</a> Obscurentur oculi eorum ne videant: et dorsum eorum semper incurva.<br>
 </p>
 <p><a name="011">11</a> Dico ergo: Numquid sic offenderunt ut caderent? Absit. Sed illorum delicto, salus est gentibus ut illos æmulentur.</p>
 <p><a name="012">12</a> Quod si delictum illorum divitiæ sunt mundi, et diminutio eorum divitiæ gentium: quanto magis plenitudo eorum?</p>
 <p><a name="013">13</a> Vobis enim dico gentibus: Quamdiu quidem ego sum gentium Apostolus, ministerium meum honorificabo,</p>
 <p><a name="014">14</a> si quomodo ad æmulandum provocem carnem meam, et salvos faciam aliquos ex illis.</p>
 <p><a name="015">15</a> Si enim amissio eorum, reconciliatio est mundi: quæ assumptio, nisi vita ex mortuis?</p>
 <p><a name="016">16</a> Quod si delibatio sancta est, et massa: et si radix sancta, et rami.</p>
 <p><a name="017">17</a> Quod si aliqui ex ramis fracti sunt, tu autem cum oleaster esses, insertus es in illis, et socius radicis, et pinguedinis olivæ factus es,</p>
 <p><a name="018">18</a> noli gloriari adversus ramos. Quod si gloriaris: non tu radicem portas, sed radix te.</p>
 <p><a name="019">19</a> Dices ergo: Fracti sunt rami ut ego inserar.</p>
 <p><a name="020">20</a> Bene: propter incredulitatem fracti sunt. Tu autem fide stas: noli altum sapere, sed time.</p>
 <p><a name="021">21</a> Si enim Deus naturalibus ramis non pepercit: ne forte nec tibi parcat.</p>
 <p><a name="022">22</a> Vide ergo bonitatem, et severitatem Dei: in eos quidem qui ceciderunt, severitatem: in te autem bonitatem Dei, si permanseris in bonitate, alioquin et tu excideris.</p>
 <p><a name="023">23</a> Sed et illi, si non permanserint in incredulitate, inserentur: potens est enim Deus iterum inserere illos.</p>
 <p><a name="024">24</a> Nam si tu ex naturali excisus es oleastro, et contra naturam insertus es in bonam olivam: quanto magis ii qui secundum naturam inserentur suæ olivæ?<br>
 </p>
 <p><a name="025">25</a> Nolo enim vos ignorare, fratres, mysterium hoc (ut non sitis vobis ipsis sapientes), quia cæcitas ex parte contigit in Israël, donec plenitudo gentium intraret,</p>
 <p><a name="026">26</a> et sic omnis Israël salvus fieret, sicut scriptum est: Veniet ex Sion, qui eripiat, et avertat impietatem a Jacob.</p>
 <p><a name="027">27</a> Et hoc illis a me testamentum: cum abstulero peccata eorum.</p>
 <p><a name="028">28</a> Secundum Evangelium quidem, inimici propter vos: secundum electionem autem, carissimi propter patres.</p>
 <p><a name="029">29</a> Sine pnitentia enim sunt dona et vocatio Dei.</p>
 <p><a name="030">30</a> Sicut enim aliquando et vos non credidistis Deo, nunc autem misericordiam consecuti estis propter incredulitatem illorum:</p>
 <p><a name="031">31</a> ita et isti nunc non crediderunt in vestram misericordiam: ut et ipsi misericordiam consequantur.</p>
 <p><a name="032">32</a> Conclusit enim Deus omnia in incredulitate, ut omnium misereatur.<br>
 </p>
 <p><a name="033">33</a> O altitudo divitiarum sapientiæ, et scientiæ Dei: quam incomprehensibilia sunt judicia ejus, et investigabiles viæ ejus!</p>
 <p><a name="034">34</a> Quis enim cognovit sensum Domini? aut quis consiliarius ejus fuit?</p>
 <p><a name="035">35</a> aut quis prior dedit illi, et retribuetur ei?</p>
 <p><a name="036">36</a> Quoniam ex ipso, et per ipsum, et in ipso sunt omnia: ipsi gloria in sæcula. Amen.</p>
 <p></p><hr>
 <center>
 <a href="rom012.htm">Next: Romans Chapter 12</a></center>
 </body>