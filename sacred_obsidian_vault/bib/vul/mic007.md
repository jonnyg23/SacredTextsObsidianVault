<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mic007.htm">Polyglot</a> 
 <a href="../kjv/mic007.htm">KJV</a> 
 <a href="../sep/mic007.htm">Sep</a> 
 <a href="../tan/mic007.htm">Tan</a> 
 
 <br>
 <br><a href="mic.htm">Micah Index</a><br>
  
 <a href="mic006.htm">Previous</a> 
 <a href="nah001.htm">Next</a> 
 </center>
 <hr>
 
 <h3 align="CENTER">Vulgate (Latin): Micah Chapter 7</h3><p><a name="001">1</a> [Væ mihi, quia factus sum sicut qui colligit in autumno racemos vindemiæ!<br> non est botrus ad comedendum,<br> præcoquas ficus desideravit anima mea.<br></p>
 <p><a name="002">2</a> Periit sanctus de terra,<br> et rectus in hominibus non est:<br> omnes in sanguine insidiantur;<br> vir fratrem suum ad mortem venatur.<br></p>
 <p><a name="003">3</a> Malum manuum suarum dicunt bonum:<br> princeps postulat, et judex in reddendo est;<br> et magnus locutus est desiderium animæ suæ,<br> et conturbaverunt eam.<br></p>
 <p><a name="004">4</a> Qui optimus in eis est, quasi paliurus,<br> et qui rectus, quasi spina de sepe.<br> Dies speculationis tuæ, visitatio tua venit:<br> nunc erit vastitas eorum.<br></p>
 <p><a name="005">5</a> Nolite credere amico,<br> et nolite confidere in duce:<br> ab ea quæ dormit in sinu tuo custodi claustra oris tui.<br></p>
 <p><a name="006">6</a> Quia filius contumeliam facit patri,<br> et filia consurgit adversus matrem suam:<br> nurus adversus socrum suam,<br> et inimici hominis domestici ejus.]<br>
 </p>
 <p><a name="007">7</a> [Ego autem ad Dominum aspiciam;<br> exspectabo Deum, salvatorem meum:<br> audiet me Deus meus.<br></p>
 <p><a name="008">8</a> Ne læteris, inimica mea, super me, quia cecidi:<br> consurgam cum sedero in tenebris:<br> Dominus lux mea est.<br></p>
 <p><a name="009">9</a> Iram Domini portabo,<br> quoniam peccavi ei,<br> donec causam meam judicet,<br> et faciat judicium meum.<br> Educet me in lucem:<br> videbo justitiam ejus.<br></p>
 <p><a name="010">10</a> Et aspiciet inimica mea,<br> et operietur confusione,<br> quæ dicit ad me: Ubi est Dominus Deus tuus?<br> Oculi mei videbunt in eam:<br> nunc erit in conculcationem ut lutum platearum.<br></p>
 <p><a name="011">11</a> Dies, ut ædificentur maceriæ tuæ;<br> in die illa longe fiet lex.<br></p>
 <p><a name="012">12</a> In die illa et usque ad te veniet de Assur,<br> et usque ad civitates munitas,<br> et a civitatibus munitis usque ad flumen,<br> et ad mare de mari,<br> et ad montem de monte.<br></p>
 <p><a name="013">13</a> Et terra erit in desolationem propter habitatores suos,<br> et propter fructum cogitationum eorum.]<br>
 </p>
 <p><a name="014">14</a> [Pasce populum tuum in virga tua,<br> gregem hæreditatis tuæ, habitantes solos, in saltu, in medio Carmeli.<br> Pascentur Basan et Galaad juxta dies antiquos.<br></p>
 <p><a name="015">15</a> Secundum dies egressionis tuæ de terra Ægypti,<br> ostendam ei mirabilia.<br></p>
 <p><a name="016">16</a> Videbunt gentes,<br> et confundentur super omni fortitudine sua.<br> Ponent manum super os,<br> aures eorum surdæ erunt.<br></p>
 <p><a name="017">17</a> Lingent pulverem sicut serpentes;<br> velut reptilia terræ perturbabuntur in ædibus suis.<br> Dominum Deum nostrum formidabunt,<br> et timebunt te.<br></p>
 <p><a name="018">18</a> Quis, Deus, similis tui,<br> qui aufers iniquitatem,<br> et transis peccatum reliquiarum hæreditatis tuæ?<br> Non immittet ultra furorem suum,<br> quoniam volens misericordiam est.<br></p>
 <p><a name="019">19</a> Revertetur, et miserebitur nostri;<br> deponet iniquitates nostras,<br> et projiciet in profundum maris omnia peccata nostra.<br></p>
 <p><a name="020">20</a> Dabis veritatem Jacob,<br> misericordiam Abraham,<br> quæ jurasti patribus nostris a diebus antiquis.]</p>
 <p></p>
 <p></p><hr>
 <center>
 <a href="nah001.htm">Next: Nahum Chapter 1</a></center>
 </body>