<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa019.htm">Polyglot</a> 
 <a href="../kjv/isa019.htm">KJV</a> 
 <a href="../sep/isa019.htm">Sep</a> 
 <a href="../tan/isa019.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa018.htm">Previous</a> 
 <a href="isa020.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 19</h3><p><a name="001">1</a> Onus Ægypti. [Ecce Dominus ascendet super nubem levem,<br> et ingredietur Ægyptum,<br> et commovebuntur simulacra Ægypti a facie ejus,<br> et cor Ægypti tabescet in medio ejus,<br></p>
 <p><a name="002">2</a> et concurrere faciam Ægyptios adversus Ægyptios;<br> et pugnabit vir contra fratrem suum, et vir contra amicum suum,<br> civitas adversus civitatem, regnum adversus regnum.<br></p>
 <p><a name="003">3</a> Et dirumpetur spiritus Ægypti in visceribus ejus,<br> et consilium ejus præcipitabo;<br> et interrogabunt simulacra sua, et divinos suos,<br> et pythones, et ariolos.<br></p>
 <p><a name="004">4</a> Et tradam Ægyptum in manu dominorum crudelium,<br> et rex fortis dominabitur eorum,<br> ait Dominus Deus exercituum.<br></p>
 <p><a name="005">5</a> Et arescet aqua de mari,<br> et fluvius desolabitur atque siccabitur.<br></p>
 <p><a name="006">6</a> Et deficient flumina,<br> attenuabuntur et siccabuntur rivi aggerum,<br> calamus et juncus marcescet.<br></p>
 <p><a name="007">7</a> Nudabitur alveus rivi a fonte suo,<br> et omnis sementis irrigua<br> siccabitur, arescet, et non erit.<br></p>
 <p><a name="008">8</a> Et mrebunt piscatores,<br> et lugebunt omnes mittentes in flumen hamum;<br> et expandentes rete super faciem aquarum emarcescent.<br></p>
 <p><a name="009">9</a> Confundentur qui operabantur linum,<br> pectentes et texentes subtilia.<br></p>
 <p><a name="010">10</a> Et erunt irrigua ejus flaccentia:<br> omnes qui faciebant lacunas ad capiendos pisces.<br></p>
 <p><a name="011">11</a> Stulti principes Taneos,<br> sapientes consiliarii Pharaonis<br> dederunt consilium insipiens.<br> Quomodo dicetis Pharaoni:<br> Filius sapientium ego,<br> filius regum antiquorum?<br></p>
 <p><a name="012">12</a> Ubi nunc sunt sapientes tui?<br> annuntient tibi, et indicent<br> quid cogitaverit Dominus exercituum super Ægyptum.<br></p>
 <p><a name="013">13</a> Stulti facti sunt principes Taneos,<br> emarcuerunt principes Mempheos;<br> deceperunt Ægyptum, angulum populorum ejus.<br></p>
 <p><a name="014">14</a> Dominus miscuit in medio ejus spiritum vertiginis;<br> et errare fecerunt Ægyptum in omni opere suo,<br> sicut errat ebrius et vomens.<br></p>
 <p><a name="015">15</a> Et non erit Ægypto opus<br> quod faciat caput et caudam,<br> incurvantem et refrenantem.<br></p>
 <p><a name="016">16</a> In die illa erit Ægyptus quasi mulieres;<br> et stupebunt, et timebunt<br> a facie commotionis manus Domini exercituum,<br> quam ipse movebit super eam.<br></p>
 <p><a name="017">17</a> Et erit terra Juda<br> Ægypto in pavorem;<br> omnis qui illius fuerit recordatus pavebit<br> a facie consilii Domini exercituum,<br> quod ipse cogitavit super eam.<br></p>
 <p><a name="018">18</a> In die illa erunt quinque civitates<br> in terra Ægypti<br> loquentes lingua Chanaan,<br> et jurantes per Dominum exercituum:<br> Civitas solis vocabitur una.<br></p>
 <p><a name="019">19</a> In die illa erit altare Domini<br> in medio terræ Ægypti,<br> et titulus Domini juxta terminum ejus.<br></p>
 <p><a name="020">20</a> Erit in signum et in testimonium Domino exercituum<br> in terra Ægypti;<br> clamabunt enim ad Dominum a facie tribulationis,<br> et mittet eis salvatorem<br> et propugnatorem qui liberet eos.<br></p>
 <p><a name="021">21</a> Et cognoscetur Dominus ab Ægypto,<br> et cognoscent Ægyptii Dominum<br> in die illa;<br> et colent eum in hostiis et in muneribus;<br> et vota vovebunt Domino, et solvent.<br></p>
 <p><a name="022">22</a> Et percutiet Dominus Ægyptum plaga,<br> et sanabit eam;<br> et revertentur ad Dominum,<br> et placabitur eis, et sanabit eos.<br></p>
 <p><a name="023">23</a> In die illa erit via<br> de Ægypto in Assyrios;<br> et intrabit Assyrius Ægyptum,<br> et Ægyptius in Assyrios,<br> et servient Ægyptii Assur.<br></p>
 <p><a name="024">24</a> In die illa erit Israël tertius<br> Ægyptio et Assyrio;<br> benedictio in medio terræ<br></p>
 <p><a name="025">25</a> cui benedixit Dominus exercituum, dicens:<br> Benedictus populus meus Ægypti,<br> et opus manuum mearum Assyrio;<br> hæreditas autem mea Israël.]</p>
 <p></p><hr>
 <center>
 <a href="isa020.htm">Next: Isaiah Chapter 20</a></center>
 </body>