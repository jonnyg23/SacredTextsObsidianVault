<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg021.htm">Polyglot</a> 
 <a href="../kjv/jdg021.htm">KJV</a> 
 <a href="../sep/jdb021.htm">Sep:JdB</a> 
 <a href="../sep/jda021.htm">Sep:JdA</a> 
 <a href="../tan/jdg021.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jdg020.htm">Previous</a> 
 <a href="rut001.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 21</h3><p><a name="001">1</a> Juraverunt quoque filii Israël in Maspha, et dixerunt: Nullus nostrum dabit filiis Benjamin de filiabus suis uxorem.</p>
 <p><a name="002">2</a> Veneruntque omnes ad domum Dei in Silo, et in conspectu ejus sedentes usque ad vesperam, levaverunt vocem, et magno ululatu cperunt flere, dicentes:</p>
 <p><a name="003">3</a> Quare, Domine Deus Israël, factum est hoc malum in populo tuo, ut hodie una tribus auferretur ex nobis?</p>
 <p><a name="004">4</a> Altera autem die diluculo consurgentes, exstruxerunt altare: obtuleruntque ibi holocausta, et pacificas victimas, et dixerunt:</p>
 <p><a name="005">5</a> Quis non ascendit in exercitu Domini de universis tribubus Israël? grandi enim juramento se constrinxerant, cum essent in Maspha, interfici eos qui defuissent.</p>
 <p><a name="006">6</a> Ductique pnitentia filii Israël super fratre suo Benjamin, cperunt dicere: Ablata est tribus una de Israël:</p>
 <p><a name="007">7</a> unde uxores accipient? omnes enim in commune juravimus, non daturos nos his filias nostras.</p>
 <p><a name="008">8</a> Idcirco dixerunt: Quis est de universis tribubus Israël, qui non ascendit ad Dominum in Maspha? Et ecce inventi sunt habitatores Jabes Galaad in illo exercitu non fuisse.</p>
 <p><a name="009">9</a> (Eo quoque tempore cum essent in Silo, nullus ex eis ibi repertus est.)<br>
 </p>
 <p><a name="010">10</a> Miserunt itaque decem millia viros robustissimos, et præceperunt eis: Ite, et percutite habitatores Jabes Galaad in ore gladii, tam uxores quam parvulos eorum.</p>
 <p><a name="011">11</a> Et hoc erit quod observare debebitis: omne generis masculini, et mulieres quæ cognoverunt viros, interficite; virgines autem reservate.</p>
 <p><a name="012">12</a> Inventæque sunt de Jabes Galaad quadringentæ virgines, quæ nescierunt viri thorum: et adduxerunt eas ad castra in Silo, in terram Chanaan.</p>
 <p><a name="013">13</a> Miseruntque nuntios ad filios Benjamin, qui erant in petra Remmon, et præceperunt eis, ut eos susciperent in pace.</p>
 <p><a name="014">14</a> Veneruntque filii Benjamin in illo tempore, et datæ sunt eis uxores de filiabus Jabes Galaad: alias autem non repererunt, quas simili modo traderent.</p>
 <p><a name="015">15</a> Universusque Israël valde doluit, et egit pnitentiam super interfectione unius tribus ex Israël.<br>
 </p>
 <p><a name="016">16</a> Dixeruntque majores natu: Quid faciemus reliquis, qui non acceperunt uxores? omnes in Benjamin feminæ conciderunt,</p>
 <p><a name="017">17</a> et magna nobis cura, ingentique studio providendum est, ne una tribus deleatur ex Israël.</p>
 <p><a name="018">18</a> Filias enim nostras eis dare non possumus, constricti juramento et maledictione qua diximus: Maledictus qui dederit de filiabus suis uxorem Benjamin.</p>
 <p><a name="019">19</a> Ceperuntque consilium, atque dixerunt: Ecce solemnitas Domini est in Silo anniversaria, quæ sita est ad septentrionem urbis Bethel, et ad orientalem plagam viæ, quæ de Bethel tendit ad Sichimam, et ad meridiem oppidi Lebona.</p>
 <p><a name="020">20</a> Præceperuntque filiis Benjamin, atque dixerunt: Ite, ad latitate in vineis.</p>
 <p><a name="021">21</a> Cumque videritis filias Silo ad ducendos choros ex more procedere, exite repente de vineis, et rapite ex eis singuli uxores singulas, et pergite in terram Benjamin.</p>
 <p><a name="022">22</a> Cumque venerint patres earum, ac fratres, et adversum vos queri cperint atque jurgari, dicemus eis: Miseremini eorum: non enim rapuerunt eas jure bellantium atque victorum: sed rogantibus ut acciperent, non dedistis, et a vestra parte peccatum est.</p>
 <p><a name="023">23</a> Feceruntque filii Benjamin ut sibi fuerat imperatum: et juxta numerum suum, rapuerunt sibi de his quæ ducebant choros, uxores singulas: abieruntque in possessionem suam ædificantes urbes, et habitantes in eis.</p>
 <p><a name="024">24</a> Filii quoque Israël reversi sunt per tribus et familias in tabernacula sua. In diebus illis non erat rex in Israël: sed unusquisque quod sibi rectum videbatur, hoc faciebat.</p>
 <p></p>
 <p></p><hr>
 <center>
 <a href="rut001.htm">Next: Ruth Chapter 1</a></center>
 </body>