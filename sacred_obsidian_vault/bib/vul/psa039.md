<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa039.htm">Polyglot</a> 
 <a href="../kjv/psa039.htm">KJV</a> 
 <a href="../sep/psa039.htm">Sep</a> 
 <a href="../tan/psa039.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa038.htm">Previous</a> 
 <a href="psa040.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 39</h3><p><a name="001">1</a> In finem. Psalmus ipsi David.</p>
 <p><a name="002">2</a> [Exspectans exspectavi Dominum,<br> et intendit mihi.<br></p>
 <p><a name="003">3</a> Et exaudivit preces meas,<br> et eduxit me de lacu miseriæ et de luto fæcis.<br> Et statuit super petram pedes meos,<br> et direxit gressus meos.<br></p>
 <p><a name="004">4</a> Et immisit in os meum canticum novum,<br> carmen Deo nostro.<br> Videbunt multi, et timebunt,<br> et sperabunt in Domino.<br></p>
 <p><a name="005">5</a> Beatus vir cujus est nomen Domini spes ejus,<br> et non respexit in vanitates et insanias falsas.<br></p>
 <p><a name="006">6</a> Multa fecisti tu, Domine Deus meus, mirabilia tua;<br> et cogitationibus tuis non est qui similis sit tibi.<br> Annuntiavi et locutus sum:<br> multiplicati sunt super numerum.<br></p>
 <p><a name="007">7</a> Sacrificium et oblationem noluisti;<br> aures autem perfecisti mihi.<br> Holocaustum et pro peccato non postulasti;<br></p>
 <p><a name="008">8</a> tunc dixi: Ecce venio.<br> In capite libri scriptum est de me,<br></p>
 <p><a name="009">9</a> ut facerem voluntatem tuam.<br> Deus meus, volui,<br> et legem tuam in medio cordis mei.<br></p>
 <p><a name="010">10</a> Annuntiavi justitiam tuam in ecclesia magna;<br> ecce labia mea non prohibebo: Domine, tu scisti.<br></p>
 <p><a name="011">11</a> Justitiam tuam non abscondi in corde meo;<br> veritatem tuam et salutare tuum dixi;<br> non abscondi misericordiam tuam et veritatem tuam a concilio multo.<br></p>
 <p><a name="012">12</a> Tu autem, Domine, ne longe facias miserationes tuas a me;<br> misericordia tua et veritas tua semper susceperunt me.<br></p>
 <p><a name="013">13</a> Quoniam circumdederunt me mala quorum non est numerus;<br> comprehenderunt me iniquitates meæ, et non potui ut viderem.<br> Multiplicatæ sunt super capillos capitis mei,<br> et cor meum dereliquit me.<br></p>
 <p><a name="014">14</a> Complaceat tibi, Domine, ut eruas me;<br> Domine, ad adjuvandum me respice.<br></p>
 <p><a name="015">15</a> Confundantur et revereantur simul,<br> qui quærunt animam meam ut auferant eam;<br> convertantur retrorsum et revereantur,<br> qui volunt mihi mala.<br></p>
 <p><a name="016">16</a> Ferant confestim confusionem suam,<br> qui dicunt mihi: Euge, euge!<br></p>
 <p><a name="017">17</a> Exsultent et lætentur super te omnes quærentes te;<br> et dicant semper: Magnificetur Dominus, qui diligunt salutare tuum.<br></p>
 <p><a name="018">18</a> Ego autem mendicus sum et pauper;<br> Dominus sollicitus est mei.<br> Adjutor meus et protector meus tu es;<br> Deus meus, ne tardaveris.]</p>
 <p></p><hr>
 <center>
 <a href="psa040.htm">Next: Psalms Chapter 40</a></center>
 </body>