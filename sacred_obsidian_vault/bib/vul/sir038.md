<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir038.htm">Polyglot</a> 
 <a href="../apo/sir038.htm">Apo</a> 
 <a href="../sep/sir038.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir037.htm">Previous</a> 
 <a href="sir039.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 38</h3><p><a name="001">1</a> [Honora medicum propter necessitatem:<br> etenim illum creavit Altissimus.<br></p>
 <p><a name="002">2</a> A Deo est enim omnis medela,<br> et a rege accipiet donationem.<br></p>
 <p><a name="003">3</a> Disciplina medici exaltabit caput illius,<br> et in conspectu magnatorum collaudabitur.<br></p>
 <p><a name="004">4</a> Altissimus creavit de terra medicamenta,<br> et vir prudens non abhorrebit illa.<br></p>
 <p><a name="005">5</a> Nonne a ligno indulcata est aqua amara?<br></p>
 <p><a name="006">6</a> Ad agnitionem hominum virtus illorum:<br> et dedit hominibus scientiam Altissimus,<br> honorari in mirabilibus suis.<br></p>
 <p><a name="007">7</a> In his curans mitigabit dolorem:<br> et unguentarius faciet pigmenta suavitatis,<br> et unctiones conficiet sanitatis:<br> et non consummabuntur opera ejus.<br></p>
 <p><a name="008">8</a> Pax enim Dei super faciem terræ.<br></p>
 <p><a name="009">9</a> Fili, in tua infirmitate ne despicias teipsum:<br> sed ora Dominum, et ipse curabit te.<br></p>
 <p><a name="010">10</a> Averte a delicto, et dirige manus,<br> et ab omni delicto munda cor tuum.<br></p>
 <p><a name="011">11</a> Da suavitatem et memoriam similaginis,<br> et impingua oblationem, et da locum medico:<br></p>
 <p><a name="012">12</a> etenim illum Dominus creavit, et non discedat a te,<br> quia opera ejus sunt necessaria.<br></p>
 <p><a name="013">13</a> Est enim tempus quando in manus illorum incurras:<br></p>
 <p><a name="014">14</a> ipsi vero Dominum deprecabuntur, ut dirigat requiem eorum,<br> et sanitatem, propter conversationem illorum.<br></p>
 <p><a name="015">15</a> Qui delinquit in conspectu ejus qui fecit eum,<br> incidet in manus medici.]<br>
 </p>
 <p><a name="016">16</a> [Fili, in mortuum produc lacrimas,<br> et quasi dira passus incipe plorare:<br> et secundum judicium contege corpus illius,<br> et non despicias sepulturam illius.<br></p>
 <p><a name="017">17</a> Propter delaturam autem amare fer luctum illius uno die,<br> et consolare propter tristitiam:<br></p>
 <p><a name="018">18</a> et fac luctum secundum meritum ejus<br> uno die, vel duobus, propter detractionem:<br></p>
 <p><a name="019">19</a> a tristitia enim festinat mors, et cooperit virtutem,<br> et tristitia cordis flectit cervicem.<br></p>
 <p><a name="020">20</a> In abductione permanet tristitia,<br> et substantia inopis secundum cor ejus.<br></p>
 <p><a name="021">21</a> Ne dederis in tristitia cor tuum,<br> sed repelle eam a te, et memento novissimorum.<br></p>
 <p><a name="022">22</a> Noli oblivisci, neque enim est conversio:<br> et huic nihil proderis, et teipsum pessimabis.<br></p>
 <p><a name="023">23</a> Memor esto judicii mei: sic enim erit et tuum:<br> mihi heri, et tibi hodie.<br></p>
 <p><a name="024">24</a> In requie mortui requiescere fac memoriam ejus,<br> et consolare illum in exitu spiritus sui.]<br>
 </p>
 <p><a name="025">25</a> [Sapientia scribæ in tempore vacuitatis,<br> et qui minoratur actu sapientiam percipiet,<br> qua sapientia replebitur.<br></p>
 <p><a name="026">26</a> Qui tenet aratrum,<br> et qui gloriatur in jaculo, stimulo boves agitat,<br> et conversatur in operibus eorum,<br> et enarratio ejus in filiis taurorum.<br></p>
 <p><a name="027">27</a> Cor suum dabit ad versandos sulcos,<br> et vigilia ejus in sagina vaccarum.<br></p>
 <p><a name="028">28</a> Sic omnis faber et architectus,<br> qui noctem tamquam diem transigit:<br> qui sculpit signacula sculptilia,<br> et assiduitas ejus variat picturam:<br> cor suum dabit in similitudinem picturæ,<br> et vigilia sua perficiet opus.<br></p>
 <p><a name="029">29</a> Sic faber ferrarius sedens juxta incudem,<br> et considerans opus ferri:<br> vapor ignis uret carnes ejus,<br> et in calore fornacis concertatur.<br></p>
 <p><a name="030">30</a> Vox mallei innovat aurem ejus,<br> et contra similitudinem vasis oculus ejus.<br></p>
 <p><a name="031">31</a> Cor suum dabit in consummationem operum,<br> et vigilia sua ornabit in perfectionem.<br></p>
 <p><a name="032">32</a> Sic figulus sedens ad opus suum,<br> convertens pedibus suis rotam,<br> qui in sollicitudine positus est semper propter opus suum,<br> et in numero est omnis operatio ejus.<br></p>
 <p><a name="033">33</a> In brachio suo formabit lutum,<br> et ante pedes suos curvabit virtutem suam.<br></p>
 <p><a name="034">34</a> Cor suum dabit ut consummet linitionem,<br> et vigilia sua mundabit fornacem.<br></p>
 <p><a name="035">35</a> Omnes hi in manibus suis speraverunt,<br> et unusquisque in arte sua sapiens est.<br></p>
 <p><a name="036">36</a> Sine his omnibus non ædificatur civitas,<br></p>
 <p><a name="037">37</a> et non inhabitabunt, nec inambulabunt,<br> et in ecclesiam non transilient.<br></p>
 <p><a name="038">38</a> Super sellam judicis non sedebunt,<br> et testamentum judicii non intelligent,<br> neque palam facient disciplinam et judicium,<br> et in parabolis non invenientur:<br></p>
 <p><a name="039">39</a> sed creaturam ævi confirmabunt:<br> et deprecatio illorum in operatione artis,<br> accomodantes animam suam,<br> et conquirentes in lege Altissimi.]</p>
 <p></p><hr>
 <center>
 <a href="sir039.htm">Next: Sirach Chapter 39</a></center>
 </body>