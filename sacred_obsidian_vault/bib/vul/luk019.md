<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk019.htm">Polyglot</a> 
 <a href="../gnt/luk019.htm">GNT</a> 
 <a href="../kjv/luk019.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk018.htm">Previous</a> 
 <a href="luk020.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 19</h3><p><a name="001">1</a> Et ingressus perambulabat Jericho.</p>
 <p><a name="002">2</a> Et ecce vir nomine Zachæus: et hic princeps erat publicanorum, et ipse dives:</p>
 <p><a name="003">3</a> et quærebat videre Jesum, quis esset: et non poterat præ turba, quia statura pusillus erat.</p>
 <p><a name="004">4</a> Et præcurrens ascendit in arborem sycomorum ut videret eum: quia inde erat transiturus.</p>
 <p><a name="005">5</a> Et cum venisset ad locum, suspiciens Jesus vidit illum, et dixit ad eum: Zachæe, festinans descende: quia hodie in domo tua oportet me manere.</p>
 <p><a name="006">6</a> Et festinans descendit, et excepit illum gaudens.</p>
 <p><a name="007">7</a> Et cum viderent omnes, murmurabant, dicentes quod ad hominem peccatorem divertisset.</p>
 <p><a name="008">8</a> Stans autem Zachæus, dixit ad Dominum: Ecce dimidium bonorum meorum, Domine, do pauperibus: et si quid aliquem defraudavi, reddo quadruplum.</p>
 <p><a name="009">9</a> Ait Jesus ad eum: Quia hodie salus domui huic facta est: eo quod et ipse filius sit Abrahæ.</p>
 <p><a name="010">10</a> Venit enim Filius hominis quærere, et salvum facere quod perierat.<br>
 </p>
 <p><a name="011">11</a> Hæc illis audientibus adjiciens, dixit parabolam, eo quod esset prope Jerusalem: et quia existimarent quod confestim regnum Dei manifestaretur.</p>
 <p><a name="012">12</a> Dixit ergo: Homo quidam nobilis abiit in regionem longinquam accipere sibi regnum, et reverti.</p>
 <p><a name="013">13</a> Vocatis autem decem servis suis, dedit eis decem mnas, et ait ad illos: Negotiamini dum venio.</p>
 <p><a name="014">14</a> Cives autem ejus oderant eum: et miserunt legationem post illum, dicentes: Nolumus hunc regnare super nos.</p>
 <p><a name="015">15</a> Et factum est ut rediret accepto regno: et jussit vocari servos, quibus dedit pecuniam, ut sciret quantum quisque negotiatus esset.</p>
 <p><a name="016">16</a> Venit autem primus dicens: Domine, mna tua decem mnas acquisivit.</p>
 <p><a name="017">17</a> Et ait illi: Euge bone serve, quia in modico fuisti fidelis, eris potestatem habens super decem civitates.</p>
 <p><a name="018">18</a> Et alter venit, dicens: Domine, mna tua fecit quinque mnas.</p>
 <p><a name="019">19</a> Et huic ait: Et tu esto super quinque civitates.</p>
 <p><a name="020">20</a> Et alter venit, dicens: Domine, ecce mna tua, quam habui repositam in sudario:</p>
 <p><a name="021">21</a> timui enim te, quia homo austerus es: tollis quod non posuisti, et metis quod non seminasti.</p>
 <p><a name="022">22</a> Dicit ei: De ore tuo te judico, serve nequam. Sciebas quod ego homo austerus sum, tollens quod non posui, et metens quod non seminavi:</p>
 <p><a name="023">23</a> et quare non dedisti pecuniam meam ad mensam, ut ego veniens cum usuris utique exegissem illam?</p>
 <p><a name="024">24</a> Et astantibus dixit: Auferte ab illo mnam, et date illi qui decem mnas habet.</p>
 <p><a name="025">25</a> Et dixerunt ei: Domine, habet decem mnas.</p>
 <p><a name="026">26</a> Dico autem vobis, quia omni habenti dabitur, et abundabit: ab eo autem qui non habet, et quod habet auferetur ab eo.</p>
 <p><a name="027">27</a> Verumtamen inimicos meos illos, qui noluerunt me regnare super se, adducite huc: et interficite ante me.</p>
 <p><a name="028">28</a> Et his dictis, præcedebat ascendens Jerosolymam.<br>
 </p>
 <p><a name="029">29</a> Et factum est, cum appropinquasset ad Bethphage et Bethaniam, ad montem qui vocatur Oliveti, misit duos discipulos suos,</p>
 <p><a name="030">30</a> dicens: Ite in castellum quod contra est: in quod introëuntes, invenietis pullum asinæ alligatum, cui nemo umquam hominum sedit: solvite illum, et adducite.</p>
 <p><a name="031">31</a> Et si quis vos interrogaverit: Quare solvitis? sic dicetis ei: Quia Dominus operam ejus desiderat.</p>
 <p><a name="032">32</a> Abierunt autem qui missi erant: et invenerunt, sicut dixit illis, stantem pullum.</p>
 <p><a name="033">33</a> Solventibus autem illis pullum, dixerunt domini ejus ad illos: Quid solvitis pullum?</p>
 <p><a name="034">34</a> At illi dixerunt: Quia Dominus eum necessarium habet.</p>
 <p><a name="035">35</a> Et duxerunt illum ad Jesum. Et jacentes vestimenta sua supra pullum, imposuerunt Jesum.</p>
 <p><a name="036">36</a> Eunte autem illo, substernebant vestimenta sua in via:</p>
 <p><a name="037">37</a> et cum appropinquaret jam ad descensum montis Oliveti, cperunt omnes turbæ discipulorum gaudentes laudare Deum voce magna super omnibus, quas viderant, virtutibus,</p>
 <p><a name="038">38</a> dicentes: Benedictus, qui venit rex in nomine Domini: pax in cælo, et gloria in excelsis.</p>
 <p><a name="039">39</a> Et quidam pharisæorum de turbis dixerunt ad illum: Magister, increpa discipulos tuos.</p>
 <p><a name="040">40</a> Quibus ipse ait: Dico vobis, quia si hi tacuerint, lapides clamabunt.<br>
 </p>
 <p><a name="041">41</a> Et ut appropinquavit, videns civitatem flevit super illam, dicens:</p>
 <p><a name="042">42</a> Quia si cognovisses et tu, et quidem in hac die tua, quæ ad pacem tibi: nunc autem abscondita sunt ab oculis tuis.</p>
 <p><a name="043">43</a> Quia venient dies in te: et circumdabunt te inimici tui vallo, et circumdabunt te: et coangustabunt te undique:</p>
 <p><a name="044">44</a> et ad terram prosternent te, et filios tuos, qui in te sunt, et non relinquent in te lapidem super lapidem: eo quod non cognoveris tempus visitationis tuæ.</p>
 <p><a name="045">45</a> Et ingressus in templum, cpit ejicere vendentes in illo, et ementes,</p>
 <p><a name="046">46</a> dicens illis: Scriptum est: Quia domus mea domus orationis est: vos autem fecistis illam speluncam latronum.</p>
 <p><a name="047">47</a> Et erat docens quotidie in templo. Principes autem sacerdotum, et scribæ, et princeps plebis quærebant illum perdere:</p>
 <p><a name="048">48</a> et non inveniebant quid facerent illi. Omnis enim populus suspensus erat, audiens illum.</p>
 <p></p><hr>
 <center>
 <a href="luk020.htm">Next: Luke Chapter 20</a></center>
 </body>