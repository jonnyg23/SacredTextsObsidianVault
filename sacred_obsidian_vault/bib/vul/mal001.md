<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mal001.htm">Polyglot</a> 
 <a href="../kjv/mal001.htm">KJV</a> 
 <a href="../sep/mal001.htm">Sep</a> 
 <a href="../tan/mal001.htm">Tan</a> 
 
 <br>
 <br><a href="mal.htm">Malachi Index</a><br>
  
 <a href="zac014.htm">Previous</a> 
 <a href="mal002.htm">Next</a> 
 </center>
 <hr>
 
 <h3 align="CENTER">Vulgate (Latin): Malachi Chapter 1</h3><p><a name="001">1</a> Onus verbi Domini ad Israël in manu Malachiæ.<br>
 </p>
 <p><a name="002">2</a> Dilexi vos, dicit Dominus, et dixistis: In quo dilexisti nos? Nonne frater erat Esau Jacob? dicit Dominus: et dilexi Jacob,</p>
 <p><a name="003">3</a> Esau autem odio habui, et posui montes ejus in solitudinem, et hæreditatem ejus in dracones deserti.</p>
 <p><a name="004">4</a> Quod si dixerit Idumæa: Destructi sumus, sed revertentes ædificabimus quæ destructa sunt: hæc dicit Dominus exercituum: Isti ædificabunt, et ego destruam: et vocabuntur termini impietatis, et populus cui iratus est Dominus usque in æternum.</p>
 <p><a name="005">5</a> Et oculi vestri videbunt, et vos dicetis: Magnificetur Dominus super terminum Israël.<br>
 </p>
 <p><a name="006">6</a> Filius honorat patrem, et servus dominum suum. Si ergo pater ego sum, ubi est honor meus? et si Dominus ego sum, ubi est timor meus? dicit Dominus exercituum. Ad vos, o sacerdotes, qui despicitis nomen meum, et dixistis: In quo despeximus nomen tuum?</p>
 <p><a name="007">7</a> Offertis super altare meum panem pollutum, et dicitis: In quo polluimus te? in eo quod dicitis: Mensa Domini despecta est.</p>
 <p><a name="008">8</a> Si offeratis cæcum ad immolandum, nonne malum est? et si offeratis claudum et languidum, nonne malum est? offer illud duci tuo, si placuerit ei, aut si susceperit faciem tuam, dicit Dominus exercituum.</p>
 <p><a name="009">9</a> Et nunc deprecamini vultum Dei ut misereatur vestri (de manu enim vestra factum est hoc), si quomodo suscipiat facies vestras, dicit Dominus exercituum.</p>
 <p><a name="010">10</a> Quis est in vobis qui claudat ostia, et incendat altare meum gratuito? non est mihi voluntas in vobis, dicit Dominus exercituum, et munus non suscipiam de manu vestra.</p>
 <p><a name="011">11</a> Ab ortu enim solis usque ad occasum, magnum est nomen meum in gentibus, et in omni loco sacrificatur: et offertur nomini meo oblatio munda, quia magnum est nomen meum in gentibus, dicit Dominus exercituum.</p>
 <p><a name="012">12</a> Et vos polluistis illud in eo quod dicitis: Mensa Domini contaminata est, et quod superponitur contemptibilis est, cum igne qui illud devorat.</p>
 <p><a name="013">13</a> Et dixistis: Ecce de labore, et exsufflastis illud, dicit Dominus exercituum: et intulistis de rapinis claudum et languidum, et intulistis munus: numquid suscipiam illud de manu vestra? dicit Dominus.</p>
 <p><a name="014">14</a> Maledictus dolosus qui habet in grege suo masculum, et votum faciens immolat debile Domino: quia rex magnus ego, dicit Dominus exercituum, et nomen meum horribile in gentibus.</p>
 <p></p><hr>
 <center>
 <a href="mal002.htm">Next: Malachi Chapter 2</a></center>
 </body>