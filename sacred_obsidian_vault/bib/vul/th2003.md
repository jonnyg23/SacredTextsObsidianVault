<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/th2003.htm">Polyglot</a> 
 <a href="../gnt/th2003.htm">GNT</a> 
 <a href="../kjv/th2003.htm">KJV</a> 
 
 <br>
 <br><a href="th2.htm">2 Thessalonians Index</a><br>
  
 <a href="th2002.htm">Previous</a> 
 <a href="ti1001.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Thessalonians Chapter 3</h3><p><a name="001">1</a> De cetero fratres, orate pro nobis ut sermo Dei currat, et clarificetur, sicut et apud vos:</p>
 <p><a name="002">2</a> et ut liberemur ab importunis, et malis hominibus: non enim omnium est fides.</p>
 <p><a name="003">3</a> Fidelis autem Deus est, qui confirmabit vos, et custodiet a malo.</p>
 <p><a name="004">4</a> Confidimus autem de vobis, in Domino, quoniam quæ præcepimus, et facitis, et facietis.</p>
 <p><a name="005">5</a> Dominus autem dirigat corda vestra in caritate Dei, et patientia Christi.<br>
 </p>
 <p><a name="006">6</a> Denuntiamus autem vobis, fratres, in nomine Domini nostri Jesu Christi, ut subtrahatis vos ab omni fratre ambulante inordinate, et non secundum traditionem, quam acceperunt a nobis.</p>
 <p><a name="007">7</a> Ipsi enim scitis quemadmodum oporteat imitari nos: quoniam non inquieti fuimus inter vos:</p>
 <p><a name="008">8</a> neque gratis panem manducavimus ab aliquo, sed in labore, et in fatigatione, nocte et die operantes, ne quem vestrum gravaremus.</p>
 <p><a name="009">9</a> Non quasi non habuerimus potestatem, sed ut nosmetipsos formam daremus vobis ad imitandum nos.</p>
 <p><a name="010">10</a> Nam et cum essemus apud vos, hoc denuntiabamus vobis: quoniam si quis non vult operari, nec manducet.</p>
 <p><a name="011">11</a> Audivimus enim inter vos quosdam ambulare inquiete, nihil operantes, sed curiose agentes.</p>
 <p><a name="012">12</a> Iis autem, qui ejusmodi sunt, denuntiemus, et obsecramus in Domino Jesu Christo, ut cum silentio operantes, suum panem manducent.</p>
 <p><a name="013">13</a> Vos autem, fratres, nolite deficere benefacientes.</p>
 <p><a name="014">14</a> Quod si quis non obedit verbo nostro per epistolam, hunc notate, et ne commisceamini cum illo ut confundatur:</p>
 <p><a name="015">15</a> et nolite quasi inimicum existimare, sed corripite ut fratrem.</p>
 <p><a name="016">16</a> Ipse autem Dominus pacis det vobis pacem sempiternam in omni loco. Dominus sit cum omnibus vobis.<br>
 </p>
 <p><a name="017">17</a> Salutatio, mea manu Pauli: quod est signum in omni epistola, ita scribo.</p>
 <p><a name="018">18</a> Gratia Domini nostri Jesu Christi cum omnibus vobis. Amen.</p>
 <p></p>
 <p></p><hr>
 <center>
 <a href="ti1001.htm">Next: 1 Timothy Chapter 1</a></center>
 </body>