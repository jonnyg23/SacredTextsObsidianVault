<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act027.htm">Polyglot</a> 
 <a href="../gnt/act027.htm">GNT</a> 
 <a href="../kjv/act027.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act026.htm">Previous</a> 
 <a href="act028.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 27</h3><p><a name="001">1</a> Ut autem judicatum est navigare eum in Italiam, et tradi Paulum cum reliquis custodiis centurioni nomine Julio cohortis Augustæ,</p>
 <p><a name="002">2</a> ascendentes navem Adrumetinam, incipientes navigare circa Asiæ loca, sustulimus, perseverante nobiscum Aristarcho Macedone Thessalonicensi.</p>
 <p><a name="003">3</a> Sequenti autem die devenimus Sidonem. Humane autem tractans Julius Paulum, permisit ad amicos ire, et curam sui agere.</p>
 <p><a name="004">4</a> Et inde cum sustulissemus, subnavigavimus Cyprum, propterea quod essent venti contrarii.</p>
 <p><a name="005">5</a> Et pelagus Ciliciæ et Pamphyliæ navigantes, venimus Lystram, quæ est Lyciæ:</p>
 <p><a name="006">6</a> et ibi inveniens centurio navem Alexandrinam navigantem in Italiam, transposuit nos in eam.</p>
 <p><a name="007">7</a> Et cum multis diebus tarde navigaremus, et vix devenissemus contra Gnidum, prohibente nos vento, adnavigavimus Cretæ juxta Salmonem:</p>
 <p><a name="008">8</a> et vix juxta navigantes, venimus in locum quemdam qui vocatur Boniportus, cui juxta erat civitas Thalassa.</p>
 <p><a name="009">9</a> Multo autem tempore peracto, et cum jam non esset tuta navigatio eo quod et jejunium jam præteriisset, consolabatur eos Paulus,</p>
 <p><a name="010">10</a> dicens eis: Viri, video quoniam cum injuria et multo damno non solum oneris, et navis, sed etiam animarum nostrarum incipit esse navigatio.</p>
 <p><a name="011">11</a> Centurio autem gubernatori et nauclero magis credebat, quam his quæ a Paulo dicebantur.</p>
 <p><a name="012">12</a> Et cum aptus portus non esset ad hiemandum, plurimi statuerunt consilium navigare inde, si quomodo possent, devenientes Phnicen hiemare, portum Cretæ respicientem ad Africum et ad Corum.</p>
 <p><a name="013">13</a> Aspirante autem austro, æstimantes propositum se tenere, cum sustulissent de Asson, legebant Cretam.<br>
 </p>
 <p><a name="014">14</a> Non post multum autem misit se contra ipsam ventus typhonicus, qui vocatur Euroaquilo.</p>
 <p><a name="015">15</a> Cumque arrepta esset navis, et non posset conari in ventum, data nave flatibus, ferebamur.</p>
 <p><a name="016">16</a> In insulam autem quamdam decurrentes, quæ vocatur Cauda, potuimus vix obtinere scapham.</p>
 <p><a name="017">17</a> Qua sublata, adjutoriis utebantur, accingentes navem, timentes ne in Syrtim inciderent, summisso vase sic ferebantur.</p>
 <p><a name="018">18</a> Valida autem nobis tempestate jactatis, sequenti die jactum fecerunt:</p>
 <p><a name="019">19</a> et tertia die suis manibus armamenta navis projecerunt.</p>
 <p><a name="020">20</a> Neque autem sole, neque sideribus apparentibus per plures dies, et tempestate non exigua imminente, jam ablata erat spes omnis salutis nostræ.</p>
 <p><a name="021">21</a> Et cum multa jejunatio fuisset, tunc stans Paulus in medio eorum, dixit: Oportebat quidem, o viri, audito me, non tollere a Creta, lucrique facere injuriam hanc et jacturam.</p>
 <p><a name="022">22</a> Et nunc suadeo vobis bono animo esse: amissio enim nullius animæ erit ex vobis, præterquam navis.</p>
 <p><a name="023">23</a> Astitit enim mihi hac nocte angelus Dei, cujus sum ego, et cui deservio,</p>
 <p><a name="024">24</a> dicens: Ne timeas, Paule: Cæsari te oportet assistere: et ecce donavit tibi Deus omnes qui navigant tecum.</p>
 <p><a name="025">25</a> Propter quod bono animo estote, viri: credo enim Deo quia sic erit, quemadmodum dictum est mihi.</p>
 <p><a name="026">26</a> In insulam autem quamdam oportet nos devenire.</p>
 <p><a name="027">27</a> Sed posteaquam quartadecima nox supervenit, navigantibus nobis in Adria circa mediam noctem, suspicabantur nautæ apparere sibi aliquam regionem.</p>
 <p><a name="028">28</a> Qui et summittentes bolidem, invenerunt passus viginti: et pusillum inde separati, invenerunt passus quindecim.</p>
 <p><a name="029">29</a> Timentes autem ne in aspera loca incideremus, de puppi mittentes anchoras quatuor, optabant diem fieri.</p>
 <p><a name="030">30</a> Nautis vero quærentibus fugere de navi, cum misissent scapham in mare, sub obtentu quasi inciperent a prora anchoras extendere,</p>
 <p><a name="031">31</a> dixit Paulus centurioni et militibus: Nisi hi in navi manserint, vos salvi fieri non potestis.</p>
 <p><a name="032">32</a> Tunc absciderunt milites funes scaphæ, et passi sunt eam excidere.</p>
 <p><a name="033">33</a> Et cum lux inciperet fieri, rogabat Paulus omnes sumere cibum, dicens: Quartadecima die hodie exspectantes jejuni permanetis, nihil accipientes.</p>
 <p><a name="034">34</a> Propter quod rogo vos accipere cibum pro salute vestra: quia nullius vestrum capillus de capite peribit.</p>
 <p><a name="035">35</a> Et cum hæc dixisset, sumens panem, gratias egit Deo in conspectu omnium: et cum fregisset, cpit manducare.</p>
 <p><a name="036">36</a> Animæquiores autem facti omnes, et ipsi sumpserunt cibum.</p>
 <p><a name="037">37</a> Eramus vero universæ animæ in navi ducentæ septuaginta sex.</p>
 <p><a name="038">38</a> Et satiati cibo alleviabant navem, jactantes triticum in mare.</p>
 <p><a name="039">39</a> Cum autem dies factus esset, terram non agnoscebant: sinum vero quemdam considerabant habentem littus, in quem cogitabant si possent ejicere navem.</p>
 <p><a name="040">40</a> Et cum anchoras sustulissent, committebant se mari, simul laxantes juncturas gubernaculorum: et levato artemone secundum auræ flatum, tendebant ad littus.</p>
 <p><a name="041">41</a> Et cum incidissemus in locum dithalassum, impegerunt navem: et prora quidem fixa manebat immobilis, puppis vero solvebatur a vi maris.</p>
 <p><a name="042">42</a> Militum autem consilium fuit ut custodias occiderent, ne quis cum enatasset, effugeret.</p>
 <p><a name="043">43</a> Centurio autem volens servare Paulum, prohibuit fieri: jussitque eos qui possent natare, emittere se primos, et evadere, et ad terram exire:</p>
 <p><a name="044">44</a> et ceteros, alios in tabulis ferebant, quosdam super ea quæ de navi erant. Et sic factum est, ut omnes animæ evaderent ad terram.</p>
 <p></p><hr>
 <center>
 <a href="act028.htm">Next: Acts Chapter 28</a></center>
 </body>