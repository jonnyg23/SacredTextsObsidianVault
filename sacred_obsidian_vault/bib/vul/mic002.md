<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mic002.htm">Polyglot</a> 
 <a href="../kjv/mic002.htm">KJV</a> 
 <a href="../sep/mic002.htm">Sep</a> 
 <a href="../tan/mic002.htm">Tan</a> 
 
 <br>
 <br><a href="mic.htm">Micah Index</a><br>
  
 <a href="mic001.htm">Previous</a> 
 <a href="mic003.htm">Next</a> 
 </center>
 <hr>
 
 <h3 align="CENTER">Vulgate (Latin): Micah Chapter 2</h3><p><a name="001">1</a> [Væ qui cogitatis inutile,<br> et operamini malum in cubilibus vestris!<br> In luce matutina faciunt illud,<br> quoniam contra Deum est manus eorum.<br></p>
 <p><a name="002">2</a> Et concupierunt agros, et violenter tulerunt:<br> et rapuerunt domos,<br> et calumniabantur virum, et domum ejus:<br> virum, et hæreditatem ejus.<br></p>
 <p><a name="003">3</a> Idcirco hæc dicit Dominus:<br> Ecce ego cogito super familiam istam malum,<br> unde non auferetis colla vestra,<br> et non ambulabitis superbi:<br> quoniam tempus pessimum est.<br></p>
 <p><a name="004">4</a> In die illa sumetur super vos parabola,<br> et cantabitur canticum cum suavitate, dicentium:<br> Depopulatione vastati sumus;<br> pars populi mei commutata est:<br> quomodo recedet a me, cum revertatur,<br> qui regiones nostras dividat?<br></p>
 <p><a name="005">5</a> Propter hoc non erit tibi mittens funiculum sortis in ctu Domini.<br></p>
 <p><a name="006">6</a> Ne loquamini loquentes;<br> non stillabit super istos, non comprehendet confusio.<br></p>
 <p><a name="007">7</a> Dicit domus Jacob:<br> Numquid abbreviatus est spiritus Domini,<br> aut tales sunt cogitationes ejus?<br> nonne verba mea bona sunt cum eo qui recte graditur?<br></p>
 <p><a name="008">8</a> et e contrario populus meus in adversarium consurrexit.<br> Desuper tunica pallium sustulistis:<br> et eos qui transibant simpliciter convertistis in bellum.<br></p>
 <p><a name="009">9</a> Mulieres populi mei ejecistis de domo deliciarum suarum;<br> a parvulis earum tulistis laudem meam in perpetuum.<br></p>
 <p><a name="010">10</a> Surgite, et ite, quia non habetis hic requiem:<br> propter immunditiam ejus corrumpetur putredine pessima.<br></p>
 <p><a name="011">11</a> Utinam non essem vir habens spiritum,<br> et mendacium potius loquerer!<br> Stillabo tibi in vinum et in ebrietatem;<br> et erit super quem stillatur populus iste.<br></p>
 <p><a name="012">12</a> Congregatione congregabo, Jacob, totum te;<br> in unum conducam reliquias Israël:<br> pariter ponam illum quasi gregem in ovili,<br> quasi pecus in medio caularum:<br> tumultuabuntur a multitudine hominum.<br></p>
 <p><a name="013">13</a> Ascendet enim pandens iter ante eos:<br> divident, et transibunt portam,<br> et ingredientur per eam:<br> et transibit rex eorum coram eis,<br> et Dominus in capite eorum.]</p>
 <p></p><hr>
 <center>
 <a href="mic003.htm">Next: Micah Chapter 3</a></center>
 </body>