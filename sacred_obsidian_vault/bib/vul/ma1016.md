<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma1016.htm">Polyglot</a> 
 <a href="../apo/ma1016.htm">Apo</a> 
 <a href="../sep/ma1016.htm">Sep</a> 
 
 <br>
 <br><a href="ma1.htm">1 Macabees Index</a><br>
  
 <a href="ma1015.htm">Previous</a> 
 <a href="ma2001.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Macabees Chapter 16</h3><p><a name="001">1</a> Et ascendit Joannes de Gazaris, et nuntiavit Simoni patri suo quæ fecit Cendebæus in populo ipsorum.</p>
 <p><a name="002">2</a> Et vocavit Simon duos filios seniores, Judam et Joannem, et ait illis: Ego, et fratres mei, et domus patris mei expugnavimus hostes Israël ab adolescentia usque in hunc diem: et prosperatum est in manibus nostris liberare Israël aliquoties.</p>
 <p><a name="003">3</a> Nunc autem senui: sed estote loco meo, et fratres mei, et egressi pugnate pro gente nostra: auxilium vero de cælo vobiscum sit.</p>
 <p><a name="004">4</a> Et elegit de regione viginti millia virorum belligeratorum, et equites: et profecti sunt ad Cendebæum, et dormierunt in Modin.</p>
 <p><a name="005">5</a> Et surrexerunt mane, et abierunt in campum: et ecce exercitus copiosus in obviam illis peditum et equitum: et fluvius torrens erat inter medium ipsorum.</p>
 <p><a name="006">6</a> Et admovit castra contra faciem eorum ipse et populus ejus, et vidit populum trepidantem ad transfretandum torrentem: et transfretavit primus, et viderunt eum viri, et transierunt post eum.</p>
 <p><a name="007">7</a> Et divisit populum et equites in medio peditum: erat autem equitatus adversariorum copiosus nimis.</p>
 <p><a name="008">8</a> Et exclamaverunt sacris tubis, et in fugam conversus est Cendebæus et castra ejus: et ceciderunt ex eis multi vulnerati: residui autem in munitionem fugerunt.</p>
 <p><a name="009">9</a> Tunc vulneratus est Judas frater Joannis: Joannes autem insecutus est eos, donec venit Cedronem, quam ædificavit:</p>
 <p><a name="010">10</a> et fugerunt usque ad turres, quæ erant in agris Azoti, et succendit eas igni. Et ceciderunt ex illis duo millia virorum, et reversus est in Judæam in pace.<br>
 </p>
 <p><a name="011">11</a> Et Ptolemæus filius Abobi constitutus erat dux in campo Jericho, et habebat argentum et aurum multum:</p>
 <p><a name="012">12</a> erat enim gener summi sacerdotis.</p>
 <p><a name="013">13</a> Et exaltatum est cor ejus, et volebat obtinere regionem, et cogitabat dolum adversus Simonem et filios ejus, ut tolleret eos.</p>
 <p><a name="014">14</a> Simon autem, perambulans civitates quæ erant in regione Judææ, et sollicitudinem gerens earum, descendit in Jericho ipse, et Mathathias filius ejus, et Judas, anno centesimo septuagesimo septimo, mense undecimo: hic est mensis Sabath.</p>
 <p><a name="015">15</a> Et suscepit eos filius Abobi in munitiunculam, quæ vocatur Doch, cum dolo, quam ædificavit: et fecit eis convivium magnum, et abscondit illic viros.</p>
 <p><a name="016">16</a> Et cum inebriatus esset Simon et filii ejus, surrexit Ptolemæus cum suis, et sumpserunt arma sua, et intraverunt in convivium: et occiderunt eum, et duos filios ejus, et quosdam pueros ejus:</p>
 <p><a name="017">17</a> et fecit deceptionem magnam in Israël, et reddidit mala pro bonis.</p>
 <p><a name="018">18</a> Et scripsit hæc Ptolemæus, et misit regi ut mitteret ei exercitum in auxilium, et traderet ei regionem, et civitates eorum, et tributa.</p>
 <p><a name="019">19</a> Et misit alios in Gazaram tollere Joannem: et tribunis misit epistolas, ut venirent ad se, et daret eis argentum, et aurum, et dona.</p>
 <p><a name="020">20</a> Et alios misit occupare Jerusalem et montem templi.</p>
 <p><a name="021">21</a> Et præcurrens quidam, nuntiavit Joanni in Gazara quia periit pater ejus et fratres ejus, et quia misit te quoque interfici.</p>
 <p><a name="022">22</a> Ut audivit autem, vehementer expavit: et comprehendit viros, qui venerant perdere eum, et occidit eos: cognovit enim quia quærebant eum perdere.<br>
 </p>
 <p><a name="023">23</a> Et cetera sermonum Joannis, et bellorum ejus, et bonarum virtutum, quibus fortiter gessit, et ædificii murorum, quos exstruxit, et rerum gestarum ejus:</p>
 <p><a name="024">24</a> ecce hæc scripta sunt in libro dierum sacerdotii ejus, ex quo factus est princeps sacerdotum post patrem suum.</p>
 <p></p>
 <p></p><hr>
 <center>
 <a href="ma2001.htm">Next: 2 Macabees Chapter 1</a></center>
 </body>