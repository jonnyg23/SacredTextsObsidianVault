<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act018.htm">Polyglot</a> 
 <a href="../gnt/act018.htm">GNT</a> 
 <a href="../kjv/act018.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act017.htm">Previous</a> 
 <a href="act019.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 18</h3><p><a name="001">1</a> Post hæc egressus ab Athenis, venit Corinthum:</p>
 <p><a name="002">2</a> et inveniens quemdam Judæum nomine Aquilam, Ponticum genere, qui nuper venerat ab Italia, et Priscillam uxorem ejus (eo quod præcepisset Claudius discedere omnes Judæos a Roma), accessit ad eos.</p>
 <p><a name="003">3</a> Et quia ejusdem erat artis, manebat apud eos, et operabatur. (Erant autem scenofactoriæ artis.)</p>
 <p><a name="004">4</a> Et disputabat in synagoga per omne sabbatum, interponens nomen Domini Jesu: suadebatque Judæis et Græcis.</p>
 <p><a name="005">5</a> Cum venissent autem de Macedonia Silas et Timotheus, instabat verbo Paulus, testificans Judæis esse Christum Jesum.</p>
 <p><a name="006">6</a> Contradicentibus autem eis, et blasphemantibus, excutiens vestimenta sua, dixit ad eos: Sanguis vester super caput vestrum: mundus ego: ex hoc ad gentes vadam.</p>
 <p><a name="007">7</a> Et migrans inde, intravit in domum cujusdam, nomine Titi Justi, colentis Deum, cujus domus erat conjuncta synagogæ.</p>
 <p><a name="008">8</a> Crispus autem archisynagogus credidit Domino cum omni domo sua: et multi Corinthiorum audientes credebant, et baptizabantur.</p>
 <p><a name="009">9</a> Dixit autem Dominus nocte per visionem Paulo: Noli timere, sed loquere, et ne taceas:</p>
 <p><a name="010">10</a> propter quod ego sum tecum, et nemo apponetur tibi ut noceat te: quoniam populus est mihi multus in hac civitate.</p>
 <p><a name="011">11</a> Sedit autem ibi annum et sex menses, docens apud eos verbum Dei.<br>
 </p>
 <p><a name="012">12</a> Gallione autem proconsule Achaiæ, insurrexerunt uno animo Judæi in Paulum, et adduxerunt eum ad tribunal,</p>
 <p><a name="013">13</a> dicentes: Quia contra legem hic persuadet hominibus colere Deum.</p>
 <p><a name="014">14</a> Incipiente autem Paulo aperire os, dixit Gallio ad Judæos: Si quidem esset iniquum aliquid aut facinus pessimum, o viri Judæi, recte vos sustinerem.</p>
 <p><a name="015">15</a> Si vero quæstiones sunt de verbo, et nominibus, et lege vestra, vos ipsi videritis: judex ego horum nolo esse.</p>
 <p><a name="016">16</a> Et minavit eos a tribunali.</p>
 <p><a name="017">17</a> Apprehendentes autem omnes Sosthenem principem synagogæ, percutiebant eum ante tribunal: et nihil eorum Gallioni curæ erat.<br>
 </p>
 <p><a name="018">18</a> Paulus vero cum adhuc sustinuisset dies multos fratribus valefaciens, navigavit in Syriam (et cum eo Priscilla et Aquila), qui sibi totonderat in Cenchris caput: habebat enim votum.</p>
 <p><a name="019">19</a> Devenitque Ephesum, et illos ibi reliquit. Ipse vero ingressus synagogam, disputabat cum Judæis.</p>
 <p><a name="020">20</a> Rogantibus autem eis ut ampliori tempore maneret, non consensit,</p>
 <p><a name="021">21</a> sed valefaciens, et dicens: Iterum revertar ad vos, Deo volente: profectus est ab Epheso.</p>
 <p><a name="022">22</a> Et descendens Cæsaream, ascendit, et salutavit ecclesiam, et descendit Antiochiam.<br>
 </p>
 <p><a name="023">23</a> Et facto ibi aliquanto tempore profectus est, perambulans ex ordine Galaticam regionem, et Phrygiam, confirmans omnes discipulos.</p>
 <p><a name="024">24</a> Judæus autem quidam, Apollo nomine, Alexandrinus genere, vir eloquens, devenit Ephesum, potens in scripturis.</p>
 <p><a name="025">25</a> Hic erat edoctus viam Domini: et fervens spiritu loquebatur, et docebat diligenter ea quæ sunt Jesu, sciens tantum baptisma Joannis.</p>
 <p><a name="026">26</a> Hic ergo cpit fiducialiter agere in synagoga. Quem cum audissent Priscilla et Aquila, assumpserunt eum, et diligentius exposuerunt ei viam Domini.</p>
 <p><a name="027">27</a> Cum autem vellet ire Achaiam, exhortati fratres, scripserunt discipulis ut susciperent eum. Qui cum venisset, contulit multum his qui crediderant.</p>
 <p><a name="028">28</a> Vehementer enim Judæos revincebat publice, ostendens per Scripturas esse Christum Jesum.</p>
 <p></p><hr>
 <center>
 <a href="act019.htm">Next: Acts Chapter 19</a></center>
 </body>