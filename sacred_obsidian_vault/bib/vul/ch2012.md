<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2012.htm">Polyglot</a> 
 <a href="../kjv/ch2012.htm">KJV</a> 
 <a href="../sep/ch2012.htm">Sep</a> 
 <a href="../tan/ch2012.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2011.htm">Previous</a> 
 <a href="ch2013.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 12</h3><p><a name="001">1</a> Cumque roboratum fuisset regnum Roboam et confortatum, dereliquit legem Domini, et omnis Israël cum eo.</p>
 <p><a name="002">2</a> Anno autem quinto regni Roboam, ascendit Sesac rex Ægypti in Jerusalem (quia peccaverant Domino)</p>
 <p><a name="003">3</a> cum mille ducentis curribus, et sexaginta millibus equitum: nec erat numerus vulgi quod venerat cum eo ex Ægypto, Libyes scilicet, et Troglodytæ, et Æthiopes.</p>
 <p><a name="004">4</a> Cepitque civitates munitissimas in Juda, et venit usque in Jerusalem.</p>
 <p><a name="005">5</a> Semeias autem propheta ingressus est ad Roboam, et principes Juda qui congregati fuerant in Jerusalem, fugientes Sesac: dixitque ad eos: Hæc dicit Dominus: Vos reliquistis me, et ego reliqui vos in manu Sesac.</p>
 <p><a name="006">6</a> Consternatique principes Israël et rex, dixerunt: Justus est Dominus.</p>
 <p><a name="007">7</a> Cumque vidisset Dominus quod humiliati essent, factus est sermo Domini ad Semeiam, dicens: Quia humiliati sunt, non disperdam eos, daboque eis pauxillum auxilii, et non stillabit furor meus super Jerusalem per manum Sesac.</p>
 <p><a name="008">8</a> Verumtamen servient ei, ut sciant distantiam servitutis meæ, et servitutis regni terrarum.</p>
 <p><a name="009">9</a> Recessit itaque Sesac rex Ægypti ab Jerusalem, sublatis thesauris domus Domini et domus regis: omniaque secum tulit, et clypeos aureos quos fecerat Salomon:</p>
 <p><a name="010">10</a> pro quibus fecit rex æneos, et tradidit illos principibus scutariorum, qui custodiebant vestibulum palatii.</p>
 <p><a name="011">11</a> Cumque introiret rex domum Domini, veniebant scutarii et tollebant eos, iterumque referebant eos ad armamentarium suum.</p>
 <p><a name="012">12</a> Verumtamen quia humiliati sunt, aversa est ab eis ira Domini, nec deleti sunt penitus: siquidem et in Juda inventa sunt opera bona.</p>
 <p><a name="013">13</a> Confortatus est ergo rex Roboam in Jerusalem, atque regnavit: quadraginta autem et unius anni erat cum regnare cpisset, et decem et septem annis regnavit in Jerusalem, urbe quam elegit Dominus ut confirmaret nomen suum ibi, de cunctis tribubus Israël: nomen autem matris ejus Naama Ammanitis.</p>
 <p><a name="014">14</a> Fecit autem malum, et non præparavit cor suum ut quæreret Dominum.<br>
 </p>
 <p><a name="015">15</a> Opera vero Roboam prima et novissima scripta sunt in libris Semeiæ prophetæ, et Addo videntis, et diligenter exposita: pugnaveruntque adversum se Roboam et Jeroboam cunctis diebus.</p>
 <p><a name="016">16</a> Et dormivit Roboam cum patribus suis, sepultusque est in civitate David: et regnavit Abia filius ejus pro eo.</p>
 <p></p><hr>
 <center>
 <a href="ch2013.htm">Next: 2 Chronicles Chapter 13</a></center>
 </body>