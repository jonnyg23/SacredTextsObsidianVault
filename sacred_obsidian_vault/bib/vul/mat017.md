<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat017.htm">Polyglot</a> 
 <a href="../gnt/mat017.htm">GNT</a> 
 <a href="../kjv/mat017.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat016.htm">Previous</a> 
 <a href="mat018.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 17</h3><p><a name="001">1</a> Et post dies sex assumit Jesus Petrum, et Jacobum, et Joannem fratrem ejus, et ducit illos in montem excelsum seorsum:</p>
 <p><a name="002">2</a> et transfiguratus est ante eos. Et resplenduit facies ejus sicut sol: vestimenta autem ejus facta sunt alba sicut nix.</p>
 <p><a name="003">3</a> Et ecce apparuerunt illis Moyses et Elias cum eo loquentes.</p>
 <p><a name="004">4</a> Respondens autem Petrus, dixit ad Jesum: Domine, bonum est nos hic esse: si vis, faciamus tria tabernacula, tibi unum, Moysi unum, et Eliæ unum.</p>
 <p><a name="005">5</a> Adhuc eo loquente, ecce nubes lucida obumbravit eos. Et ecce vox de nube, dicens: Hic est Filius meus dilectus, in quo mihi bene complacui: ipsum audite.</p>
 <p><a name="006">6</a> Et audientes discipuli ceciderunt in faciem suam, et timuerunt valde.</p>
 <p><a name="007">7</a> Et accessit Jesus, et tetigit eos: dixitque eis: Surgite, et nolite timere.</p>
 <p><a name="008">8</a> Levantes autem oculos suos, neminem viderunt, nisi solum Jesum.</p>
 <p><a name="009">9</a> Et descendentibus illis de monte, præcepit eis Jesus, dicens: Nemini dixeritis visionem, donec Filius hominis a mortuis resurgat.</p>
 <p><a name="010">10</a> Et interrogaverunt eum discipuli, dicentes: Quid ergo scribæ dicunt, quod Eliam oporteat primum venire?</p>
 <p><a name="011">11</a> At ille respondens, ait eis: Elias quidem venturus est, et restituet omnia.</p>
 <p><a name="012">12</a> Dico autem vobis, quia Elias jam venit, et non cognoverunt eum, sed fecerunt in eo quæcumque voluerunt. Sic et Filius hominis passurus est ab eis.</p>
 <p><a name="013">13</a> Tunc intellexerunt discipuli, quia de Joanne Baptista dixisset eis.<br>
 </p>
 <p><a name="014">14</a> Et cum venisset ad turbam, accessit ad eum homo genibus provolutus ante eum, dicens: Domine, miserere filio meo, quia lunaticus est, et male patitur: nam sæpe cadit in ignem, et crebro in aquam.</p>
 <p><a name="015">15</a> Et obtuli eum discipulis tuis, et non potuerunt curare eum.</p>
 <p><a name="016">16</a> Respondens autem Jesus, ait: O generatio incredula, et perversa, quousque ero vobiscum? usquequo patiar vos? Afferte huc illum ad me.</p>
 <p><a name="017">17</a> Et increpavit illum Jesus, et exiit ab eo dæmonium, et curatus est puer ex illa hora.</p>
 <p><a name="018">18</a> Tunc accesserunt discipuli ad Jesum secreto, et dixerunt: Quare nos non potuimus ejicere illum?</p>
 <p><a name="019">19</a> Dixit illis Jesus: Propter incredulitatem vestram. Amen quippe dico vobis, si habueritis fidem sicut granum sinapis, dicetis monti huic: Transi hinc illuc, et transibit, et nihil impossibile erit vobis.</p>
 <p><a name="020">20</a> Hoc autem genus non ejicitur nisi per orationem et jejunium.<br>
 </p>
 <p><a name="021">21</a> Conversantibus autem eis in Galilæa, dixit illis Jesus: Filius hominis tradendus est in manus hominum:</p>
 <p><a name="022">22</a> et occident eum, et tertia die resurget. Et contristati sunt vehementer.<br>
 </p>
 <p><a name="023">23</a> Et cum venissent Capharnaum, accesserunt qui didrachma accipiebant ad Petrum, et dixerunt ei: Magister vester non solvit didrachma?</p>
 <p><a name="024">24</a> Ait: Etiam. Et cum intrasset in domum, prævenit eum Jesus, dicens: Quid tibi videtur Simon? reges terræ a quibus accipiunt tributum vel censum? a filiis suis, an ab alienis?</p>
 <p><a name="025">25</a> Et ille dixit: Ab alienis. Dixit illi Jesus: Ergo liberi sunt filii.</p>
 <p><a name="026">26</a> Ut autem non scandalizemus eos, vade ad mare, et mitte hamum: et eum piscem, qui primus ascenderit, tolle: et aperto ore ejus, invenies staterem: illum sumens, da eis pro me et te.</p>
 <p></p><hr>
 <center>
 <a href="mat018.htm">Next: Matthew Chapter 18</a></center>
 </body>