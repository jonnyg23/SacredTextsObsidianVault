<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg011.htm">Polyglot</a> 
 <a href="../kjv/jdg011.htm">KJV</a> 
 <a href="../sep/jdb011.htm">Sep:JdB</a> 
 <a href="../sep/jda011.htm">Sep:JdA</a> 
 <a href="../tan/jdg011.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jdg010.htm">Previous</a> 
 <a href="jdg012.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 11</h3><p><a name="001">1</a> Fuit illo tempore Jephte Galaadites vir fortissimus atque pugnator, filius mulieris meretricis, qui natus est de Galaad.</p>
 <p><a name="002">2</a> Habuit autem Galaad uxorem, de qua suscepit filios: qui postquam creverant, ejecerunt Jephte, dicentes: Hæres in domo patris nostri esse non poteris, quia de altera matre natus es.</p>
 <p><a name="003">3</a> Quos ille fugiens atque devitans, habitavit in terra Tob: congregatique sunt ad eum viri inopes, et latrocinantes, et quasi principem sequebantur.</p>
 <p><a name="004">4</a> In illis diebus pugnabant filii Ammon contra Israël.</p>
 <p><a name="005">5</a> Quibus acriter instantibus perrexerunt majores natu de Galaad, ut tollerent in auxilium sui Jephte de terra Tob:</p>
 <p><a name="006">6</a> dixeruntque ad eum: Veni et esto princeps noster, et pugna contra filios Ammon.</p>
 <p><a name="007">7</a> Quibus ille respondit: Nonne vos estis, qui odistis me, et ejecistis de domo patris mei? et nunc venistis ad me necessitate compulsi.</p>
 <p><a name="008">8</a> Dixeruntque principes Galaad ad Jephte: Ob hanc igitur causam nunc ad te venimus, ut proficiscaris nobiscum, et pugnes contra filios Ammon, sisque dux omnium qui habitant in Galaad.</p>
 <p><a name="009">9</a> Jephte quoque dixit eis: Si vere venistis ad me, ut pugnem pro vobis contra filios Ammon, tradideritque eos Dominus in manus meas, ego ero vester princeps?</p>
 <p><a name="010">10</a> Qui responderunt ei: Dominus, qui hæc audit, ipse mediator ac testis est quod nostra promissa faciemus.</p>
 <p><a name="011">11</a> Abiit itaque Jephte cum principibus Galaad, fecitque eum omnis populus principem sui. Locutusque est Jephte omnes sermones suos coram Domino in Maspha.<br>
 </p>
 <p><a name="012">12</a> Et misit nuntios ad regem filiorum Ammon, qui ex persona sua dicerent: Quid mihi et tibi est, quia venisti contra me, ut vastares terram meam?</p>
 <p><a name="013">13</a> Quibus ille respondit: Quia tulit Israël terram meam, quando ascendit de Ægypto, a finibus Arnon usque Jaboc atque Jordanem: nunc ergo cum pace redde mihi eam.</p>
 <p><a name="014">14</a> Per quos rursum mandavit Jephte, et imperavit eis ut dicerent regi Ammon:</p>
 <p><a name="015">15</a> Hæc dicit Jephte: Non tulit Israël terram Moab, nec terram filiorum Ammon:</p>
 <p><a name="016">16</a> sed quando de Ægypto conscenderunt, ambulavit per solitudinem usque ad mare Rubrum, et venit in Cades.</p>
 <p><a name="017">17</a> Misitque nuntios ad regem Edom, dicens: Dimitte me ut transeam per terram tuam. Qui noluit acquiescere precibus ejus. Misit quoque ad regem Moab, qui et ipse transitum præbere contempsit. Mansit itaque in Cades,</p>
 <p><a name="018">18</a> et circuivit ex latere terram Edom et terram Moab: venitque contra orientalem plagam terræ Moab, et castrametatus est trans Arnon: nec voluit intrare terminos Moab. (Arnon quippe confinium est terræ Moab.)</p>
 <p><a name="019">19</a> Misit itaque Israël nuntios ad Sehon regem Amorrhæorum, qui habitabat in Hesebon, et dixerunt ei: Dimitte ut transeam per terram tuam usque ad fluvium.</p>
 <p><a name="020">20</a> Qui et ipse Israël verba despiciens, non dimisit eum transire per terminos suos: sed infinita multitudine congregata, egressus est contra eum in Jasa, et fortiter resistebat.</p>
 <p><a name="021">21</a> Tradiditque eum Dominus in manus Israël cum omni exercitu suo: qui percussit eum, et possedit omnem terram Amorrhæi habitatoris regionis illius,</p>
 <p><a name="022">22</a> et universos fines ejus, de Arnon usque Jaboc, et de solitudine usque ad Jordanem.</p>
 <p><a name="023">23</a> Dominus ergo Deus Israël subvertit Amorrhæum, pugnante contra illum populo suo Israël, et tu nunc vis possidere terram ejus?</p>
 <p><a name="024">24</a> nonne ea quæ possidet Chamos deus tuus, tibi jure debentur? quæ autem Dominus Deus noster victor obtinuit, in nostram cedent possessionem:</p>
 <p><a name="025">25</a> nisi forte melior es Balac filio Sephor rege Moab; aut docere potes, quod jurgatus sit contra Israël, et pugnaverit contra eum,</p>
 <p><a name="026">26</a> quando habitavit in Hesebon et viculis ejus, et in Aroër et villis illius, vel in cunctis civitatibus juxta Jordanem, per trecentos annos. Quare tanto tempore nihil super hac repetitione tentastis?</p>
 <p><a name="027">27</a> Igitur non ego pecco in te, sed tu contra me male agis, indicens mihi bella non justa. Judicet Dominus arbiter hujus diei inter Israël, et inter filios Ammon.</p>
 <p><a name="028">28</a> Noluitque acquiescere rex filiorum Ammon verbis Jephte, quæ per nuntios mandaverat.<br>
 </p>
 <p><a name="029">29</a> Factus est ergo super Jephte spiritus Domini, et circuiens Galaad et Manasse, Maspha quoque Galaad, et inde transiens ad filios Ammon,</p>
 <p><a name="030">30</a> votum vovit Domino, dicens: Si tradideris filios Ammon in manus meas,</p>
 <p><a name="031">31</a> quicumque primus fuerit egressus de foribus domus meæ, mihique occurrerit revertenti cum pace a filiis Ammon, eum holocaustum offeram Domino.</p>
 <p><a name="032">32</a> Transivitque Jephte ad filios Ammon, ut pugnaret contra eos: quos tradidit Dominus in manus ejus.</p>
 <p><a name="033">33</a> Percussitque ab Aroër usque dum venias in Mennith, viginti civitates, et usque ad Abel, quæ est vineis consita, plaga magna nimis: humiliatique sunt filii Ammon a filiis Israël.<br>
 </p>
 <p><a name="034">34</a> Revertente autem Jephte in Maspha domum suam, occurrit ei unigenita filia sua cum tympanis et choris: non enim habebat alios liberos.</p>
 <p><a name="035">35</a> Qua visa, scidit vestimenta sua, et ait: Heu me, filia mea! decepisti me, et ipsa decepta es: aperui enim os meum ad Dominum, et aliud facere non potero.</p>
 <p><a name="036">36</a> Cui illa respondit: Pater mi, si aperuisti os tuum ad Dominum, fac mihi quodcumque pollicitus es, concessa tibi ultione atque victoria de hostibus tuis.</p>
 <p><a name="037">37</a> Dixitque ad patrem: Hoc solum mihi præsta quod deprecor: dimitte me ut duobus mensibus circumeam montes, et plangam virginitatem meam cum sodalibus meis.</p>
 <p><a name="038">38</a> Cui ille respondit: Vade. Et dimisit eam duobus mensibus. Cumque abiisset cum sociis ac sodalibus suis, flebat virginitatem suam in montibus.</p>
 <p><a name="039">39</a> Expletisque duobus mensibus, reversa est ad patrem suum, et fecit ei sicut voverat, quæ ignorabat virum. Exinde mos increbruit in Israël, et consuetudo servata est,</p>
 <p><a name="040">40</a> ut post anni circulum conveniant in unum filiæ Israël, et plangant filiam Jephte Galaaditæ diebus quatuor.</p>
 <p></p><hr>
 <center>
 <a href="jdg012.htm">Next: Judges Chapter 12</a></center>
 </body>