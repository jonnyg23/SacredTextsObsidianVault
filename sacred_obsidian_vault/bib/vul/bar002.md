<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/bar002.htm">Polyglot</a> 
 <a href="../apo/bar002.htm">Apo</a> 
 <a href="../sep/bar002.htm">Sep</a> 
 
 <br>
 <br><a href="bar.htm">Baruch Index</a><br>
  
 <a href="bar001.htm">Previous</a> 
 <a href="bar003.htm">Next</a> 
 </center>
 <hr>
 
 <h3 align="CENTER">Vulgate (Latin): Baruch Chapter 2</h3><p><a name="001">1</a> [Propter quod statuit Dominus Deus noster verbum suum,<br> quod locutus est ad nos,<br> et ad judices nostros qui judicaverunt Israël,<br> et ad reges nostros, et ad principes nostros,<br> et ad omnem Israël et Juda:<br></p>
 <p><a name="002">2</a> ut adduceret Dominus super nos mala magna,<br> quæ non sunt facta sub cælo<br> quemadmodum facta sunt in Jerusalem,<br> secundum quæ scripta sunt in lege Moysi,<br></p>
 <p><a name="003">3</a> et manducaret homo carnes filii sui et carnes filiæ suæ.<br></p>
 <p><a name="004">4</a> Et dedit eos sub manu regum omnium qui sunt in circuitu nostro,<br> in improperium et in desolationem in omnibus populis<br> in quibus nos dispersit Dominus:<br></p>
 <p><a name="005">5</a> et facti sumus subtus, et non supra,<br> quia peccavimus Domino Deo nostro,<br> non obaudiendo voci ipsius.<br></p>
 <p><a name="006">6</a> Domino Deo nostro justitia,<br> nobis autem et patribus nostris confusio faciei,<br> sicut est dies hæc:<br></p>
 <p><a name="007">7</a> quia locutus est Dominus super nos omnia mala hæc<br> quæ venerunt super nos:<br></p>
 <p><a name="008">8</a> et non sumus deprecati faciem Domini Dei nostri,<br> ut reverteremur unusquisque nostrum a viis nostris pessimis.<br></p>
 <p><a name="009">9</a> Et vigilavit Dominus in malis,<br> et adduxit ea super nos:<br> quia justus est Dominus in omnibus operibus suis<br> quæ mandavit nobis,<br></p>
 <p><a name="010">10</a> et non audivimus vocem ipsius<br> ut iremus in præceptis Domini,<br> quæ dedit ante faciem nostram.]<br>
 </p>
 <p><a name="011">11</a> [Et nunc, Domine Deus Israël,<br> qui eduxisti populum tuum de terra Ægypti<br> in manu valida, et in signis, et in prodigiis,<br> et in virtute tua magna, et in brachio excelso,<br> et fecisti tibi nomen sicut est dies iste:<br></p>
 <p><a name="012">12</a> peccavimus, impie egimus,<br> inique gessimus, Domine Deus noster,<br> in omnibus justitiis tuis.<br></p>
 <p><a name="013">13</a> Avertatur ira tua a nobis,<br> quia derelicti sumus pauci inter gentes ubi dispersisti nos.<br></p>
 <p><a name="014">14</a> Exaudi, Domine, preces nostras et orationes nostras,<br> et educ nos propter te,<br> et da nobis invenire gratiam ante faciem eorum qui nos abduxerunt:<br></p>
 <p><a name="015">15</a> ut sciat omnis terra quia tu es Dominus Deus noster,<br> et quia nomen tuum invocatum est super Israël,<br> et super genus ipsius.<br></p>
 <p><a name="016">16</a> Respice, Domine, de domo sancta tua in nos,<br> et inclina aurem tuam, et exaudi nos.<br></p>
 <p><a name="017">17</a> Aperi oculos tuos et vide:<br> quia non mortui qui sunt in inferno,<br> quorum spiritus acceptus est a visceribus suis,<br> dabunt honorem et justificationem Domino:<br></p>
 <p><a name="018">18</a> sed anima quæ tristis est super magnitudine mali,<br> et incedit curva et infirma,<br> et oculi deficientes, et anima esuriens,<br> dat tibi gloriam et justitiam Domino.<br></p>
 <p><a name="019">19</a> Quia non secundum justitias patrum nostrorum<br> nos fundimus preces et petimus misericordiam<br> ante conspectum tuum, Domine Deus noster:<br></p>
 <p><a name="020">20</a> sed quia misisti iram tuam et furorem tuum super nos,<br> sicut locutus es in manu puerorum tuorum prophetarum,<br> dicens:</p>
 <p><a name="021">21</a> Sic dicit Dominus:<br> Inclinate humerum vestrum et cervicem vestram,<br> et opera facite regi Babylonis,<br> et sedebitis in terra quam dedi patribus vestris.<br></p>
 <p><a name="022">22</a> Quod si non audieritis vocem Domini Dei vestri,<br> operari regi Babyloniæ,<br> defectionem vestram faciam de civitatibus Juda,<br> et a foris Jerusalem,<br></p>
 <p><a name="023">23</a> et auferam a vobis vocem jucunditatis et vocem gaudii,<br> et vocem sponsi et vocem sponsæ,<br> et erit omnis terra sine vestigio ab inhabitantibus eam.<br></p>
 <p><a name="024">24</a> Et non audierunt vocem tuam,<br> ut operarentur regi Babylonis:<br> et statuisti verba tua,<br> quæ locutus es in manibus puerorum tuorum prophetarum,<br> ut transferrentur ossa regum nostrorum<br> et ossa patrum nostrorum de loco suo:<br></p>
 <p><a name="025">25</a> et ecce projecta sunt in calore solis et in gelu noctis,<br> et mortui sunt in doloribus pessimis,<br> in fame et in gladio, et in emissione.<br></p>
 <p><a name="026">26</a> Et posuisti templum in quo invocatum est nomen tuum in ipso<br> sicut hæc dies,<br> propter iniquitatem domus Israël et domus Juda.<br></p>
 <p><a name="027">27</a> Et fecisti in nobis, Domine Deus noster,<br> secundum omnem bonitatem tuam<br> et secundum omnem miserationem tuam illam magnam:<br></p>
 <p><a name="028">28</a> sicut locutus es in manu pueri tui Moysi,<br> in die qua præcepisti ei scribere legem tuam coram filiis Israël,<br></p>
 <p><a name="029">29</a> dicens: Si non audieritis vocem meam,<br> multitudo hæc magna convertetur in minimam inter gentes,<br> quo ego eos dispergam:<br></p>
 <p><a name="030">30</a> quia scio quod me non audiet populus:<br> populus est enim dura cervice.<br> Et convertetur ad cor suum in terra captivitatis suæ,<br></p>
 <p><a name="031">31</a> et scient quia ego sum Dominus Deus eorum:<br> et dabo eis cor, et intelligent;<br> aures, et audient:<br></p>
 <p><a name="032">32</a> et laudabunt me in terra captivitatis suæ,<br> et memores erunt nominis mei,<br></p>
 <p><a name="033">33</a> et avertent se a dorso suo duro,<br> et a malignitatibus suis:<br> quia reminiscentur viam patrum suorum,<br> qui peccaverunt in me.<br></p>
 <p><a name="034">34</a> Et revocabo illos in terram quam juravi patribus eorum,<br> Abraham, Isaac, et Jacob:<br> et dominabuntur ejus, et multiplicabo eos,<br> et non minorabuntur:<br></p>
 <p><a name="035">35</a> et statuam illis testamentum alterum sempiternum,<br> ut sim illis in Deum,<br> et ipsi erunt mihi in populum:<br> et non movebo amplius populum meum, filios Israël,<br> a terra quam dedi illis.]</p>
 <p></p><hr>
 <center>
 <a href="bar003.htm">Next: Baruch Chapter 3</a></center>
 </body>