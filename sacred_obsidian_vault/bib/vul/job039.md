<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job039.htm">Polyglot</a> 
 <a href="../kjv/job039.htm">KJV</a> 
 <a href="../sep/job039.htm">Sep</a> 
 <a href="../tan/job039.htm">Tan</a> 
 
 <br>
 <br><a href="job.htm">Job Index</a><br>
  
 <a href="job038.htm">Previous</a> 
 <a href="job040.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 39</h3><p><a name="001">1</a> [Numquid nosti tempus partus ibicum in petris,<br> vel parturientes cervas observasti?<br></p>
 <p><a name="002">2</a> Dinumerasti menses conceptus earum,<br> et scisti tempus partus earum?<br></p>
 <p><a name="003">3</a> Incurvantur ad ftum, et pariunt,<br> et rugitus emittunt.<br></p>
 <p><a name="004">4</a> Separantur filii earum, et pergunt ad pastum:<br> egrediuntur, et non revertuntur ad eas.<br></p>
 <p><a name="005">5</a> Quis dimisit onagrum liberum,<br> et vincula ejus quis solvit?<br></p>
 <p><a name="006">6</a> cui dedi in solitudine domum,<br> et tabernacula ejus in terra salsuginis.<br></p>
 <p><a name="007">7</a> Contemnit multitudinem civitatis:<br> clamorem exactoris non audit.<br></p>
 <p><a name="008">8</a> Circumspicit montes pascuæ suæ,<br> et virentia quæque perquirit.<br></p>
 <p><a name="009">9</a> Numquid volet rhinoceros servire tibi,<br> aut morabitur ad præsepe tuum?<br></p>
 <p><a name="010">10</a> Numquid alligabis rhinocerota ad arandum loro tuo,<br> aut confringet glebas vallium post te?<br></p>
 <p><a name="011">11</a> Numquid fiduciam habebis in magna fortitudine ejus,<br> et derelinques ei labores tuos?<br></p>
 <p><a name="012">12</a> Numquid credes illi quod sementem reddat tibi,<br> et aream tuam congreget?<br></p>
 <p><a name="013">13</a> Penna struthionis similis est<br> pennis herodii et accipitris.<br></p>
 <p><a name="014">14</a> Quando derelinquit ova sua in terra,<br> tu forsitan in pulvere calefacies ea?<br></p>
 <p><a name="015">15</a> Obliviscitur quod pes conculcet ea,<br> aut bestia agri conterat.<br></p>
 <p><a name="016">16</a> Duratur ad filios suos, quasi non sint sui:<br> frustra laboravit, nullo timore cogente.<br></p>
 <p><a name="017">17</a> Privavit enim eam Deus sapientia,<br> nec dedit illi intelligentiam.<br></p>
 <p><a name="018">18</a> Cum tempus fuerit, in altum alas erigit:<br> deridet equum et ascensorem ejus.<br></p>
 <p><a name="019">19</a> Numquid præbebis equo fortitudinem,<br> aut circumdabis collo ejus hinnitum?<br></p>
 <p><a name="020">20</a> Numquid suscitabis eum quasi locustas?<br> gloria narium ejus terror.<br></p>
 <p><a name="021">21</a> Terram ungula fodit; exultat audacter:<br> in occursum pergit armatis.<br></p>
 <p><a name="022">22</a> Contemnit pavorem,<br> nec cedit gladio.<br></p>
 <p><a name="023">23</a> Super ipsum sonabit pharetra;<br> vibrabit hasta et clypeus:<br></p>
 <p><a name="024">24</a> fervens et fremens sorbet terram,<br> nec reputat tubæ sonare clangorem.<br></p>
 <p><a name="025">25</a> Ubi audierit buccinam, dicit: Vah!<br> procul odoratur bellum:<br> exhortationem ducum, et ululatum exercitus.<br></p>
 <p><a name="026">26</a> Numquid per sapientiam tuam plumescit accipiter,<br> expandens alas suas ad austrum?<br></p>
 <p><a name="027">27</a> Numquid ad præceptum tuum elevabitur aquila,<br> et in arduis ponet nidum suum?<br></p>
 <p><a name="028">28</a> In petris manet,<br> et in præruptis silicibus commoratur,<br> atque inaccessis rupibus.<br></p>
 <p><a name="029">29</a> Inde contemplatur escam,<br> et de longe oculi ejus prospiciunt.<br></p>
 <p><a name="030">30</a> Pulli ejus lambent sanguinem:<br> et ubicumque cadaver fuerit, statim adest.]</p>
 <p><a name="031">31</a> Et adjecit Dominus, et locutus est ad Job:</p>
 <p><a name="032">32</a> [Numquid qui contendit cum Deo, tam facile conquiescit?<br> utique qui arguit Deum, debet respondere ei.]</p>
 <p><a name="033">33</a> Respondens autem Job Domino, dixit:</p>
 <p><a name="034">34</a> [Qui leviter locutus sum, respondere quid possum?<br> manum meam ponam super os meum.<br></p>
 <p><a name="035">35</a> Unum locutus sum, quod utinam non dixissem:<br> et alterum, quibus ultra non addam.]</p>
 <p></p><hr>
 <center>
 <a href="job040.htm">Next: Job Chapter 40</a></center>
 </body>