<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma2003.htm">Polyglot</a> 
 <a href="../apo/ma2003.htm">Apo</a> 
 <a href="../sep/ma2003.htm">Sep</a> 
 
 <br>
 <br><a href="ma2.htm">2 Macabees Index</a><br>
  
 <a href="ma2002.htm">Previous</a> 
 <a href="ma2004.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Macabees Chapter 3</h3><p><a name="001">1</a> Igitur cum sancta civitas habitaretur in omni pace, leges etiam adhuc optime custodirentur, propter Oniæ pontificis pietatem, et animos odio habentes mala,</p>
 <p><a name="002">2</a> fiebat ut et ipsi reges et principes locum summo honore dignum ducerent, et templum maximis muneribus illustrarent:</p>
 <p><a name="003">3</a> ita ut Seleucus Asiæ rex de redditibus suis præstaret omnes sumptus ad ministerium sacrificiorum pertinentes.</p>
 <p><a name="004">4</a> Simon autem de tribu Benjamin, præpositus templi constitutus, contendebat, obsistente sibi principe sacerdotum, iniquum aliquid in civitate moliri.</p>
 <p><a name="005">5</a> Sed cum vincere Oniam non posset, venit ad Apollonium Tharsææ filium, qui eo tempore erat dux Clesyriæ et Phnicis:</p>
 <p><a name="006">6</a> et nuntiavit ei pecuniis innumerabilibus plenum esse ærarium Jerosolymis, et communes copias immensas esse, quæ non pertinent ad rationem sacrificiorum: esse autem possibile sub potestate regis cadere universa.</p>
 <p><a name="007">7</a> Cumque retulisset ad regem Apollonius de pecuniis quæ delatæ erant, illæ accitum Heliodorum, qui erat super negotia ejus, misit, cum mandatis ut prædictam pecuniam transportaret.</p>
 <p><a name="008">8</a> Statimque Heliodorus iter est agressus, specie quidem quasi per Clesyriam et Phnicen civitates esset peragraturus, re vera autem regis propositum perfecturus.</p>
 <p><a name="009">9</a> Sed cum venisset Jerosolymam, et benigne a summo sacerdote in civitate esset exceptus, narravit de dato indicio pecuniarum, et cujus rei gratia adesset, aperuit: interrogabat autem si vere hæc ita essent.</p>
 <p><a name="010">10</a> Tunc summus sacerdos ostendit deposita esse hæc, et victualia viduarum et pupillorum:</p>
 <p><a name="011">11</a> quædam vero esse Hircani Tobiæ viri valde eminentis, in his quæ detulerat impius Simon: universa autem argenti talenta esse quadringenta, et auri ducenta:</p>
 <p><a name="012">12</a> decipi vero eos qui credidissent loco et templo quod per universum mundum honoratur pro sui veneratione et sanctitate, omnino impossibile esse.</p>
 <p><a name="013">13</a> At ille pro his quæ habebat in mandatis a rege, dicebat omni genere regi ea esse deferenda.</p>
 <p><a name="014">14</a> Constituta autem die, intrabat de his Heliodorus ordinaturus. Non modica vero per universam civitatem erat trepidatio.</p>
 <p><a name="015">15</a> Sacerdotes autem ante altare cum stolis sacerdotalibus jactaverunt se, et invocabant de cælo eum qui de depositis legem posuit, ut his qui deposuerant ea salva custodiret.</p>
 <p><a name="016">16</a> Jam vero qui videbat summi sacerdotis vultum, mente vulnerabatur: facies enim et color immutatus declarabat internum animi dolorem:</p>
 <p><a name="017">17</a> circumfusa enim erat mstitia quædam viro, et horror corporis, per quem manifestus aspicientibus dolor cordis ejus efficiebatur.</p>
 <p><a name="018">18</a> Alii etiam gregatim de domibus confluebant, publica supplicatione obsecrantes, pro eo quod in contemptum locus esset venturus.</p>
 <p><a name="019">19</a> Accinctæque mulieres ciliciis pectus, per plateas confluebant: sed et virgines quæ conclusæ erant, procurrebant ad Oniam, aliæ autem ad muros, quædam vero per fenestras aspiciebant:</p>
 <p><a name="020">20</a> universæ autem protendentes manus in cælum, deprecabantur:</p>
 <p><a name="021">21</a> erat enim misera commistæ multitudinis, et magni sacerdotis in agone constituti exspectatio.</p>
 <p><a name="022">22</a> Et hi quidem invocabant omnipotentem Deum, ut credita sibi his qui crediderant, cum omni integritate conservarentur.</p>
 <p><a name="023">23</a> Heliodorus autem, quod decreverat, perficiebat eodem loco ipse cum satellitibus circa ærarium præsens.</p>
 <p><a name="024">24</a> Sed spiritus omnipotentis Dei magnam fecit suæ ostensionis evidentiam, ita ut omnes qui ausi fuerant parere ei, ruentes Dei virtute, in dissolutionem et formidinem converterentur.</p>
 <p><a name="025">25</a> Apparuit enim illis quidam equus terribilem habens sessorem, optimis operimentis adornatus: isque cum impetu Heliodoro priores calces elisit: qui autem ei sedebat, videbatur arma habere aurea.</p>
 <p><a name="026">26</a> Alii etiam apparuerunt duo juvenes virtute decori, optimi gloria, speciosique amictu: qui circumsteterunt eum, et ex utraque parte flagellabant, sine intermissione multis plagis verberantes.</p>
 <p><a name="027">27</a> Subito autem Heliodorus concidit in terram, eumque multa caligine circumfusum rapuerunt, atque in sella gestatoria positum ejecerunt.</p>
 <p><a name="028">28</a> Et is, qui cum multis cursoribus et satellitibus prædictum ingressus est ærarium, portabatur nullo sibi auxilium ferente, manifesta Dei cognita virtute:</p>
 <p><a name="029">29</a> et ille quidem per divinam virtutem jacebat mutus, atque omni spe et salute privatus.</p>
 <p><a name="030">30</a> Hi autem Dominum benedicebant, quia magnificabat locum suum: et templum, quod paulo ante timore ac tumultu erat plenum, apparente omnipotente Domino, gaudio et lætitia impletum est.</p>
 <p><a name="031">31</a> Tunc vero ex amicis Heliodori quidam rogabant confestim Oniam, ut invocaret Altissimum ut vitam donaret ei qui in supremo spiritu erat constitutus.</p>
 <p><a name="032">32</a> Considerans autem summus sacerdos ne forte rex suspicaretur malitiam aliquam ex Judæis circa Heliodorum consummatum, obtulit pro salute viri hostiam salutarem.</p>
 <p><a name="033">33</a> Cumque summus sacerdos exoraret, iidem juvenes eisdem vestibus amicti astantes Heliodoro, dixerunt: Oniæ sacerdoti gratias age: nam propter eum Dominus tibi vitam donavit.</p>
 <p><a name="034">34</a> Tu autem a Deo flagellatus, nuntia omnibus magnalia Dei, et potestatem. Et his dictis, non comparuerunt.</p>
 <p><a name="035">35</a> Heliodorus autem, hostia Deo oblata, et votis magnis promissis ei qui vivere illi concessit, et Oniæ gratias agens, recepto exercitu, repedabat ad regem.</p>
 <p><a name="036">36</a> Testabatur autem omnibus ea quæ sub oculis suis viderat opera magni Dei.</p>
 <p><a name="037">37</a> Cum autem rex interrogasset Heliodorum, quis esset aptus adhuc semel Jerosolymam mitti, ait:</p>
 <p><a name="038">38</a> Si quem habes hostem, aut regni tui insidiatorem, mitte illuc, et flagellatum eum recipies, si tamen evaserit: eo quod in loco sit vere Dei quædam virtus.</p>
 <p><a name="039">39</a> Nam ipse, qui habet in cælis habitationem, visitator et adjutor est loci illius, et venientes ad malefaciendum percutit ac perdit.</p>
 <p><a name="040">40</a> Igitur de Heliodoro et ærarii custodia ita res se habet.</p>
 <p></p><hr>
 <center>
 <a href="ma2004.htm">Next: 2 Macabees Chapter 4</a></center>
 </body>