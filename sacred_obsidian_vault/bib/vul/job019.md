<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job019.htm">Polyglot</a> 
 <a href="../kjv/job019.htm">KJV</a> 
 <a href="../sep/job019.htm">Sep</a> 
 <a href="../tan/job019.htm">Tan</a> 
 
 <br>
 <br><a href="job.htm">Job Index</a><br>
  
 <a href="job018.htm">Previous</a> 
 <a href="job020.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 19</h3><p><a name="001">1</a> Respondens autem Job, dixit:</p>
 <p><a name="002">2</a> [Usquequo affligitis animam meam,<br> et atteritis me sermonibus?<br></p>
 <p><a name="003">3</a> En decies confunditis me,<br> et non erubescitis opprimentes me.<br></p>
 <p><a name="004">4</a> Nempe etsi ignoravi,<br> mecum erit ignorantia mea.<br></p>
 <p><a name="005">5</a> At vos contra me erigimini,<br> et arguitis me opprobriis meis.<br></p>
 <p><a name="006">6</a> Saltem nunc intelligite quia Deus non æquo judicio afflixerit me,<br> et flagellis suis me cinxerit.<br></p>
 <p><a name="007">7</a> Ecce clamabo, vim patiens, et nemo audiet;<br> vociferabor, et non est qui judicet.<br></p>
 <p><a name="008">8</a> Semitam meam circumsepsit, et transire non possum:<br> et in calle meo tenebras posuit.<br></p>
 <p><a name="009">9</a> Spoliavit me gloria mea,<br> et abstulit coronam de capite meo.<br></p>
 <p><a name="010">10</a> Destruxit me undique, et pereo:<br> et quasi evulsæ arbori abstulit spem meam.<br></p>
 <p><a name="011">11</a> Iratus est contra me furor ejus,<br> et sic me habuit quasi hostem suum.<br></p>
 <p><a name="012">12</a> Simul venerunt latrones ejus,<br> et fecerunt sibi viam per me,<br> et obsederunt in gyro tabernaculum meum.<br></p>
 <p><a name="013">13</a> Fratres meos longe fecit a me,<br> et noti mei quasi alieni recesserunt a me.<br></p>
 <p><a name="014">14</a> Dereliquerunt me propinqui mei,<br> et qui me noverant obliti sunt mei.<br></p>
 <p><a name="015">15</a> Inquilini domus meæ et ancillæ meæ sicut alienum habuerunt me,<br> et quasi peregrinus fui in oculis eorum.<br></p>
 <p><a name="016">16</a> Servum meum vocavi, et non respondit:<br> ore proprio deprecabar illum.<br></p>
 <p><a name="017">17</a> Halitum meum exhorruit uxor mea,<br> et orabam filios uteri mei.<br></p>
 <p><a name="018">18</a> Stulti quoque despiciebant me:<br> et cum ab eis recessissem, detrahebant mihi.<br></p>
 <p><a name="019">19</a> Abominati sunt me quondam consiliarii mei,<br> et quem maxime diligebam, aversatus est me.<br></p>
 <p><a name="020">20</a> Pelli meæ, consumptis carnibus, adhæsit os meum,<br> et derelicta sunt tantummodo labia circa dentes meos.<br></p>
 <p><a name="021">21</a> Miseremini mei, miseremini mei saltem vos, amici mei,<br> quia manus Domini tetigit me.<br></p>
 <p><a name="022">22</a> Quare persequimini me sicut Deus,<br> et carnibus meis saturamini?<br></p>
 <p><a name="023">23</a> Quis mihi tribuat ut scribantur sermones mei?<br> quis mihi det ut exarentur in libro<br></p>
 <p><a name="024">24</a> stylo ferreo et plumbi lamina,<br> vel celte sculpantur in silice?<br></p>
 <p><a name="025">25</a> Scio enim quod redemptor meus vivit,<br> et in novissimo die de terra surrecturus sum:<br></p>
 <p><a name="026">26</a> et rursum circumdabor pelle mea,<br> et in carne mea videbo Deum meum:<br></p>
 <p><a name="027">27</a> quem visurus sum ego ipse,<br> et oculi mei conspecturi sunt, et non alius:<br> reposita est hæc spes mea in sinu meo.<br></p>
 <p><a name="028">28</a> Quare ergo nunc dicitis: Persequamur eum,<br> et radicem verbi inveniamus contra eum?<br></p>
 <p><a name="029">29</a> Fugite ergo a facie gladii,<br> quoniam ultor iniquitatum gladius est:<br> et scitote esse judicium.]</p>
 <p></p><hr>
 <center>
 <a href="job020.htm">Next: Job Chapter 20</a></center>
 </body>