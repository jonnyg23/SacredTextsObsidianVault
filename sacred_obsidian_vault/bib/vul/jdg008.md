<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg008.htm">Polyglot</a> 
 <a href="../kjv/jdg008.htm">KJV</a> 
 <a href="../sep/jdb008.htm">Sep:JdB</a> 
 <a href="../sep/jda008.htm">Sep:JdA</a> 
 <a href="../tan/jdg008.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jdg007.htm">Previous</a> 
 <a href="jdg009.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 8</h3><p><a name="001">1</a> Dixeruntque ad eum viri Ephraim: Quid est hoc quod facere voluisti, ut nos non vocares, cum ad pugnam pergeres contra Madian? jurgantes fortiter, et prope vim inferentes.</p>
 <p><a name="002">2</a> Quibus ille respondit: Quod enim tale facere potui, quale vos fecistis? nonne melior est racemus Ephraim, vindemiis Abiezer?</p>
 <p><a name="003">3</a> In manus vestras Dominus tradidit principes Madian, Oreb et Zeb: quid tale facere potui, quale vos fecistis? Quod cum locutus esset, requievit spiritus eorum, quo tumebant contra eum.<br>
 </p>
 <p><a name="004">4</a> Cumque venisset Gedeon ad Jordanem, transivit eum cum trecentis viris, qui secum erant: et præ lassitudine, fugientes persequi non poterant.</p>
 <p><a name="005">5</a> Dixitque ad viros Soccoth: Date, obsecro, panes populo qui mecum est, quia valde defecerunt: ut possimus persequi Zebee et Salmana reges Madian.</p>
 <p><a name="006">6</a> Responderunt principes Soccoth: Forsitan palmæ manuum Zebee et Salmana in manu tua sunt, et idcirco postulas ut demus exercitui tuo panes.</p>
 <p><a name="007">7</a> Quibus ille ait: Cum ergo tradiderit Dominus Zebee et Salmana in manus meas, conteram carnes vestras cum spinis tribulisque deserti.</p>
 <p><a name="008">8</a> Et inde conscendens, venit in Phanuel: locutusque est ad viros loci illius similia. Cui et illi responderunt, sicut responderant viri Soccoth.</p>
 <p><a name="009">9</a> Dixit itaque et eis: Cum reversus fuero victor in pace, destruam turrim hanc.<br>
 </p>
 <p><a name="010">10</a> Zebee autem et Salmana requiescebant cum omni exercitu suo. Quindecim enim millia viri remanserant ex omnibus turmis orientalium populorum, cæsis centum viginti millibus bellatorum educentium gladium.</p>
 <p><a name="011">11</a> Ascendensque Gedeon per viam eorum, qui in tabernaculis morabantur, ad orientalem partem Nobe et Jegbaa, percussit castra hostium, qui securi erant, et nihil adversi suspicabantur.</p>
 <p><a name="012">12</a> Fugeruntque Zebee et Salmana, quos persequens Gedeon comprehendit, turbato omni exercitu eorum.</p>
 <p><a name="013">13</a> Revertensque de bello ante solis ortum,</p>
 <p><a name="014">14</a> apprehendit puerum de viris Soccoth: interrogavitque eum nomina principum et seniorum Soccoth, et descripsit septuaginta septem viros.</p>
 <p><a name="015">15</a> Venitque ad Soccoth, et dixit eis: En Zebee et Salmana, super quibus exprobrastis mihi, dicentes: Forsitan manus Zebee et Salmana in manibus tuis sunt, et idcirco postulas ut demus viris, qui lassi sunt et defecerunt, panes.</p>
 <p><a name="016">16</a> Tulit ergo seniores civitatis et spinas deserti ac tribulos, et contrivit cum eis atque comminuit viros Soccoth.</p>
 <p><a name="017">17</a> Turrim quoque Phanuel subvertit, occisis habitatoribus civitatis.</p>
 <p><a name="018">18</a> Dixitque ad Zebee et Salmana: Quales fuerunt viri, quos occidistis in Thabor? Qui responderunt: Similes tui, et unus ex eis quasi filius regis.</p>
 <p><a name="019">19</a> Quibus ille respondit: Fratres mei fuerunt, filii matris meæ. Vivit Dominus, quia si servassetis eos, non vos occiderem.</p>
 <p><a name="020">20</a> Dixitque Jether primogenito suo: Surge, et interfice eos. Qui non eduxit gladium: timebat enim, quia adhuc puer erat.</p>
 <p><a name="021">21</a> Dixeruntque Zebee et Salmana: Tu surge, et irrue in nos: quia juxta ætatem robur est hominis. Surrexit Gedeon, et interfecit Zebee et Salmana: et tulit ornamenta ac bullas quibus colla regalium camelorum decorari solent.<br>
 </p>
 <p><a name="022">22</a> Dixeruntque omnes viri Israël ad Gedeon: Dominare nostri tu, et filius tuus, et filius filii tui: quia liberasti nos de manu Madian.</p>
 <p><a name="023">23</a> Quibus ille ait: Non dominabor vestri, nec dominabitur in vos filius meus, sed dominabitur vobis Dominus.</p>
 <p><a name="024">24</a> Dixitque ad eos: Unam petitionem postulo a vobis: date mihi inaures ex præda vestra. Inaures enim aureas Ismaëlitæ habere consueverant.</p>
 <p><a name="025">25</a> Qui responderunt: Libentissime dabimus. Expandentesque super terram pallium, projecerunt in eo inaures de præda:</p>
 <p><a name="026">26</a> et fuit pondus postulatarum inaurium, mille septingenti auri sicli, absque ornamentis, et monilibus, et veste purpurea, quibus reges Madian uti soliti erant, et præter torques aureas camelorum.</p>
 <p><a name="027">27</a> Fecitque ex eo Gedeon ephod, et posuit illud in civitate sua Ephra. Fornicatusque est omnis Israël in eo, et factum est Gedeoni et omni domui ejus in ruinam.</p>
 <p><a name="028">28</a> Humiliatus est autem Madian coram filiis Israël, nec potuerunt ultra cervices elevare: sed quievit terra per quadraginta annos, quibus Gedeon præfuit.<br>
 </p>
 <p><a name="029">29</a> Abiit itaque Jerobaal filius Joas, et habitavit in domo sua:</p>
 <p><a name="030">30</a> habuitque septuaginta filios, qui egressi sunt de femore ejus: eo quod plures haberet uxores.</p>
 <p><a name="031">31</a> Concubina autem illius, quam habebat in Sichem, genuit ei filium nomine Abimelech.</p>
 <p><a name="032">32</a> Mortuusque est Gedeon filius Joas in senectute bona, et sepultus est in sepulchro Joas patris sui in Ephra de familia Ezri.</p>
 <p><a name="033">33</a> Postquam autem mortuus est Gedeon, aversi sunt filii Israël, et fornicati sunt cum Baalim. Percusseruntque cum Baal fdus, ut esset eis in deum:</p>
 <p><a name="034">34</a> nec recordati sunt Domini Dei sui, qui eruit eos de manibus inimicorum suorum omnium per circuitum:</p>
 <p><a name="035">35</a> nec fecerunt misericordiam cum domo Jerobaal Gedeon, juxta omnia bona quæ fecerat Israëli.</p>
 <p></p><hr>
 <center>
 <a href="jdg009.htm">Next: Judges Chapter 9</a></center>
 </body>