<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro023.htm">Polyglot</a> 
 <a href="../kjv/pro023.htm">KJV</a> 
 <a href="../sep/pro023.htm">Sep</a> 
 <a href="../tan/pro023.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro022.htm">Previous</a> 
 <a href="pro024.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 23</h3><p><a name="001">1</a> [Quando sederis ut comedas cum principe,<br> diligenter attende quæ apposita sunt ante faciem tuam.<br></p>
 <p><a name="002">2</a> Et statue cultrum in gutture tuo:<br> si tamen habes in potestate animam tuam.<br></p>
 <p><a name="003">3</a> Ne desideres de cibis ejus,<br> in quo est panis mendacii.<br></p>
 <p><a name="004">4</a> Noli laborare ut diteris,<br> sed prudentiæ tuæ pone modum.<br></p>
 <p><a name="005">5</a> Ne erigas oculos tuos ad opes quas non potes habere,<br> quia facient sibi pennas quasi aquilæ, et volabunt in cælum.<br></p>
 <p><a name="006">6</a> Ne comedas cum homine invido,<br> et ne desideres cibos ejus:<br></p>
 <p><a name="007">7</a> quoniam in similitudinem arioli et conjectoris<br> æstimat quod ignorat.<br> Comede et bibe, dicet tibi;<br> et mens ejus non est tecum.<br></p>
 <p><a name="008">8</a> Cibos quos comederas evomes,<br> et perdes pulchros sermones tuos.<br></p>
 <p><a name="009">9</a> In auribus insipientium ne loquaris,<br> qui despicient doctrinam eloquii tui.<br></p>
 <p><a name="010">10</a> Ne attingas parvulorum terminos,<br> et agrum pupillorum ne introëas:<br></p>
 <p><a name="011">11</a> propinquus enim illorum fortis est,<br> et ipse judicabit contra te causam illorum.]<br>
 </p>
 <p><a name="012">12</a> [Ingrediatur ad doctrinam cor tuum,<br> et aures tuæ ad verba scientiæ.<br></p>
 <p><a name="013">13</a> Noli subtrahere a puero disciplinam:<br> si enim percusseris eum virga, non morietur.<br></p>
 <p><a name="014">14</a> Tu virga percuties eum,<br> et animam ejus de inferno liberabis.<br></p>
 <p><a name="015">15</a> Fili mi, si sapiens fuerit animus tuus,<br> gaudebit tecum cor meum:<br></p>
 <p><a name="016">16</a> et exsultabunt renes mei,<br> cum locuta fuerint rectum labia tua.<br></p>
 <p><a name="017">17</a> Non æmuletur cor tuum peccatores,<br> sed in timore Domini esto tota die:<br></p>
 <p><a name="018">18</a> quia habebis spem in novissimo,<br> et præstolatio tua non auferetur.<br></p>
 <p><a name="019">19</a> Audi, fili mi, et esto sapiens,<br> et dirige in via animum tuum.<br></p>
 <p><a name="020">20</a> Noli esse in conviviis potatorum,<br> nec in comessationibus eorum qui carnes ad vescendum conferunt:<br></p>
 <p><a name="021">21</a> quia vacantes potibus et dantes symbola consumentur,<br> et vestietur pannis dormitatio.<br></p>
 <p><a name="022">22</a> Audi patrem tuum, qui genuit te,<br> et ne contemnas cum senuerit mater tua.<br></p>
 <p><a name="023">23</a> Veritatem eme, et noli vendere sapientiam,<br> et doctrinam, et intelligentiam.<br></p>
 <p><a name="024">24</a> Exsultat gaudio pater justi;<br> qui sapientem genuit, lætabitur in eo.<br></p>
 <p><a name="025">25</a> Gaudeat pater tuus et mater tua,<br> et exsultet quæ genuit te.<br></p>
 <p><a name="026">26</a> Præbe, fili mi, cor tuum mihi,<br> et oculi tui vias meas custodiant.<br></p>
 <p><a name="027">27</a> Fovea enim profunda est meretrix,<br> et puteus angustus aliena.<br></p>
 <p><a name="028">28</a> Insidiatur in via quasi latro,<br> et quos incautos viderit, interficiet.]<br>
 </p>
 <p><a name="029">29</a> [Cui væ? cujus patri væ?<br> cui rixæ? cui foveæ?<br> cui sine causa vulnera? cui suffusio oculorum?<br></p>
 <p><a name="030">30</a> nonne his qui commorantur in vino,<br> et student calicibus epotandis?<br></p>
 <p><a name="031">31</a> Ne intuearis vinum quando flavescit,<br> cum splenduerit in vitro color ejus:<br> ingreditur blande,<br></p>
 <p><a name="032">32</a> sed in novissimo mordebit ut coluber,<br> et sicut regulus venena diffundet.<br></p>
 <p><a name="033">33</a> Oculi tui videbunt extraneas,<br> et cor tuum loquetur perversa.<br></p>
 <p><a name="034">34</a> Et eris sicut dormiens in medio mari,<br> et quasi sopitus gubernator, amisso clavo.<br></p>
 <p><a name="035">35</a> Et dices: Verberaverunt me, sed non dolui;<br> traxerunt me, et ego non sensi.<br> Quando evigilabo, et rursus vina reperiam?]</p>
 <p></p><hr>
 <center>
 <a href="pro024.htm">Next: Proverbs Chapter 24</a></center>
 </body>