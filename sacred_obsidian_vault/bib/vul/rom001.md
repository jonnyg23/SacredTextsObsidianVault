<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom001.htm">Polyglot</a> 
 <a href="../gnt/rom001.htm">GNT</a> 
 <a href="../kjv/rom001.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="act028.htm">Previous</a> 
 <a href="rom002.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 1</h3><p><a name="001">1</a> Paulus, servus Jesu Christi, vocatus Apostolus, segregatus in Evangelium Dei,</p>
 <p><a name="002">2</a> quod ante promiserat per prophetas suos in Scripturis sanctis</p>
 <p><a name="003">3</a> de Filio suo, qui factus est ei ex semine David secundum carnem,</p>
 <p><a name="004">4</a> qui prædestinatus est Filius Dei in virtute secundum spiritum sanctificationis ex resurrectione mortuorum Jesu Christi Domini nostri:</p>
 <p><a name="005">5</a> per quem accepimus gratiam, et apostolatum ad obediendum fidei in omnibus gentibus pro nomine ejus,</p>
 <p><a name="006">6</a> in quibus estis et vos vocati Jesu Christi:</p>
 <p><a name="007">7</a> omnibus qui sunt Romæ, dilectis Dei, vocatis sanctis. Gratia vobis, et pax a Deo Patre nostro, et Domino Jesu Christo.<br>
 </p>
 <p><a name="008">8</a> Primum quidem gratias ago Deo meo per Jesum Christum pro omnibus vobis: quia fides vestra annuntiatur in universo mundo.</p>
 <p><a name="009">9</a> Testis enim mihi est Deus, cui servio in spiritu meo in Evangelio Filii ejus, quod sine intermissione memoriam vestri facio</p>
 <p><a name="010">10</a> semper in orationibus meis: obsecrans, si quomodo tandem aliquando prosperum iter habeam in voluntate Dei veniendi ad vos.</p>
 <p><a name="011">11</a> Desidero enim videre vos, ut aliquid impertiar vobis gratiæ spiritualis ad confirmandos vos:</p>
 <p><a name="012">12</a> id est, simul consolari in vobis per eam quæ invicem est, fidem vestram atque meam.</p>
 <p><a name="013">13</a> Nolo autem vos ignorare fratres: quia sæpe proposui venire ad vos (et prohibitus sum usque adhuc) ut aliquem fructum habeam et in vobis, sicut et in ceteris gentibus.</p>
 <p><a name="014">14</a> Græcis ac barbaris, sapientibus, et insipientibus debitor sum:</p>
 <p><a name="015">15</a> ita (quod in me) promptum est et vobis, qui Romæ estis, evangelizare.<br>
 </p>
 <p><a name="016">16</a> Non enim erubesco Evangelium. Virtus enim Dei est in salutem omni credenti, Judæo primum, et Græco.</p>
 <p><a name="017">17</a> Justitia enim Dei in eo revelatur ex fide in fidem: sicut scriptum est: Justus autem ex fide vivit.<br>
 </p>
 <p><a name="018">18</a> Revelatur enim ira Dei de cælo super omnem impietatem, et injustitiam hominum eorum, qui veritatem Dei in injustitia detinent:</p>
 <p><a name="019">19</a> quia quod notum est Dei, manifestum est in illis. Deus enim illis manifestavit.</p>
 <p><a name="020">20</a> Invisibilia enim ipsius, a creatura mundi, per ea quæ facta sunt, intellecta, conspiciuntur: sempiterna quoque ejus virtus, et divinitas: ita ut sint inexcusabiles.</p>
 <p><a name="021">21</a> Quia cum cognovissent Deum, non sicut Deum glorificaverunt, aut gratias egerunt: sed evanuerunt in cogitationibus suis, et obscuratum est insipiens cor eorum:</p>
 <p><a name="022">22</a> dicentes enim se esse sapientes, stulti facti sunt.</p>
 <p><a name="023">23</a> Et mutaverunt gloriam incorruptibilis Dei in similitudinem imaginis corruptibilis hominis, et volucrum, et quadrupedum, et serpentium.<br>
 </p>
 <p><a name="024">24</a> Propter quod tradidit illos Deus in desideria cordis eorum, in immunditiam, ut contumeliis afficiant corpora sua in semetipsis:</p>
 <p><a name="025">25</a> qui commutaverunt veritatem Dei in mendacium: et coluerunt, et servierunt creaturæ potius quam Creatori, qui est benedictus in sæcula. Amen.</p>
 <p><a name="026">26</a> Propterea tradidit illos Deus in passiones ignominiæ: nam feminæ eorum immutaverunt naturalem usum in eum usum qui est contra naturam.</p>
 <p><a name="027">27</a> Similiter autem et masculi, relicto naturali usu feminæ, exarserunt in desideriis suis in invicem, masculi in masculos turpitudinem operantes, et mercedem, quam oportuit, erroris sui in semetipsis recipientes.</p>
 <p><a name="028">28</a> Et sicut non probaverunt Deum habere in notitia, tradidit illos Deus in reprobum sensum, ut faciant ea quæ non conveniunt,</p>
 <p><a name="029">29</a> repletos omni iniquitate, malitia, fornicatione, avaritia, nequitia, plenos invidia, homicidio, contentione, dolo, malignitate: susurrones,</p>
 <p><a name="030">30</a> detractores, Deo odibiles, contumeliosos, superbos, elatos, inventores malorum, parentibus non obedientes,</p>
 <p><a name="031">31</a> insipientes, incompositos, sine affectione, absque fdere, sine misericordia.</p>
 <p><a name="032">32</a> Qui cum justitiam Dei cognovissent, non intellexerunt quoniam qui talia agunt, digni sunt morte: et non solum qui ea faciunt, sed etiam qui consentiunt facientibus.</p>
 <p></p><hr>
 <center>
 <a href="rom002.htm">Next: Romans Chapter 2</a></center>
 </body>