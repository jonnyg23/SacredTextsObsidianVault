<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb013.htm">Polyglot</a> 
 <a href="../gnt/heb013.htm">GNT</a> 
 <a href="../kjv/heb013.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="heb012.htm">Previous</a> 
 <a href="jam001.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 13</h3><p><a name="001">1</a> Caritas fraternitatis maneat in vobis,</p>
 <p><a name="002">2</a> et hospitalitatem nolite oblivisci: per hanc enim latuerunt quidam, angelis hospitio receptis.</p>
 <p><a name="003">3</a> Mementote vinctorum, tamquam simul vincti: et laborantium, tamquam et ipsi in corpore morantes.</p>
 <p><a name="004">4</a> Honorabile connubium in omnibus, et thorus immaculatus. Fornicatores enim, et adulteros judicabit Deus.</p>
 <p><a name="005">5</a> Sint mores sine avaritia, contenti præsentibus: ipse enim dixit: Non te deseram, neque derelinquam:</p>
 <p><a name="006">6</a> ita ut confidenter dicamus: Dominus mihi adjutor: non timebo quid faciat mihi homo.</p>
 <p><a name="007">7</a> Mementote præpositorum vestrorum, qui vobis locuti sunt verbum Dei: quorum intuentes exitum conversationis, imitamini fidem.</p>
 <p><a name="008">8</a> Jesus Christus heri, et hodie: ipse et in sæcula.</p>
 <p><a name="009">9</a> Doctrinis variis et peregrinis nolite abduci. Optimum est enim gratia stabilire cor, non escis: quæ non profuerunt ambulantibus in eis.</p>
 <p><a name="010">10</a> Habemus altare, de quo edere non habent potestatem, qui tabernaculo deserviunt.</p>
 <p><a name="011">11</a> Quorum enim animalium infertur sanguis pro peccato in Sancta per pontificem, horum corpora cremantur extra castra.</p>
 <p><a name="012">12</a> Propter quod et Jesus, ut sanctificaret per suum sanguinem populum, extra portam passus est.</p>
 <p><a name="013">13</a> Exeamus igitur ad eum extra castra, improperium ejus portantes.</p>
 <p><a name="014">14</a> Non enim habemus hic manentem civitatem, sed futuram inquirimus.</p>
 <p><a name="015">15</a> Per ipsum ergo offeramus hostiam laudis semper Deo, id est, fructum labiorum confitentium nomini ejus.</p>
 <p><a name="016">16</a> Beneficentiæ autem et communionis nolite oblivisci: talibus enim hostiis promeretur Deus.</p>
 <p><a name="017">17</a> Obedite præpositis vestris, et subjacete eis. Ipsi enim pervigilant quasi rationem pro animabus vestris reddituri, ut cum gaudio hoc faciant, et non gementes: hoc enim non expedit vobis.<br>
 </p>
 <p><a name="018">18</a> Orate pro nobis: confidimus enim quia bonam conscientiam habemus in omnibus bene volentes conversari.</p>
 <p><a name="019">19</a> Amplius autem deprecor vos hoc facere, quo celerius restituar vobis.</p>
 <p><a name="020">20</a> Deus autem pacis, qui eduxit de mortuis pastorem magnum ovium, in sanguine testamenti æterni, Dominum nostrum Jesum Christum,</p>
 <p><a name="021">21</a> aptet vos in omni bono, ut faciatis ejus voluntatem: faciens in vobis quod placeat coram se per Jesum Christum: cui est gloria in sæcula sæculorum. Amen.</p>
 <p><a name="022">22</a> Rogo autem vos fratres, ut sufferatis verbum solatii. Etenim perpaucis scripsi vobis.</p>
 <p><a name="023">23</a> Cognoscite fratrem nostrum Timotheum dimissum: cum quo (si celerius venerit) videbo vos.</p>
 <p><a name="024">24</a> Salutate omnes præpositos vestros, et omnes sanctos. Salutant vos de Italia fratres.</p>
 <p><a name="025">25</a> Gratia cum omnibus vobis. Amen.</p>
 <p></p>
 <p></p><hr>
 <center>
 <a href="jam001.htm">Next: James Chapter 1</a></center>
 </body>