<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hag002.htm">Polyglot</a> 
 <a href="../kjv/hag002.htm">KJV</a> 
 <a href="../sep/hag002.htm">Sep</a> 
 <a href="../tan/hag002.htm">Tan</a> 
 
 <br>
 <br><a href="hag.htm">Haggai Index</a><br>
  
 <a href="hag001.htm">Previous</a> 
 <a href="zac001.htm">Next</a> 
 </center>
 <hr>
 
 <h3 align="CENTER">Vulgate (Latin): Haggai Chapter 2</h3><p><a name="001">1</a> In die vigesima et quarta mensis, in sexto mense, in anno secundo Darii regis.<br>
 </p>
 <p><a name="002">2</a> In septimo mense, vigesima et prima mensis, factum est verbum Domini in manu Aggæi prophetæ, dicens:</p>
 <p><a name="003">3</a> Loquere ad Zorobabel, filium Salathiel, ducem Juda, et ad Jesum, filium Josedec, sacerdotem magnum, et ad reliquos populi, dicens:</p>
 <p><a name="004">4</a> [Quis in vobis est derelictus,<br> qui vidit domum istam in gloria sua prima?<br> et quid vos videtis hanc nunc?<br> numquid non ita est, quasi non sit in oculis vestris?<br></p>
 <p><a name="005">5</a> Et nunc confortare, Zorobabel, dicit Dominus;<br> et confortare, Jesu, fili Josedec, sacerdos magne;<br> et confortare, omnis populus terræ, dicit Dominus exercituum:<br> et facite (quoniam ego vobiscum sum, dicit Dominus exercituum)<br></p>
 <p><a name="006">6</a> verbum quod pepigi vobiscum cum egrederemini de terra Ægypti:<br> et spiritus meus erit in medio vestrum: nolite timere.<br></p>
 <p><a name="007">7</a> Quia hæc dicit Dominus exercituum:<br> Adhuc unum modicum est,<br> et ego commovebo cælum, et terram, et mare, et aridam.<br></p>
 <p><a name="008">8</a> Et movebo omnes gentes,<br> et veniet desideratus cunctis gentibus:<br> et implebo domum istam gloria,<br> dicit Dominus exercituum.<br></p>
 <p><a name="009">9</a> Meum est argentum, et meum est aurum,<br> dicit Dominus exercituum.<br></p>
 <p><a name="010">10</a> Magna erit gloria domus istius novissimæ plus quam primæ,<br> dicit Dominus exercituum:<br> et in loco isto dabo pacem,<br> dicit Dominus exercituum.]<br>
 </p>
 <p><a name="011">11</a> In vigesima et quarta noni mensis, in anno secundo Darii regis, factum est verbum Domini ad Aggæum prophetam, dicens:</p>
 <p><a name="012">12</a> Hæc dicit Dominus exercituum: Interroga sacerdotes legem, dicens:</p>
 <p><a name="013">13</a> Si tulerit homo carnem sanctificatam in ora vestimenti sui, et tetigerit de summitate ejus panem, aut pulmentum, aut vinum, aut oleum, aut omnem cibum, numquid sanctificabitur? Respondentes autem sacerdotes, dixerunt: Non.</p>
 <p><a name="014">14</a> Et dixit Aggæus: Si tetigerit pollutus in anima ex omnibus his, numquid contaminabitur? Et responderunt sacerdotes, et dixerunt: Contaminabitur.</p>
 <p><a name="015">15</a> Et respondit Aggæus, et dixit: [Sic populus iste,<br> et sic gens ista ante faciem meam, dicit Dominus,<br> et sic omne opus manuum eorum:<br> et omnia quæ obtulerunt ibi, contaminata erunt.<br></p>
 <p><a name="016">16</a> Et nunc ponite corda vestra a die hac et supra,<br> antequam poneretur lapis super lapidem in templo Domini.<br></p>
 <p><a name="017">17</a> Cum accederetis ad acervum viginti modiorum,<br> et fierent decem;<br> et intraretis ad torcular, ut exprimeretis quinquaginta lagenas,<br> et fiebant viginti.<br></p>
 <p><a name="018">18</a> Percussi vos vento urente, et aurugine,<br> et grandine omnia opera manuum vestrarum:<br> et non fuit in vobis qui reverteretur ad me, dicit Dominus.<br></p>
 <p><a name="019">19</a> Ponite corda vestra ex die ista, et in futurum,<br> a die vigesima et quarta noni mensis:<br> a die qua fundamenta jacta sunt templi Domini,<br> ponite super cor vestrum.<br></p>
 <p><a name="020">20</a> Numquid jam semen in germine est,<br> et adhuc vinea, et ficus,<br> et malogranatum, et lignum olivæ non floruit? ex die ista benedicam.]<br>
 </p>
 <p><a name="021">21</a> Et factum est verbum Domini secundo ad Aggæum in vigesima et quarta mensis, dicens:</p>
 <p><a name="022">22</a> Loquere ad Zorobabel ducem Juda, dicens: [Ego movebo cælum pariter et terram,<br></p>
 <p><a name="023">23</a> et subvertam solium regnorum,<br> et conteram fortitudinem regni gentium:<br> et subvertam quadrigam et ascensorem ejus,<br> et descendent equi, et ascensores eorum,<br> vir in gladio fratris sui.<br></p>
 <p><a name="024">24</a> In die illa, dicit Dominus exercituum, assumam te,<br> Zorobabel, fili Salathiel, serve meus, dicit Dominus:<br> et ponam te quasi signaculum,<br> quia te elegi, dicit Dominus exercituum.]</p>
 <p></p>
 <p></p><hr>
 <center>
 <a href="zac001.htm">Next: Zechariah Chapter 1</a></center>
 </body>