<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1001.htm">Polyglot</a> 
 <a href="../gnt/co1001.htm">GNT</a> 
 <a href="../kjv/co1001.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="rom016.htm">Previous</a> 
 <a href="co1002.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 1</h3><p><a name="001">1</a> Paulus vocatus Apostolus Jesu Christi per voluntatem Dei, et Sosthenes frater,</p>
 <p><a name="002">2</a> ecclesiæ Dei, quæ est Corinthi, sanctificatis in Christo Jesu, vocatis sanctis, cum omnibus qui invocant nomen Domini nostri Jesu Christi, in omni loco ipsorum et nostro.</p>
 <p><a name="003">3</a> Gratia vobis, et pax a Deo Patre nostro, et Domino Jesu Christo.<br>
 </p>
 <p><a name="004">4</a> Gratias ago Deo meo semper pro vobis in gratia Dei, quæ data est vobis in Christo Jesu:</p>
 <p><a name="005">5</a> quod in omnibus divites facti estis in illo, in omni verbo, et in omni scientia.</p>
 <p><a name="006">6</a> Sicut testimonium Christi confirmatum est in vobis:</p>
 <p><a name="007">7</a> ita ut nihil vobis desit in ulla gratia, exspectantibus revelationem Domini nostri Jesu Christi,</p>
 <p><a name="008">8</a> qui et confirmabit vos usque in finem sine crimine, in die adventus Domini nostri Jesu Christi.</p>
 <p><a name="009">9</a> Fidelis Deus: per quem vocati estis in societatem filii ejus Jesu Christi Domini nostri.<br>
 </p>
 <p><a name="010">10</a> Obsecro autem vos fratres per nomen Domini nostri Jesu Christi: ut idipsum dicatis omnes, et non sint in vobis schismata: sitis autem perfecti in eodem sensu, et in eadem sententia.</p>
 <p><a name="011">11</a> Significatum est enim mihi de vobis fratres mei ab iis, qui sunt Chloës, quia contentiones sunt inter vos.</p>
 <p><a name="012">12</a> Hoc autem dico, quod unusquisque vestrum dicit: Ego quidem sum Pauli: ego autem Apollo: ego vero Cephæ: ego autem Christi.</p>
 <p><a name="013">13</a> Divisus est Christus? numquid Paulus crucifixus est pro vobis? aut in nomine Pauli baptizati estis?</p>
 <p><a name="014">14</a> Gratias ago Deo, quod neminem vestrum baptizavi, nisi Crispum et Caium:</p>
 <p><a name="015">15</a> ne quis dicat quod in nomine meo baptizati estis.</p>
 <p><a name="016">16</a> Baptizavi autem et Stephanæ domum: ceterum nescio si quem alium baptizaverim.</p>
 <p><a name="017">17</a> Non enim misit me Christus baptizare, sed evangelizare: non in sapientia verbi, ut non evacuetur crux Christi.<br>
 </p>
 <p><a name="018">18</a> Verbum enim crucis pereuntibus quidem stultitia est: iis autem qui salvi fiunt, id est nobis, Dei virtus est.</p>
 <p><a name="019">19</a> Scriptum est enim: Perdam sapientiam sapientium, et prudentiam prudentium reprobabo.</p>
 <p><a name="020">20</a> Ubi sapiens? ubi scriba? ubi conquisitor hujus sæculi? Nonne stultam fecit Deus sapientiam hujus mundi?</p>
 <p><a name="021">21</a> Nam quia in Dei sapientia non cognovit mundus per sapientiam Deum: placuit Deo per stultitiam prædicationis salvos facere credentes.</p>
 <p><a name="022">22</a> Quoniam et Judæi signa petunt, et Græci sapientiam quærunt:</p>
 <p><a name="023">23</a> nos autem prædicamus Christum crucifixum: Judæis quidem scandalum, gentibus autem stultitiam,</p>
 <p><a name="024">24</a> ipsis autem vocatis Judæis, atque Græcis Christum Dei virtutem, et Dei sapientia:</p>
 <p><a name="025">25</a> quia quod stultum est Dei, sapientius est hominibus: et quod infirmum est Dei, fortius est hominibus.</p>
 <p><a name="026">26</a> Videte enim vocationem vestram, fratres, quia non multi sapientes secundum carnem, non multi potentes, non multi nobiles:</p>
 <p><a name="027">27</a> sed quæ stulta sunt mundi elegit Deus, ut confundat sapientes: et infirma mundi elegit Deus, ut confundat fortia:</p>
 <p><a name="028">28</a> et ignobilia mundi, et contemptibilia elegit Deus, et ea quæ non sunt, ut ea quæ sunt destrueret:</p>
 <p><a name="029">29</a> ut non glorietur omnis caro in conspectu ejus.</p>
 <p><a name="030">30</a> Ex ipso autem vos estis in Christo Jesu, qui factus est nobis sapientia a Deo, et justitia, et sanctificatio, et redemptio:</p>
 <p><a name="031">31</a> ut quemadmodum scriptum est: Qui gloriatur, in Domino glorietur.</p>
 <p></p><hr>
 <center>
 <a href="co1002.htm">Next: 1 Corinthians Chapter 2</a></center>
 </body>