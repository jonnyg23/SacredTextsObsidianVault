<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro020.htm">Polyglot</a> 
 <a href="../kjv/pro020.htm">KJV</a> 
 <a href="../sep/pro020.htm">Sep</a> 
 <a href="../tan/pro020.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro019.htm">Previous</a> 
 <a href="pro021.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 20</h3><p><a name="001">1</a> [Luxuriosa res vinum, et tumultuosa ebrietas:<br> quicumque his delectatur non erit sapiens.<br></p>
 <p><a name="002">2</a> Sicut rugitus leonis, ita et terror regis:<br> qui provocat eum peccat in animam suam.<br></p>
 <p><a name="003">3</a> Honor est homini qui separat se a contentionibus;<br> omnes autem stulti miscentur contumeliis.<br></p>
 <p><a name="004">4</a> Propter frigus piger arare noluit;<br> mendicabit ergo æstate, et non dabitur illi.<br></p>
 <p><a name="005">5</a> Sicut aqua profunda, sic consilium in corde viri;<br> sed homo sapiens exhauriet illud.<br></p>
 <p><a name="006">6</a> Multi homines misericordes vocantur;<br> virum autem fidelem quis inveniet?]<br>
 </p>
 <p><a name="007">7</a> [Justus qui ambulat in simplicitate sua<br> beatos post se filios derelinquet.<br></p>
 <p><a name="008">8</a> Rex qui sedet in solio judicii<br> dissipat omne malum intuitu suo.<br></p>
 <p><a name="009">9</a> Quis potest dicere: Mundum est cor meum;<br> purus sum a peccato?<br></p>
 <p><a name="010">10</a> Pondus et pondus, mensura et mensura:<br> utrumque abominabile est apud Deum.<br></p>
 <p><a name="011">11</a> Ex studiis suis intelligitur puer,<br> si munda et recta sint opera ejus.<br></p>
 <p><a name="012">12</a> Aurem audientem, et oculum videntem:<br> Dominus fecit utrumque.<br></p>
 <p><a name="013">13</a> Noli diligere somnum, ne te egestas opprimat:<br> aperi oculos tuos, et saturare panibus.<br></p>
 <p><a name="014">14</a> Malum est, malum est, dicit omnis emptor;<br> et cum recesserit, tunc gloriabitur.<br></p>
 <p><a name="015">15</a> Est aurum et multitudo gemmarum,<br> et vas pretiosum labia scientiæ.]<br>
 </p>
 <p><a name="016">16</a> [Tolle vestimentum ejus qui fidejussor extitit alieni,<br> et pro extraneis aufer pignus ab eo.<br></p>
 <p><a name="017">17</a> Suavis est homini panis mendacii,<br> et postea implebitur os ejus calculo.<br></p>
 <p><a name="018">18</a> Cogitationes consiliis roborantur,<br> et gubernaculis tractanda sunt bella.<br></p>
 <p><a name="019">19</a> Ei qui revelat mysteria, et ambulat fraudulenter,<br> et dilatat labia sua, ne commiscearis.<br></p>
 <p><a name="020">20</a> Qui maledicit patri suo et matri,<br> extinguetur lucerna ejus in mediis tenebris:<br></p>
 <p><a name="021">21</a> hæreditas ad quam festinatur in principio,<br> in novissimo benedictione carebit.<br></p>
 <p><a name="022">22</a> Ne dicas: Reddam malum:<br> exspecta Dominum, et liberabit te.<br></p>
 <p><a name="023">23</a> Abominatio est apud Dominum pondus et pondus;<br> statera dolosa non est bona.<br></p>
 <p><a name="024">24</a> A Domino diriguntur gressus viri:<br> quis autem hominum intelligere potest viam suam?<br></p>
 <p><a name="025">25</a> Ruina est homini devorare sanctos,<br> et post vota retractare.]<br>
 </p>
 <p><a name="026">26</a> [Dissipat impios rex sapiens,<br> et incurvat super eos fornicem.<br></p>
 <p><a name="027">27</a> Lucerna Domini spiraculum hominis,<br> quæ investigat omnia secreta ventris.<br></p>
 <p><a name="028">28</a> Misericordia et veritas custodiunt regem,<br> et roboratur clementia thronus ejus.<br></p>
 <p><a name="029">29</a> Exsultatio juvenum fortitudo eorum,<br> et dignitas senum canities.<br></p>
 <p><a name="030">30</a> Livor vulneris absterget mala,<br> et plagæ in secretioribus ventris.]</p>
 <p></p><hr>
 <center>
 <a href="pro021.htm">Next: Proverbs Chapter 21</a></center>
 </body>