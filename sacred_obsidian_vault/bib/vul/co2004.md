<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2004.htm">Polyglot</a> 
 <a href="../gnt/co2004.htm">GNT</a> 
 <a href="../kjv/co2004.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2003.htm">Previous</a> 
 <a href="co2005.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 4</h3><p><a name="001">1</a> Ideo habentes administrationem, juxta quod misericordiam consecuti sumus, non deficimus,</p>
 <p><a name="002">2</a> sed abdicamus occulta dedecoris, non ambulantes in astutia, neque adulterantes verbum Dei, sed in manifestatione veritatis commendantes nosmetipsos ad omnem conscientiam hominum coram Deo.</p>
 <p><a name="003">3</a> Quod si etiam opertum est Evangelium nostrum, in iis, qui pereunt, est opertum:</p>
 <p><a name="004">4</a> in quibus Deus hujus sæculi excæcavit mentes infidelium, ut non fulgeat illis illuminatio Evangelii gloriæ Christi, qui est imago Dei.</p>
 <p><a name="005">5</a> Non enim nosmetipsos prædicamus, sed Jesum Christum Dominum nostrum: nos autem servos vestros per Jesum:</p>
 <p><a name="006">6</a> quoniam Deus, qui dixit de tenebris lucem splendescere, ipse illuxit in cordibus nostris ad illuminationem scientiæ claritatis Dei, in facie Christi Jesu.<br>
 </p>
 <p><a name="007">7</a> Habemus autem thesaurum istum in vasis fictilibus: ut sublimitas sit virtutis Dei, et non ex nobis.</p>
 <p><a name="008">8</a> In omnibus tribulationem patimur, sed non angustiamur: aporiamur, sed non destituimur:</p>
 <p><a name="009">9</a> persecutionem patimur, sed non derelinquimur: dejicimur, sed non perimus:</p>
 <p><a name="010">10</a> semper mortificationem Jesu in corpore nostro circumferentes, ut et vita Jesu manifestetur in corporibus nostris.</p>
 <p><a name="011">11</a> Semper enim nos, qui vivimus, in mortem tradimur propter Jesum: ut et vita Jesu manifestetur in carne nostra mortali.</p>
 <p><a name="012">12</a> Ergo mors in nobis operatur, vita autem in vobis.</p>
 <p><a name="013">13</a> Habentes autem eumdem spiritum fidei, sicut scriptum est: Credidi, propter quod locutus sum: et nos credimus, propter quod et loquimur:</p>
 <p><a name="014">14</a> scientes quoniam qui suscitavit Jesum, et nos cum Jesu suscitabit, et constituet vobiscum.</p>
 <p><a name="015">15</a> Omnia enim propter vos: ut gratia abundans, per multos in gratiarum actione, abundet in gloriam Dei.</p>
 <p><a name="016">16</a> Propter quod non deficimus: sed licet is, qui foris est, noster homo corrumpatur, tamen is, qui intus est, renovatur de die in diem.</p>
 <p><a name="017">17</a> Id enim, quod in præsenti est momentaneum et leve tribulationis nostræ, supra modum in sublimitate æternum gloriæ pondus operatur in nobis,</p>
 <p><a name="018">18</a> non contemplantibus nobis quæ videntur, sed quæ non videntur. Quæ enim videntur, temporalia sunt: quæ autem non videntur, æterna sunt.</p>
 <p></p><hr>
 <center>
 <a href="co2005.htm">Next: 2 Corinthians Chapter 5</a></center>
 </body>