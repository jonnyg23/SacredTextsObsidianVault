<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa021.htm">Polyglot</a> 
 <a href="../kjv/psa021.htm">KJV</a> 
 <a href="../sep/psa021.htm">Sep</a> 
 <a href="../tan/psa021.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa020.htm">Previous</a> 
 <a href="psa022.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 21</h3><p><a name="001">1</a> In finem, pro susceptione matutina. Psalmus David.</p>
 <p><a name="002">2</a> [Deus, Deus meus, respice in me: quare me dereliquisti?<br> longe a salute mea verba delictorum meorum.<br></p>
 <p><a name="003">3</a> Deus meus, clamabo per diem, et non exaudies;<br> et nocte, et non ad insipientiam mihi.<br></p>
 <p><a name="004">4</a> Tu autem in sancto habitas, laus Israël.<br></p>
 <p><a name="005">5</a> In te speraverunt patres nostri;<br> speraverunt, et liberasti eos.<br></p>
 <p><a name="006">6</a> Ad te clamaverunt, et salvi facti sunt;<br> in te speraverunt, et non sunt confusi.<br></p>
 <p><a name="007">7</a> Ego autem sum vermis, et non homo;<br> opprobrium hominum, et abjectio plebis.<br></p>
 <p><a name="008">8</a> Omnes videntes me deriserunt me;<br> locuti sunt labiis, et moverunt caput.<br></p>
 <p><a name="009">9</a> Speravit in Domino, eripiat eum:<br> salvum faciat eum, quoniam vult eum.<br></p>
 <p><a name="010">10</a> Quoniam tu es qui extraxisti me de ventre,<br> spes mea ab uberibus matris meæ.<br></p>
 <p><a name="011">11</a> In te projectus sum ex utero;<br> de ventre matris meæ Deus meus es tu:<br></p>
 <p><a name="012">12</a> ne discesseris a me,<br> quoniam tribulatio proxima est,<br> quoniam non est qui adjuvet.<br></p>
 <p><a name="013">13</a> Circumdederunt me vituli multi;<br> tauri pingues obsederunt me.<br></p>
 <p><a name="014">14</a> Aperuerunt super me os suum,<br> sicut leo rapiens et rugiens.<br></p>
 <p><a name="015">15</a> Sicut aqua effusus sum,<br> et dispersa sunt omnia ossa mea:<br> factum est cor meum tamquam cera liquescens in medio ventris mei.<br></p>
 <p><a name="016">16</a> Aruit tamquam testa virtus mea,<br> et lingua mea adhæsit faucibus meis:<br> et in pulverem mortis deduxisti me.<br></p>
 <p><a name="017">17</a> Quoniam circumdederunt me canes multi;<br> concilium malignantium obsedit me.<br> Foderunt manus meas et pedes meos;<br></p>
 <p><a name="018">18</a> dinumeraverunt omnia ossa mea.<br> Ipsi vero consideraverunt et inspexerunt me.<br></p>
 <p><a name="019">19</a> Diviserunt sibi vestimenta mea,<br> et super vestem meam miserunt sortem.<br></p>
 <p><a name="020">20</a> Tu autem, Domine, ne elongaveris auxilium tuum a me;<br> ad defensionem meam conspice.<br></p>
 <p><a name="021">21</a> Erue a framea, Deus, animam meam,<br> et de manu canis unicam meam.<br></p>
 <p><a name="022">22</a> Salva me ex ore leonis,<br> et a cornibus unicornium humilitatem meam.<br></p>
 <p><a name="023">23</a> Narrabo nomen tuum fratribus meis;<br> in medio ecclesiæ laudabo te.<br></p>
 <p><a name="024">24</a> Qui timetis Dominum, laudate eum;<br> universum semen Jacob, glorificate eum.<br></p>
 <p><a name="025">25</a> Timeat eum omne semen Israël,<br> quoniam non sprevit, neque despexit deprecationem pauperis,<br> nec avertit faciem suam a me:<br> et cum clamarem ad eum, exaudivit me.<br></p>
 <p><a name="026">26</a> Apud te laus mea in ecclesia magna;<br> vota mea reddam in conspectu timentium eum.<br></p>
 <p><a name="027">27</a> Edent pauperes, et saturabuntur,<br> et laudabunt Dominum qui requirunt eum:<br> vivent corda eorum in sæculum sæculi.<br></p>
 <p><a name="028">28</a> Reminiscentur et convertentur ad Dominum universi fines terræ;<br> et adorabunt in conspectu ejus universæ familiæ gentium:<br></p>
 <p><a name="029">29</a> quoniam Domini est regnum,<br> et ipse dominabitur gentium.<br></p>
 <p><a name="030">30</a> Manducaverunt et adoraverunt omnes pingues terræ;<br> in conspectu ejus cadent omnes qui descendunt in terram.<br></p>
 <p><a name="031">31</a> Et anima mea illi vivet;<br> et semen meum serviet ipsi.<br></p>
 <p><a name="032">32</a> Annuntiabitur Domino generatio ventura;<br> et annuntiabunt cæli justitiam ejus<br> populo qui nascetur, quem fecit Dominus.]</p>
 <p></p><hr>
 <center>
 <a href="psa022.htm">Next: Psalms Chapter 22</a></center>
 </body>