<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze018.htm">Polyglot</a> 
 <a href="../kjv/eze018.htm">KJV</a> 
 <a href="../sep/eze018.htm">Sep</a> 
 <a href="../tan/eze018.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze017.htm">Previous</a> 
 <a href="eze019.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 18</h3><p><a name="001">1</a> Et factus est sermo Domini ad me, dicens:</p>
 <p><a name="002">2</a> Quid est quod inter vos parabolam vertitis in proverbium istud in terra Israël, dicentes: Patres comederunt uvam acerbam, et dentes filiorum obstupescunt?</p>
 <p><a name="003">3</a> Vivo ego, dicit Dominus Deus, si erit ultra vobis parabola hæc in proverbium in Israël.</p>
 <p><a name="004">4</a> Ecce omnes animæ meæ sunt: ut anima patris, ita et anima filii mea est: anima quæ peccaverit, ipsa morietur.</p>
 <p><a name="005">5</a> Et vir si fuerit justus, et fecerit judicium et justitiam,</p>
 <p><a name="006">6</a> in montibus non comederit, et oculos suos non levaverit ad idola domus Israël: et uxorem proximi sui non violaverit, et ad mulierem menstruatam non accesserit:</p>
 <p><a name="007">7</a> et hominem non contristaverit, pignus debitori reddiderit, per vim nihil rapuerit: panem suum esurienti dederit, et nudum operuerit vestimento:</p>
 <p><a name="008">8</a> ad usuram non commodaverit, et amplius non acceperit: ab iniquitate averterit manum suam, et judicium verum fecerit inter virum et virum:</p>
 <p><a name="009">9</a> in præceptis meis ambulaverit, et judicia mea custodierit, ut faciat veritatem: hic justus est; vita vivet, ait Dominus Deus.</p>
 <p><a name="010">10</a> Quod si genuerit filium latronem, effundentem sanguinem, et fecerit unum de istis:</p>
 <p><a name="011">11</a> et hæc quidem omnia non facientem, sed in montibus comedentem, et uxorem proximi sui polluentem:</p>
 <p><a name="012">12</a> egenum et pauperem contristantem, rapientem rapinas, pignus non reddentem, et ad idola levantem oculos suos, abominationem facientem:</p>
 <p><a name="013">13</a> ad usuram dantem, et amplius accipientem: numquid vivet? Non vivet: cum universa hæc detestanda fecerit, morte morietur; sanguis ejus in ipso erit.</p>
 <p><a name="014">14</a> Quod si genuerit filium, qui videns omnia peccata patris sui quæ fecit, timuerit, et non fecerit simile eis:</p>
 <p><a name="015">15</a> super montes non comederit, et oculos suos non levaverit ad idola domus Israël, et uxorem proximi sui non violaverit:</p>
 <p><a name="016">16</a> et virum non contristaverit, pignus non retinuerit, et rapinam non rapuerit: panem suum esurienti dederit, et nudum operuerit vestimento:</p>
 <p><a name="017">17</a> a pauperis injuria averterit manum suam, usuram et superabundantiam non acceperit, judicia mea fecerit, in præceptis meis ambulaverit: hic non morietur in iniquitate patris sui, sed vita vivet.</p>
 <p><a name="018">18</a> Pater ejus, quia calumniatus est, et vim fecit fratri, et malum operatus est in medio populi sui, ecce mortuus est in iniquitate sua.</p>
 <p><a name="019">19</a> Et dicitis: Quare non portavit filius iniquitatem patris? Videlicet quia filius judicium et justitiam operatus est, omnia præcepta mea custodivit, et fecit illa, vivet vita.</p>
 <p><a name="020">20</a> Anima quæ peccaverit, ipsa morietur: filius non portabit iniquitatem patris, et pater non portabit iniquitatem filii: justitia justi super eum erit, et impietas impii erit super eum.<br>
 </p>
 <p><a name="021">21</a> Si autem impius egerit pnitentiam ab omnibus peccatis suis quæ operatus est, et custodierit omnia præcepta mea, et fecerit judicium et justitiam, vita vivet, et non morietur.</p>
 <p><a name="022">22</a> Omnium iniquitatum ejus quas operatus est, non recordabor: in justitia sua quam operatus est, vivet.</p>
 <p><a name="023">23</a> Numquid voluntatis meæ est mors impii, dicit Dominus Deus, et non ut convertatur a viis suis, et vivat?</p>
 <p><a name="024">24</a> Si autem averterit se justus a justitia sua, et fecerit iniquitatem secundum omnes abominationes quas operari solet impius, numquid vivet? Omnes justitiæ ejus quas fecerat, non recordabuntur: in prævaricatione qua prævaricatus est, et in peccato suo quod peccavit, in ipsis morietur.<br>
 </p>
 <p><a name="025">25</a> Et dixistis: Non est æqua via Domini! Audite ergo, domus Israël: numquid via mea non est æqua, et non magis viæ vestræ pravæ sunt?</p>
 <p><a name="026">26</a> Cum enim averterit se justus a justitia sua, et fecerit iniquitatem, morietur in eis: in injustitia quam operatus est morietur.</p>
 <p><a name="027">27</a> Et cum averterit se impius ab impietate sua quam operatus est, et fecerit judicium et justitiam, ipse animam suam vivificabit:</p>
 <p><a name="028">28</a> considerans enim, et avertens se ab omnibus iniquitatibus suis quas operatus est, vita vivet, et non morietur.</p>
 <p><a name="029">29</a> Et dicunt filii Israël: Non est æqua via Domini! Numquid viæ meæ non sunt æquæ, domus Israël, et non magis viæ vestræ pravæ?</p>
 <p><a name="030">30</a> Idcirco unumquemque juxta vias suas judicabo, domus Israël, ait Dominus Deus. Convertimini, et agite pnitentiam ab omnibus iniquitatibus vestris, et non erit vobis in ruinam iniquitas.</p>
 <p><a name="031">31</a> Projicite a vobis omnes prævaricationes vestras in quibus prævaricati estis, et facite vobis cor novum, et spiritum novum: et quare moriemini, domus Israël?</p>
 <p><a name="032">32</a> Quia nolo mortem morientis, dicit Dominus Deus: revertimini, et vivite.</p>
 <p></p><hr>
 <center>
 <a href="eze019.htm">Next: Ezekiel Chapter 19</a></center>
 </body>