<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir025.htm">Polyglot</a> 
 <a href="../apo/sir025.htm">Apo</a> 
 <a href="../sep/sir025.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir024.htm">Previous</a> 
 <a href="sir026.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 25</h3><p><a name="001">1</a> [In tribus placitum est spiritui meo,<br> quæ sunt probata coram Deo et hominibus:<br></p>
 <p><a name="002">2</a> concordia fratrum,<br> et amor proximorum,<br> et vir et mulier bene sibi consentientes.<br></p>
 <p><a name="003">3</a> Tres species odivit anima mea,<br> et aggravor valde animæ illorum:<br></p>
 <p><a name="004">4</a> pauperem superbum, divitem mendacem,<br> senem fatuum et insensatum.]<br>
 </p>
 <p><a name="005">5</a> [Quæ in juventute tua non congregasti,<br> quomodo in senectute tua invenies?<br></p>
 <p><a name="006">6</a> Quam speciosum canitiei judicium,<br> et presbyteris cognoscere consilium!<br></p>
 <p><a name="007">7</a> Quam speciosa veteranis sapientia,<br> et gloriosus intellectus et consilium!<br></p>
 <p><a name="008">8</a> Corona senum multa peritia,<br> et gloria illorum timor Dei.]<br>
 </p>
 <p><a name="009">9</a> [Novem insuspicabilia cordis magnificavi:<br> et decimum dicam in lingua hominibus:<br></p>
 <p><a name="010">10</a> homo qui jucundatur in filiis,<br> vivens et videns subversionem inimicorum suorum.<br></p>
 <p><a name="011">11</a> Beatus qui habitat cum muliere sensata,<br> et qui lingua sua non est lapsus,<br> et qui non servivit indignis se.<br></p>
 <p><a name="012">12</a> Beatus qui invenit amicum verum,<br> et qui enarrat justitiam auri audienti.<br></p>
 <p><a name="013">13</a> Quam magnus qui invenit sapientiam et scientiam!<br> sed non est super timentem Dominum.<br></p>
 <p><a name="014">14</a> Timor Dei super omnia se superposuit.<br></p>
 <p><a name="015">15</a> Beatus homo cui donatum est habere timorem Dei:<br> qui tenet illum, cui assimilabitur?<br></p>
 <p><a name="016">16</a> Timor Dei initium dilectionis ejus:<br> fidei autem initium agglutinandum est ei.]<br>
 </p>
 <p><a name="017">17</a> [Omnis plaga tristitia cordis est,<br> et omnis malitia nequitia mulieris.<br></p>
 <p><a name="018">18</a> Et omnem plagam, et non plagam videbit cordis:<br></p>
 <p><a name="019">19</a> et omnem nequitiam, et non nequitiam mulieris:<br></p>
 <p><a name="020">20</a> et omnem obductum, et non obductum odientium:<br></p>
 <p><a name="021">21</a> et omnem vindictam, et non vindictam inimicorum.<br></p>
 <p><a name="022">22</a> Non est caput nequius super caput colubri,<br></p>
 <p><a name="023">23</a> et non est ira super iram mulieris.<br> Commorari leoni et draconi placebit,<br> quam habitare cum muliere nequam.<br></p>
 <p><a name="024">24</a> Nequitia mulieris immutat faciem ejus:<br> et obcæcat vultum suum tamquam ursus,<br> et quasi saccum ostendit.<br> In medio proximorum ejus<br></p>
 <p><a name="025">25</a> ingemuit vir ejus,<br> et audiens suspiravit modicum.<br></p>
 <p><a name="026">26</a> Brevis omnis malitia super malitiam mulieris:<br> sors peccatorum cadat super illam.<br></p>
 <p><a name="027">27</a> Sicut ascensus arenosus in pedibus veterani,<br> sic mulier linguata homini quieto.<br></p>
 <p><a name="028">28</a> Ne respicias in mulieris speciem,<br> et non concupiscas mulierem in specie.<br></p>
 <p><a name="029">29</a> Mulieris ira, et irreverentia,<br> et confusio magna.<br></p>
 <p><a name="030">30</a> Mulier si primatum habeat,<br> contraria est viro suo.<br></p>
 <p><a name="031">31</a> Cor humile, et facies tristis,<br> et plaga cordis, mulier nequam.<br></p>
 <p><a name="032">32</a> Manus debiles et genua dissoluta,<br> mulier quæ non beatificat virum suum.<br></p>
 <p><a name="033">33</a> A muliere initium factum est peccati,<br> et per illam omnes morimur.<br></p>
 <p><a name="034">34</a> Non des aquæ tuæ exitum, nec modicum:<br> nec mulieri nequam veniam prodeundi.<br></p>
 <p><a name="035">35</a> Si non ambulaverit ad manum tuam,<br> confundet te in conspectu inimicorum.<br></p>
 <p><a name="036">36</a> A carnibus tuis abscinde illam,<br> ne semper te abutatur.]</p>
 <p></p><hr>
 <center>
 <a href="sir026.htm">Next: Sirach Chapter 26</a></center>
 </body>