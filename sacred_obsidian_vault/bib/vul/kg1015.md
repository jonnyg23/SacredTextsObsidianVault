<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1015.htm">Polyglot</a> 
 <a href="../kjv/kg1015.htm">KJV</a> 
 <a href="../sep/kg1015.htm">Sep</a> 
 <a href="../tan/kg1015.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="kg1014.htm">Previous</a> 
 <a href="kg1016.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 15</h3><p><a name="001">1</a> Igitur in octavodecimo anno regni Jeroboam filii Nabat, regnavit Abiam super Judam.</p>
 <p><a name="002">2</a> Tribus annis regnavit in Jerusalem: nomen matris ejus Maacha filia Abessalom.</p>
 <p><a name="003">3</a> Ambulavitque in omnibus peccatis patris sui, quæ fecerat ante eum: nec erat cor ejus perfectum cum Domino Deo suo, sicut cor David patris ejus.</p>
 <p><a name="004">4</a> Sed propter David dedit ei Dominus Deus suus lucernam in Jerusalem, ut suscitaret filium ejus post eum, et statueret Jerusalem:</p>
 <p><a name="005">5</a> eo quod fecisset David rectum in oculis Domini, et non declinasset ab omnibus quæ præceperat ei cunctis diebus vitæ suæ, excepto sermone Uriæ Hethæi.</p>
 <p><a name="006">6</a> Attamen bellum fuit inter Roboam et Jeroboam omni tempore vitæ ejus.</p>
 <p><a name="007">7</a> Reliqua autem sermonum Abiam, et omnia quæ fecit, nonne hæc scripta sunt in libro verborum dierum regum Juda? Fuitque prælium inter Abiam et inter Jeroboam.</p>
 <p><a name="008">8</a> Et dormivit Abiam cum patribus suis, et sepelierunt eum in civitate David, regnavitque Asa filius ejus pro eo.<br>
 </p>
 <p><a name="009">9</a> In anno ergo vigesimo Jeroboam regis Israël regnavit Asa rex Juda,</p>
 <p><a name="010">10</a> et quadraginta et uno anno regnavit in Jerusalem. Nomen matris ejus Maacha filia Abessalom.</p>
 <p><a name="011">11</a> Et fecit Asa rectum ante conspectum Domini, sicut David pater ejus:</p>
 <p><a name="012">12</a> et abstulit effeminatos de terra, purgavitque universas sordes idolorum quæ fecerant patres ejus.</p>
 <p><a name="013">13</a> Insuper et Maacham matrem suam amovit, ne esset princeps in sacris Priapi, et in luco ejus quem consecraverat: subvertitque specum ejus, et confregit simulacrum turpissimum, et combussit in torrente Cedron:</p>
 <p><a name="014">14</a> excelsa autem non abstulit. Verumtamen cor Asa perfectum erat cum Domino cunctis diebus suis:</p>
 <p><a name="015">15</a> et intulit ea quæ sanctificaverat pater suus, et voverat, in domum Domini, argentum, et aurum, et vasa.<br>
 </p>
 <p><a name="016">16</a> Bellum autem erat inter Asa, et Baasa regem Israël cunctis diebus eorum.</p>
 <p><a name="017">17</a> Ascendit quoque Baasa rex Israël in Judam, et ædificavit Rama, ut non posset quispiam egredi vel ingredi de parte Asa regis Juda.</p>
 <p><a name="018">18</a> Tollens itaque Asa omne argentum et aurum quod remanserat in thesauris domus Domini, et in thesauris domus regiæ, et dedit illud in manus servorum suorum: et misit ad Benadad filium Tabremon filii Hezion, regem Syriæ, qui habitabat in Damasco, dicens:</p>
 <p><a name="019">19</a> Fdus est inter me et te, et inter patrem meum et patrem tuum: ideo misi tibi munera, argentum et aurum: et peto ut venias, et irritum facias fdus quod habes cum Baasa rege Israël, et recedat a me.</p>
 <p><a name="020">20</a> Acquiescens Benadad regi Asa, misit principes exercitus sui in civitates Israël, et percusserunt Ahion, et Dan, et Abeldomum Maacha, et universam Cenneroth, omnem scilicet terram Nephthali.</p>
 <p><a name="021">21</a> Quod cum audisset Baasa, intermisit ædificare Rama, et reversus est in Thersa.</p>
 <p><a name="022">22</a> Rex autem Asa nuntium misit in omnem Judam, dicens: Nemo sit excusatus. Et tulerunt lapides de Rama, et ligna ejus, quibus ædificaverat Baasa, et exstruxit de eis rex Asa Gabaa Benjamin, et Maspha.</p>
 <p><a name="023">23</a> Reliqua autem omnium sermonum Asa, et universæ fortitudines ejus, et cuncta quæ fecit, et civitates quas exstruxit, nonne hæc scripta sunt in libro verborum dierum regum Juda? Verumtamen in tempore senectutis suæ doluit pedes.</p>
 <p><a name="024">24</a> Et dormivit cum patribus suis, et sepultus est cum eis in civitate David patris sui. Regnavitque Josaphat filius ejus pro eo.<br>
 </p>
 <p><a name="025">25</a> Nadab vero filius Jeroboam regnavit super Israël anno secundo Asa regis Juda: regnavitque super Israël duobus annis.</p>
 <p><a name="026">26</a> Et fecit quod malum est in conspectu Domini, et ambulavit in viis patris sui, et in peccatis ejus quibus peccare fecit Israël.</p>
 <p><a name="027">27</a> Insidiatus est autem ei Baasa filius Ahiæ de domo Issachar, et percussit eum in Gebbethon, quæ est urbs Philisthinorum: siquidem Nadab et omnis Israël obsidebant Gebbethon.</p>
 <p><a name="028">28</a> Interfecit ergo illum Baasa in anno tertio Asa regis Juda, et regnavit pro eo.</p>
 <p><a name="029">29</a> Cumque regnasset, percussit omnem domum Jeroboam: non dimisit ne unam quidem animam de semine ejus donec deleret eum, juxta verbum Domini quod locutus fuerat in manu servi sui Ahiæ Silonitis,</p>
 <p><a name="030">30</a> propter peccata Jeroboam, quæ peccaverat, et quibus peccare fecerat Israël: et propter delictum quo irritaverat Dominum Deum Israël.</p>
 <p><a name="031">31</a> Reliqua autem sermonum Nadab, et omnia quæ operatus est, nonne hæc scripta sunt in libro verborum dierum regum Israël?</p>
 <p><a name="032">32</a> Fuitque bellum inter Asa, et Baasa regem Israël, cunctis diebus eorum.<br>
 </p>
 <p><a name="033">33</a> Anno tertio Asa regis Juda, regnavit Baasa filius Ahiæ super omnem Israël in Thersa, viginti quatuor annis.</p>
 <p><a name="034">34</a> Et fecit malum coram Domino, ambulavitque in via Jeroboam, et in peccatis ejus quibus peccare fecit Israël.</p>
 <p></p><hr>
 <center>
 <a href="kg1016.htm">Next: 1 Kings Chapter 16</a></center>
 </body>