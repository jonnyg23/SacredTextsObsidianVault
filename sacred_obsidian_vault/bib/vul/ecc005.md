<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc005.htm">Polyglot</a> 
 <a href="../kjv/ecc005.htm">KJV</a> 
 <a href="../sep/ecc005.htm">Sep</a> 
 <a href="../tan/ecc005.htm">Tan</a> 
 
 <br>
 <br><a href="ecc.htm">Ecclesiastes Index</a><br>
  
 <a href="ecc004.htm">Previous</a> 
 <a href="ecc006.htm">Next</a> 
 </center>
 <hr>
 
 <h3 align="CENTER">Vulgate (Latin): Ecclesiastes Chapter 5</h3><p><a name="001">1</a> [Ne temere quid loquaris,<br> neque cor tuum sit velox ad proferendum sermonem coram Deo.<br> Deus enim in cælo, et tu super terram;<br> idcirco sint pauci sermones tui.<br></p>
 <p><a name="002">2</a> Multas curas sequuntur somnia,<br> et in multis sermonibus invenietur stultitia.<br></p>
 <p><a name="003">3</a> Si quid vovisti Deo,<br> ne moreris reddere:<br> displicet enim ei infidelis et stulta promissio,<br> sed quodcumque voveris redde:<br></p>
 <p><a name="004">4</a> multoque melius est non vovere,<br> quam post votum promissa non reddere.<br></p>
 <p><a name="005">5</a> Ne dederis os tuum ut peccare facias carnem tuam,<br> neque dicas coram angelo:<br> Non est providentia:<br> ne forte iratus Deus contra sermones tuos<br> dissipet cuncta opera manuum tuarum.<br></p>
 <p><a name="006">6</a> Ubi multa sunt somnia,<br> plurimæ sunt vanitates, et sermones innumeri;<br> tu vero Deum time.]<br>
 </p>
 <p><a name="007">7</a> [Si videris calumnias egenorum, et violenta judicia,<br> et subverti justitiam in provincia,<br> non mireris super hoc negotio:<br> quia excelso excelsior est alius,<br> et super hos quoque eminentiores sunt alii;<br></p>
 <p><a name="008">8</a> et insuper universæ terræ rex imperat servienti.<br></p>
 <p><a name="009">9</a> Avarus non implebitur pecunia,<br> et qui amat divitias fructum non capiet ex eis;<br> et hoc ergo vanitas.<br></p>
 <p><a name="010">10</a> Ubi multæ sunt opes,<br> multi et qui comedunt eas.<br> Et quid prodest possessori,<br> nisi quod cernit divitias oculis suis?<br></p>
 <p><a name="011">11</a> Dulcis est somnus operanti,<br> sive parum sive multum comedat;<br> saturitas autem divitis non sinit eum dormire.]<br>
 </p>
 <p><a name="012">12</a> [Est et alia infirmitas pessima quam vidi sub sole:<br> divitiæ conservatæ in malum domini sui.<br></p>
 <p><a name="013">13</a> Pereunt enim in afflictione pessima:<br> generavit filium qui in summa egestate erit.<br></p>
 <p><a name="014">14</a> Sicut egressus est nudus de utero matris suæ, sic revertetur,<br> et nihil auferet secum de labore suo.<br></p>
 <p><a name="015">15</a> Miserabilis prorsus infirmitas:<br> quomodo venit, sic revertetur.<br> Quid ergo prodest ei quod laboravit in ventum?<br></p>
 <p><a name="016">16</a> cunctis diebus vitæ suæ comedit in tenebris,<br> et in curis multis, et in ærumna atque tristitia.]<br>
 </p>
 <p><a name="017">17</a> [Hoc itaque visum est mihi bonum,<br> ut comedat quis et bibat,<br> et fruatur lætitia ex labore suo<br> quo laboravit ipse sub sole,<br> numero dierum vitæ suæ<br> quos dedit ei Deus;<br> et hæc est pars illius.<br></p>
 <p><a name="018">18</a> Et omni homini cui dedit Deus divitias atque substantiam,<br> potestatemque ei tribuit ut comedat ex eis,<br> et fruatur parte sua, et lætetur de labore suo:<br> hoc est donum Dei.<br></p>
 <p><a name="019">19</a> Non enim satis recordabitur dierum vitæ suæ,<br> eo quod Deus occupet deliciis cor ejus.]</p>
 <p></p><hr>
 <center>
 <a href="ecc006.htm">Next: Ecclesiastes Chapter 6</a></center>
 </body>