<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat001.htm">Polyglot</a> 
 <a href="../gnt/mat001.htm">GNT</a> 
 <a href="../kjv/mat001.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="ma2015.htm">Previous</a> 
 <a href="mat002.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 1</h3><p><a name="001">1</a> Liber generationis Jesu Christi filii David, filii Abraham.</p>
 <p><a name="002">2</a> Abraham genuit Isaac. Isaac autem genuit Jacob. Jacob autem genuit Judam, et fratres ejus.</p>
 <p><a name="003">3</a> Judas autem genuit Phares, et Zaram de Thamar. Phares autem genuit Esron. Esron autem genuit Aram.</p>
 <p><a name="004">4</a> Aram autem genuit Aminadab. Aminadab autem genuit Naasson. Naasson autem genuit Salmon.</p>
 <p><a name="005">5</a> Salmon autem genuit Booz de Rahab. Booz autem genuit Obed ex Ruth. Obed autem genuit Jesse. Jesse autem genuit David regem.</p>
 <p><a name="006">6</a> David autem rex genuit Salomonem ex ea quæ fuit Uriæ.</p>
 <p><a name="007">7</a> Salomon autem genuit Roboam. Roboam autem genuit Abiam. Abias autem genuit Asa.</p>
 <p><a name="008">8</a> Asa autem genuit Josophat. Josophat autem genuit Joram. Joram autem genuit Oziam.</p>
 <p><a name="009">9</a> Ozias autem genuit Joatham. Joatham autem genuit Achaz. Achaz autem genuit Ezechiam.</p>
 <p><a name="010">10</a> Ezechias autem genuit Manassen. Manasses autem genuit Amon. Amon autem genuit Josiam.</p>
 <p><a name="011">11</a> Josias autem genuit Jechoniam, et fratres ejus in transmigratione Babylonis.</p>
 <p><a name="012">12</a> Et post transmigrationem Babylonis: Jechonias genuit Salathiel. Salathiel autem genuit Zorobabel.</p>
 <p><a name="013">13</a> Zorobabel autem genuit Abiud. Abiud autem genuit Eliacim. Eliacim autem genuit Azor.</p>
 <p><a name="014">14</a> Azor autem genuit Sadoc. Sadoc autem genuit Achim. Achim autem genuit Eliud.</p>
 <p><a name="015">15</a> Eliud autem genuit Eleazar. Eleazar autem genuit Mathan. Mathan autem genuit Jacob.</p>
 <p><a name="016">16</a> Jacob autem genuit Joseph virum Mariæ, de qua natus est Jesus, qui vocatur Christus.</p>
 <p><a name="017">17</a> Omnes itaque generationes ab Abraham usque ad David, generationes quatuordecim: et a David usque ad transmigrationem Babylonis, generationes quatuordecim: et a transmigratione Babylonis usque ad Christum, generationes quatuordecim.<br>
 </p>
 <p><a name="018">18</a> Christi autem generatio sic erat: cum esset desponsata mater ejus Maria Joseph, antequam convenirent inventa est in utero habens de Spiritu Sancto.</p>
 <p><a name="019">19</a> Joseph autem vir ejus cum esset justus, et nollet eam traducere, voluit occulte dimittere eam.</p>
 <p><a name="020">20</a> Hæc autem eo cogitante, ecce angelus Domini apparuit in somnis ei, dicens: Joseph, fili David, noli timere accipere Mariam conjugem tuam: quod enim in ea natum est, de Spiritu Sancto est.</p>
 <p><a name="021">21</a> Pariet autem filium: et vocabis nomen ejus Jesum: ipse enim salvum faciet populum suum a peccatis eorum.</p>
 <p><a name="022">22</a> Hoc autem totum factum est, ut adimpleretur quod dictum est a Domino per prophetam dicentem:</p>
 <p><a name="023">23</a> Ecce virgo in utero habebit, et pariet filium: et vocabunt nomen ejus Emmanuel, quod est interpretatum Nobiscum Deus.</p>
 <p><a name="024">24</a> Exsurgens autem Joseph a somno, fecit sicut præcepit ei angelus Domini, et accepit conjugem suam.</p>
 <p><a name="025">25</a> Et non cognoscebat eam donec peperit filium suum primogenitum: et vocavit nomen ejus Jesum.</p>
 <p></p><hr>
 <center>
 <a href="mat002.htm">Next: Matthew Chapter 2</a></center>
 </body>