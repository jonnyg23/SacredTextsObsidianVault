<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis017.htm">Polyglot</a> 
 <a href="../apo/wis017.htm">Apo</a> 
 <a href="../sep/wis017.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis016.htm">Previous</a> 
 <a href="wis018.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 17</h3><p><a name="001">1</a> [Magna sunt enim judicia tua, Domine,<br> et inenarrabilia verba tua:<br> propter hoc indisciplinatæ animæ erraverunt.<br></p>
 <p><a name="002">2</a> Dum enim persuasum habent iniqui<br> posse dominari nationi sanctæ,<br> vinculis tenebrarum et longæ noctis compediti,<br> inclusi sub tectis,<br> fugitivi perpetuæ providentiæ jacuerunt.<br></p>
 <p><a name="003">3</a> Et dum putant se latere in obscuris peccatis,<br> tenebroso oblivionis velamento dispersi sunt,<br> paventes horrende,<br> et cum admiratione nimia perturbati.<br></p>
 <p><a name="004">4</a> Neque enim quæ continebat illos spelunca sine timore custodiebat,<br> quoniam sonitus descendens perturbabat illos,<br> et personæ tristes illis apparentes pavorem illis præstabant.<br></p>
 <p><a name="005">5</a> Et ignis quidem nulla vis poterat illis lumen præbere,<br> nec siderum limpidæ flammæ<br> illuminare poterant illam noctem horrendam.<br></p>
 <p><a name="006">6</a> Apparebat autem illis subitaneus ignis, timore plenus;<br> et timore perculsi illius quæ non videbatur faciei,<br> æstimabant deteriora esse quæ videbantur.<br></p>
 <p><a name="007">7</a> Et magicæ artis appositi erant derisus,<br> et sapientiæ gloriæ correptio cum contumelia.<br></p>
 <p><a name="008">8</a> Illi enim qui promittebant<br> timores et perturbationes expellere se ab anima languente,<br> hi cum derisu pleni timore languebant.<br></p>
 <p><a name="009">9</a> Nam etsi nihil illos ex monstris perturbabat,<br> transitu animalium et serpentium sibilatione commoti,<br> tremebundi peribant,<br> et aërem quem nulla ratione quis effugere posset, negantes se videre.<br></p>
 <p><a name="010">10</a> Cum sit enim timida nequitia,<br> dat testimonium condemnationis:<br> semper enim præsumit sæva,<br> perturbata conscientia:<br></p>
 <p><a name="011">11</a> nihil enim est timor nisi proditio cogitationis auxiliorum.<br></p>
 <p><a name="012">12</a> Et dum ab intus minor est exspectatio,<br> majorem computat inscientiam ejus causæ,<br> de qua tormentum præstat.<br></p>
 <p><a name="013">13</a> Illi autem qui impotentem vere noctem,<br> et ab infimis et ab altissimis inferis supervenientem,<br> eumdem somnum dormientes,<br></p>
 <p><a name="014">14</a> aliquando monstrorum exagitabantur timore,<br> aliquando animæ deficiebant traductione:<br> subitaneus enim illis et insperatus timor supervenerat.<br></p>
 <p><a name="015">15</a> Deinde si quisquam ex illis decidisset,<br> custodiebatur in carcere sine ferro reclusus.<br></p>
 <p><a name="016">16</a> Si enim rusticus quis erat, aut pastor,<br> aut agri laborum operarius præoccupatus esset,<br> ineffugibilem sustinebat necessitatem;<br></p>
 <p><a name="017">17</a> una enim catena tenebrarum omnes erant colligati.<br> Sive spiritus sibilans,<br> aut inter spissos arborum ramos avium sonus suavis,<br> aut vis aquæ decurrentis nimium,<br></p>
 <p><a name="018">18</a> aut sonus validus præcipitatarum petrarum,<br> aut ludentium animalium cursus invisus,<br> aut mugientium valida bestiarum vox,<br> aut resonans de altissimis montibus echo:<br> deficientes faciebant illos præ timore.<br></p>
 <p><a name="019">19</a> Omnis enim orbis terrarum limpido illuminabatur lumine,<br> et non impeditis operibus continebatur.<br></p>
 <p><a name="020">20</a> Solis autem illis superposita erat gravis nox,<br> imago tenebrarum quæ superventura illis erat:<br> ipsi ergo sibi erant graviores tenebris.]</p>
 <p></p><hr>
 <center>
 <a href="wis018.htm">Next: Wisdom Chapter 18</a></center>
 </body>