<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev019.htm">Polyglot</a> 
 <a href="../kjv/lev019.htm">KJV</a> 
 <a href="../sep/lev019.htm">Sep</a> 
 <a href="../tan/lev019.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev018.htm">Previous</a> 
 <a href="lev020.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 19</h3><p><a name="001">1</a> Locutus est Dominus ad Moysen, dicens:</p>
 <p><a name="002">2</a> Loquere ad omnem ctum filiorum Israël, et dices ad eos: Sancti estote, quia ego sanctus sum, Dominus Deus vester.</p>
 <p><a name="003">3</a> Unusquisque patrem suum, et matrem suam timeat. Sabbata mea custodite. Ego Dominus Deus vester.</p>
 <p><a name="004">4</a> Nolite converti ad idola, nec deos conflatiles faciatis vobis. Ego Dominus Deus vester.</p>
 <p><a name="005">5</a> Si immolaveritis hostiam pacificorum Domino, ut sit placabilis,</p>
 <p><a name="006">6</a> eo die quo fuerit immolata, comedetis eam, et die altero: quidquid autem residuum fuerit in diem tertium, igne comburetis.</p>
 <p><a name="007">7</a> Si quis post biduum comederit ex ea, profanus erit, et impietatis reus:</p>
 <p><a name="008">8</a> portabitque iniquitatem suam, quia sanctum Domini polluit, et peribit anima illa de populo suo.<br>
 </p>
 <p><a name="009">9</a> Cumque messueris segetes terræ tuæ, non tondebis usque ad solum superficiem terræ, nec remanentes spicas colliges,</p>
 <p><a name="010">10</a> neque in vinea tua racemos et grana decidentia congregabis: sed pauperibus et peregrinis carpenda dimittes. Ego Dominus Deus vester.</p>
 <p><a name="011">11</a> Non facietis furtum. Non mentiemini, nec decipiet unusquisque proximum suum.</p>
 <p><a name="012">12</a> Non perjurabis in nomine meo, nec pollues nomen Dei tui. Ego Dominus.</p>
 <p><a name="013">13</a> Non facies calumniam proximo tuo nec vi opprimes eum. Non morabitur opus mercenarii tui apud te usque mane.</p>
 <p><a name="014">14</a> Non maledices surdo, nec coram cæco pones offendiculum: sed timebis Dominum Deum tuum, quia ego sum Dominus.</p>
 <p><a name="015">15</a> Non facies quod iniquum est, nec injuste judicabis. Non consideres personam pauperis, nec honores vultum potentis. Juste judica proximo tuo.</p>
 <p><a name="016">16</a> Non eris criminator, nec susurro in populo. Non stabis contra sanguinem proximi tui. Ego Dominus.</p>
 <p><a name="017">17</a> Non oderis fratrem tuum in corde tuo, sed publice argue eum, ne habeas super illo peccatum.</p>
 <p><a name="018">18</a> Non quæras ultionem, nec memor eris injuriæ civium tuorum. Diliges amicum tuum sicut teipsum. Ego Dominus.<br>
 </p>
 <p><a name="019">19</a> Leges meas custodite. Jumentum tuum non facies coire cum alterius generis animantibus. Agrum tuum non seres diverso semine. Veste, quæ ex duobus texta est, non indueris.</p>
 <p><a name="020">20</a> Homo, si dormierit cum muliere coitu seminis, quæ sit ancilla etiam nubilis, et tamen pretio non redempta, nec libertate donata: vapulabunt ambo, et non morientur, quia non fuit libera.</p>
 <p><a name="021">21</a> Pro delicto autem suo offeret Domino ad ostium tabernaculi testimonii arietem:</p>
 <p><a name="022">22</a> orabitque pro eo sacerdos, et pro peccato ejus coram Domino, et repropitiabitur ei, dimitteturque peccatum.</p>
 <p><a name="023">23</a> Quando ingressi fueritis terram, et plantaveritis in ea ligna pomifera, auferetis præputia eorum: poma, quæ germinant, immunda erunt vobis, nec edetis ex eis.</p>
 <p><a name="024">24</a> Quarto autem anno omnis fructus eorum sanctificabitur, laudabilis Domino.</p>
 <p><a name="025">25</a> Quinto autem anno comedetis fructus, congregantes poma, quæ proferunt. Ego Dominus Deus vester.</p>
 <p><a name="026">26</a> Non comedetis cum sanguine. Non augurabimini, nec observabitis somnia.</p>
 <p><a name="027">27</a> Neque in rotundum attondebitis comam, nec radetis barbam.</p>
 <p><a name="028">28</a> Et super mortuo non incidetis carnem vestram, neque figuras aliquas aut stigmata facietis vobis. Ego Dominus.</p>
 <p><a name="029">29</a> Ne prostituas filiam tuam, ne contaminetur terra et impleatur piaculo.</p>
 <p><a name="030">30</a> Sabbata mea custodite, et sanctuarium meum metuite. Ego Dominus.</p>
 <p><a name="031">31</a> Non declinetis ad magos, nec ab ariolis aliquid sciscitemini, ut polluamini per eos. Ego Dominus Deus vester.</p>
 <p><a name="032">32</a> Coram cano capite consurge, et honora personam senis: et time Dominum Deum tuum. Ego sum Dominus.<br>
 </p>
 <p><a name="033">33</a> Si habitaverit advena in terra vestra, et moratus fuerit inter vos, non exprobretis ei:</p>
 <p><a name="034">34</a> sed sit inter vos quasi indigena, et diligetis eum quasi vosmetipsos: fuistis enim et vos advenæ in terra Ægypti. Ego Dominus Deus vester.<br>
 </p>
 <p><a name="035">35</a> Nolite facere iniquum aliquid in judicio, in regula, in pondere, in mensura.</p>
 <p><a name="036">36</a> Statera justa, et æqua sint pondera, justus modius, æquusque sextarius. Ego Dominus Deus vester, qui eduxi vos de terra Ægypti.</p>
 <p><a name="037">37</a> Custodite omnia præcepta mea, et universa judicia, et facite ea. Ego Dominus.</p>
 <p></p><hr>
 <center>
 <a href="lev020.htm">Next: Leviticus Chapter 20</a></center>
 </body>