<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro004.htm">Polyglot</a> 
 <a href="../kjv/pro004.htm">KJV</a> 
 <a href="../sep/pro004.htm">Sep</a> 
 <a href="../tan/pro004.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro003.htm">Previous</a> 
 <a href="pro005.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 4</h3><p><a name="001">1</a> [Audite, filii, disciplinam patris,<br> et attendite ut sciatis prudentiam.<br></p>
 <p><a name="002">2</a> Donum bonum tribuam vobis:<br> legem meam ne derelinquatis.<br></p>
 <p><a name="003">3</a> Nam et ego filius fui patris mei,<br> tenellus et unigenitus coram matre mea.<br></p>
 <p><a name="004">4</a> Et docebat me, atque dicebat:<br> Suscipiat verba mea cor tuum;<br> custodi præcepta mea, et vives.<br></p>
 <p><a name="005">5</a> Posside sapientiam, posside prudentiam:<br> ne obliviscaris, neque declines a verbis oris mei.<br></p>
 <p><a name="006">6</a> Ne dimittas eam, et custodiet te:<br> dilige eam, et conservabit te.<br></p>
 <p><a name="007">7</a> Principium sapientiæ: posside sapientiam,<br> et in omni possessione tua acquire prudentiam.<br></p>
 <p><a name="008">8</a> Arripe illam, et exaltabit te;<br> glorificaberis ab ea cum eam fueris amplexatus.<br></p>
 <p><a name="009">9</a> Dabit capiti tuo augmenta gratiarum,<br> et corona inclyta proteget te.]<br>
 </p>
 <p><a name="010">10</a> [Audi, fili mi, et suscipe verba mea,<br> ut multiplicentur tibi anni vitæ.<br></p>
 <p><a name="011">11</a> Viam sapientiæ monstrabo tibi;<br> ducam te per semitas æquitatis:<br></p>
 <p><a name="012">12</a> quas cum ingressus fueris, non arctabuntur gressus tui,<br> et currens non habebis offendiculum.<br></p>
 <p><a name="013">13</a> Tene disciplinam, ne dimittas eam;<br> custodi illam, quia ipsa est vita tua.<br></p>
 <p><a name="014">14</a> Ne delecteris in semitis impiorum,<br> nec tibi placeat malorum via.<br></p>
 <p><a name="015">15</a> Fuge ab ea, nec transeas per illam;<br> declina, et desere eam.<br></p>
 <p><a name="016">16</a> Non enim dormiunt nisi malefecerint,<br> et rapitur somnus ab eis nisi supplantaverint.<br></p>
 <p><a name="017">17</a> Comedunt panem impietatis,<br> et vinum iniquitatis bibunt.<br></p>
 <p><a name="018">18</a> Justorum autem semita quasi lux splendens procedit,<br> et crescit usque ad perfectam diem.<br></p>
 <p><a name="019">19</a> Via impiorum tenebrosa;<br> nesciunt ubi corruant.<br></p>
 <p><a name="020">20</a> Fili mi, ausculta sermones meos,<br> et ad eloquia mea inclina aurem tuam.<br></p>
 <p><a name="021">21</a> Ne recedant ab oculis tuis:<br> custodi ea in medio cordis tui:<br></p>
 <p><a name="022">22</a> vita enim sunt invenientibus ea,<br> et universæ carni sanitas.<br></p>
 <p><a name="023">23</a> Omni custodia serva cor tuum,<br> quia ex ipso vita procedit.<br></p>
 <p><a name="024">24</a> Remove a te os pravum,<br> et detrahentia labia sint procul a te.<br></p>
 <p><a name="025">25</a> Oculi tui recta videant,<br> et palpebræ tuæ præcedant gressus tuos.<br></p>
 <p><a name="026">26</a> Dirige semitam pedibus tuis,<br> et omnes viæ tuæ stabilientur.<br></p>
 <p><a name="027">27</a> Ne declines ad dexteram neque ad sinistram;<br> averte pedem tuum a malo:<br> vias enim quæ a dextris sunt novit Dominus:<br> perversæ vero sunt quæ a sinistris sunt.<br> Ipse autem rectos faciet cursus tuos,<br> itinera autem tua in pace producet.]</p>
 <p></p><hr>
 <center>
 <a href="pro005.htm">Next: Proverbs Chapter 5</a></center>
 </body>