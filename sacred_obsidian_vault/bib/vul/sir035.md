<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir035.htm">Polyglot</a> 
 <a href="../apo/sir035.htm">Apo</a> 
 <a href="../sep/sir035.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir034.htm">Previous</a> 
 <a href="sir036.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 35</h3><p><a name="001">1</a> [Qui conservat legem<br> multiplicat oblationem.<br></p>
 <p><a name="002">2</a> Sacrificium salutare est attendere mandatis,<br> et discedere ab omni iniquitate.<br></p>
 <p><a name="003">3</a> Et propitiationem litare sacrificii super injustitias:<br> et deprecatio pro peccatis, recedere ab injustitia.<br></p>
 <p><a name="004">4</a> Retribuet gratiam qui offert similaginem:<br> et qui facit misericordiam offert sacrificium.<br></p>
 <p><a name="005">5</a> Beneplacitum est Domino recedere ab iniquitate:<br> et deprecatio pro peccatis recedere ab injustitia.<br></p>
 <p><a name="006">6</a> Non apparebis ante conspectum Domini vacuus:<br></p>
 <p><a name="007">7</a> hæc enim omnia propter mandatum Dei fiunt.<br></p>
 <p><a name="008">8</a> Oblatio justi impinguat altare,<br> et odor suavitatis est in conspectu Altissimi.<br></p>
 <p><a name="009">9</a> Sacrificium justi acceptum est,<br> et memoriam ejus non obliviscetur Dominus.<br></p>
 <p><a name="010">10</a> Bono animo gloriam redde Deo,<br> et non minuas primitias manuum tuarum.<br></p>
 <p><a name="011">11</a> In omni dato hilarem fac vultum tuum,<br> et in exsultatione sanctifica decimas tuas.<br></p>
 <p><a name="012">12</a> Da Altissimo secundum datum ejus,<br> et in bono oculo adinventionem facito manuum tuarum,<br></p>
 <p><a name="013">13</a> quoniam Dominus retribuens est,<br> et septies tantum reddet tibi.<br></p>
 <p><a name="014">14</a> Noli offerre munera prava,<br> non enim suscipiet illa.<br></p>
 <p><a name="015">15</a> Et noli inspicere sacrificum injustum,<br> quoniam Dominus judex est,<br> et non est apud illum gloria personæ.<br></p>
 <p><a name="016">16</a> Non accipiet Dominus personam in pauperem,<br> et deprecationem læsi exaudiet.<br></p>
 <p><a name="017">17</a> Non despiciet preces pupilli,<br> nec viduam, si effundat loquelam gemitus.<br></p>
 <p><a name="018">18</a> Nonne lacrimæ viduæ ad maxillam descendunt,<br> et exclamatio ejus super deducentem eas?<br></p>
 <p><a name="019">19</a> A maxilla enim ascendunt usque ad cælum,<br> et Dominus exauditor non delectabitur in illis.<br></p>
 <p><a name="020">20</a> Qui adorat Deum in oblectatione suscipietur,<br> et deprecatio illius usque ad nubes propinquabit.]<br>
 </p>
 <p><a name="021">21</a> [Oratio humiliantis se nubes penetrabit,<br> et donec propinquet non consolabitur,<br> et non discedet donec Altissimus aspiciat.<br></p>
 <p><a name="022">22</a> Et Dominus non elongabit:<br> et judicabit justos, et faciet judicium:<br> et Fortissimus non habebit in illis patientiam,<br> ut contribulet dorsum ipsorum:<br></p>
 <p><a name="023">23</a> et gentibus reddet vindictam,<br> donec tollat plenitudinem superborum,<br> et sceptra iniquorum contribulet:<br></p>
 <p><a name="024">24</a> donec reddat hominibus secundum actus suos,<br> et secundum opera Adæ, et secundum præsumptionem illius:<br></p>
 <p><a name="025">25</a> donec judicet judicium plebis suæ,<br> et oblectabit justos misericordia sua.<br></p>
 <p><a name="026">26</a> Speciosa misericordia Dei in tempore tribulationis,<br> quasi nubes pluviæ in tempore siccitatis.]</p>
 <p></p><hr>
 <center>
 <a href="sir036.htm">Next: Sirach Chapter 36</a></center>
 </body>