<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa073.htm">Polyglot</a> 
 <a href="../kjv/psa073.htm">KJV</a> 
 <a href="../sep/psa073.htm">Sep</a> 
 <a href="../tan/psa073.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa072.htm">Previous</a> 
 <a href="psa074.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 73</h3><p><a name="001">1</a> Intellectus Asaph. [Ut quid, Deus, repulisti in finem,<br> iratus est furor tuus super oves pascuæ tuæ?<br></p>
 <p><a name="002">2</a> Memor esto congregationis tuæ,<br> quam possedisti ab initio.<br> Redemisti virgam hæreditatis tuæ,<br> mons Sion, in quo habitasti in eo.<br></p>
 <p><a name="003">3</a> Leva manus tuas in superbias eorum in finem:<br> quanta malignatus est inimicus in sancto!<br></p>
 <p><a name="004">4</a> Et gloriati sunt qui oderunt te in medio solemnitatis tuæ;<br> posuerunt signa sua, signa:<br></p>
 <p><a name="005">5</a> et non cognoverunt sicut in exitu super summum.<br> Quasi in silva lignorum securibus<br></p>
 <p><a name="006">6</a> exciderunt januas ejus in idipsum;<br> in securi et ascia dejecerunt eam.<br></p>
 <p><a name="007">7</a> Incenderunt igni sanctuarium tuum;<br> in terra polluerunt tabernaculum nominis tui.<br></p>
 <p><a name="008">8</a> Dixerunt in corde suo cognatio eorum simul:<br> Quiescere faciamus omnes dies festos Dei a terra.<br></p>
 <p><a name="009">9</a> Signa nostra non vidimus;<br> jam non est propheta;<br> et nos non cognoscet amplius.<br></p>
 <p><a name="010">10</a> Usquequo, Deus, improperabit inimicus?<br> irritat adversarius nomen tuum in finem?<br></p>
 <p><a name="011">11</a> Ut quid avertis manum tuam,<br> et dexteram tuam de medio sinu tuo in finem?<br></p>
 <p><a name="012">12</a> Deus autem rex noster ante sæcula:<br> operatus est salutem in medio terræ.<br></p>
 <p><a name="013">13</a> Tu confirmasti in virtute tua mare;<br> contribulasti capita draconum in aquis.<br></p>
 <p><a name="014">14</a> Tu confregisti capita draconis;<br> dedisti eum escam populis Æthiopum.<br></p>
 <p><a name="015">15</a> Tu dirupisti fontes et torrentes;<br> tu siccasti fluvios Ethan.<br></p>
 <p><a name="016">16</a> Tuus est dies, et tua est nox;<br> tu fabricatus es auroram et solem.<br></p>
 <p><a name="017">17</a> Tu fecisti omnes terminos terræ;<br> æstatem et ver tu plasmasti ea.<br></p>
 <p><a name="018">18</a> Memor esto hujus: inimicus improperavit Domino,<br> et populus insipiens incitavit nomen tuum.<br></p>
 <p><a name="019">19</a> Ne tradas bestiis animas confitentes tibi,<br> et animas pauperum tuorum ne obliviscaris in finem.<br></p>
 <p><a name="020">20</a> Respice in testamentum tuum,<br> quia repleti sunt qui obscurati sunt terræ domibus iniquitatum.<br></p>
 <p><a name="021">21</a> Ne avertatur humilis factus confusus;<br> pauper et inops laudabunt nomen tuum.<br></p>
 <p><a name="022">22</a> Exsurge, Deus, judica causam tuam;<br> memor esto improperiorum tuorum,<br> eorum quæ ab insipiente sunt tota die.<br></p>
 <p><a name="023">23</a> Ne obliviscaris voces inimicorum tuorum:<br> superbia eorum qui te oderunt ascendit semper.]</p>
 <p></p><hr>
 <center>
 <a href="psa074.htm">Next: Psalms Chapter 74</a></center>
 </body>