<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu018.htm">Polyglot</a> 
 <a href="../kjv/deu018.htm">KJV</a> 
 <a href="../sep/deu018.htm">Sep</a> 
 <a href="../tan/deu018.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu017.htm">Previous</a> 
 <a href="deu019.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 18</h3><p><a name="001">1</a> Non habebunt sacerdotes et Levitæ, et omnes qui de eadem tribu sunt, partem et hæreditatem cum reliquo Israël, quia sacrificia Domini, et oblationes ejus comedent,</p>
 <p><a name="002">2</a> et nihil aliud accipient de possessione fratrum suorum: Dominus enim ipse est hæreditas eorum, sicut locutus est illis.</p>
 <p><a name="003">3</a> Hoc erit judicium sacerdotum a populo, et ab his qui offerunt victimas: sive bovem, sive ovem immolaverint, dabunt sacerdoti armum ac ventriculum:</p>
 <p><a name="004">4</a> primitias frumenti, vini, et olei, et lanarum partem ex ovium tonsione.</p>
 <p><a name="005">5</a> Ipsum enim elegit Dominus Deus tuus de cunctis tribubus tuis, ut stet, et ministret nomini Domini, ipse, et filii ejus in sempiternum.</p>
 <p><a name="006">6</a> Si exierit Levites ex una urbium tuarum ex omni Israël in qua habitat, et voluerit venire, desiderans locum quem elegerit Dominus,</p>
 <p><a name="007">7</a> ministrabit in nomine Domini Dei sui, sicut omnes fratres ejus Levitæ, qui stabunt eo tempore coram Domino.</p>
 <p><a name="008">8</a> Partem ciborum eamdem accipiet, quam et ceteri: excepto eo, quod in urbe sua ex paterna ei successione debetur.<br>
 </p>
 <p><a name="009">9</a> Quando ingressus fueris terram, quam Dominus Deus tuus dabit tibi, cave ne imitari velis abominationes illarum gentium.</p>
 <p><a name="010">10</a> Nec inveniatur in te qui lustret filium suum, aut filiam, ducens per ignem: aut qui ariolos sciscitetur, et observet somnia atque auguria, nec sit maleficus,</p>
 <p><a name="011">11</a> nec incantator, nec qui pythones consulat, nec divinos, aut quærat a mortuis veritatem.</p>
 <p><a name="012">12</a> Omnia enim hæc abominatur Dominus, et propter istiusmodi scelera delebit eos in introitu tuo.</p>
 <p><a name="013">13</a> Perfectus eris, et absque macula cum Domino Deo tuo.</p>
 <p><a name="014">14</a> Gentes istæ, quarum possidebis terram, augures et divinos audiunt: tu autem a Domino Deo tuo aliter institutus es.</p>
 <p><a name="015">15</a> Prophetam de gente tua et de fratribus tuis, sicut me, suscitabit tibi Dominus Deus tuus: ipsum audies,</p>
 <p><a name="016">16</a> ut petisti a Domino Deo tuo in Horeb, quando concio congregata est, atque dixisti: Ultra non audiam vocem Domini Dei mei, et ignem hunc maximum amplius non videbo, ne moriar.</p>
 <p><a name="017">17</a> Et ait Dominus mihi: Bene omnia sunt locuti.</p>
 <p><a name="018">18</a> Prophetam suscitabo eis de medio fratrum suorum similem tui: et ponam verba mea in ore ejus, loqueturque ad eos omnia quæ præcepero illi.</p>
 <p><a name="019">19</a> Qui autem verba ejus, quæ loquetur in nomine meo, audire noluerit, ego ultor existam.</p>
 <p><a name="020">20</a> Propheta autem qui arrogantia depravatus voluerit loqui in nomine meo, quæ ego non præcepi illi ut diceret, aut ex nomine alienorum deorum, interficietur.</p>
 <p><a name="021">21</a> Quod si tacita cogitatione responderis: Quomodo possum intelligere verbum, quod Dominus non est locutus?</p>
 <p><a name="022">22</a> hoc habebis signum: quod in nomine Domini propheta ille prædixerit, et non evenerit: hoc Dominus non est locutus, sed per tumorem animi sui propheta confinxit: et idcirco non timebis eum.</p>
 <p></p><hr>
 <center>
 <a href="deu019.htm">Next: Deuteronomy Chapter 19</a></center>
 </body>