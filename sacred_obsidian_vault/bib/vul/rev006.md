<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev006.htm">Polyglot</a> 
 <a href="../gnt/rev006.htm">GNT</a> 
 <a href="../kjv/rev006.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev005.htm">Previous</a> 
 <a href="rev007.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 6</h3><p><a name="001">1</a> Et vidi quod aperuisset Agnus unum de septem sigillis, et audivi unum de quatuor animalibus, dicens tamquam vocem tonitrui: Veni, et vide.</p>
 <p><a name="002">2</a> Et vidi: et ecce equus albus, et qui sedebat super illum, habebat arcum, et data est ei corona, et exivit vincens ut vinceret.</p>
 <p><a name="003">3</a> Et cum aperuisset sigillum secundum, audivi secundum animal, dicens: Veni, et vide.</p>
 <p><a name="004">4</a> Et exivit alius equus rufus: et qui sedebat super illum, datum est ei ut sumeret pacem de terra, et ut invicem se interficiant, et datus est ei gladius magnus.</p>
 <p><a name="005">5</a> Et cum aperuisset sigillum tertium, audivi tertium animal, dicens: Veni, et vide. Et ecce equus niger: et qui sedebat super illum, habebat stateram in manu sua.</p>
 <p><a name="006">6</a> Et audivi tamquam vocem in medio quatuor animalium dicentium: Bilibris tritici denario et tres bilibres hordei denario, et vinum, et oleum ne læseris.</p>
 <p><a name="007">7</a> Et cum aperuisset sigillum quartum, audivi vocem quarti animalis dicentis: Veni, et vide.</p>
 <p><a name="008">8</a> Et ecce equus pallidus: et qui sedebat super eum, nomen illi Mors, et infernus sequebatur eum, et data est illi potestas super quatuor partes terræ, interficere gladio, fame, et morte, et bestiis terræ.</p>
 <p><a name="009">9</a> Et cum aperuisset sigillum quintum, vidi subtus altare animas interfectorum propter verbum Dei, et propter testimonium, quod habebant:</p>
 <p><a name="010">10</a> et clamabant voce magna, dicentes: Usquequo Domine (sanctus et verus), non judicas, et non vindicas sanguinem nostrum de iis qui habitant in terra?</p>
 <p><a name="011">11</a> Et datæ sunt illis singulæ stolæ albæ: et dictum est illis ut requiescerent adhuc tempus modicum donec compleantur conservi eorum, et fratres eorum, qui interficiendi sunt sicut et illi.</p>
 <p><a name="012">12</a> Et vidi cum aperuisset sigillum sextum: et ecce terræmotus magnus factus est, et sol factus est niger tamquam saccus cilicinus: et luna tota facta est sicut sanguis:</p>
 <p><a name="013">13</a> et stellæ de cælo ceciderunt super terram, sicut ficus emittit grossos suos cum a vento magno movetur:</p>
 <p><a name="014">14</a> et cælum recessit sicut liber involutus: et omnis mons, et insulæ de locis suis motæ sunt:</p>
 <p><a name="015">15</a> et reges terræ, et principes, et tribuni, et divites, et fortes, et omnis servus, et liber absconderunt se in speluncis, et in petris montium:</p>
 <p><a name="016">16</a> et dicunt montibus, et petris: Cadite super nos, et abscondite nos a facie sedentis super thronum, et ab ira Agni:</p>
 <p><a name="017">17</a> quoniam venit dies magnus iræ ipsorum: et quis poterit stare?</p>
 <p></p><hr>
 <center>
 <a href="rev007.htm">Next: Revelation Chapter 7</a></center>
 </body>