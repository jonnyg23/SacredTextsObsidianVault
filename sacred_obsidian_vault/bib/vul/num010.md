<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num010.htm">Polyglot</a> 
 <a href="../kjv/num010.htm">KJV</a> 
 <a href="../sep/num010.htm">Sep</a> 
 <a href="../tan/num010.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num009.htm">Previous</a> 
 <a href="num011.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 10</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Fac tibi duas tubas argenteas ductiles, quibus convocare possis multitudinem quando movenda sunt castra.</p>
 <p><a name="003">3</a> Cumque increpueris tubis, congregabitur ad te omnis turba ad ostium tabernaculi fderis.</p>
 <p><a name="004">4</a> Si semel clangueris, venient ad te principes, et capita multitudinis Israël.</p>
 <p><a name="005">5</a> Si autem prolixior atque concisus clangor increpuerit, movebunt castra primi qui sunt ad orientalem plagam.</p>
 <p><a name="006">6</a> In secundo autem sonitu et pari ululatu tubæ, levabunt tentoria qui habitant ad meridiem; et juxta hunc modum reliqui facient, ululantibus tubis in profectionem.</p>
 <p><a name="007">7</a> Quando autem congregandus est populus, simplex tubarum clangor erit, et non concise ululabunt.</p>
 <p><a name="008">8</a> Filii autem Aaron sacerdotes clangent tubis: eritque hoc legitimum sempiternum in generationibus vestris.</p>
 <p><a name="009">9</a> Si exieritis ad bellum de terra vestra contra hostes qui dimicant adversum vos, clangetis ululantibus tubis, et erit recordatio vestri coram Domino Deo vestro, ut eruamini de manibus inimicorum vestrorum.</p>
 <p><a name="010">10</a> Siquando habebitis epulum, et dies festos, et calendas, canetis tubis super holocaustis, et pacificis victimis, ut sint vobis in recordationem Dei vestri. Ego Dominus Deus vester.<br>
 </p>
 <p><a name="011">11</a> Anno secundo, mense secundo, vigesima die mensis, elevata est nubes de tabernaculo fderis:</p>
 <p><a name="012">12</a> profectique sunt filii Israël per turmas suas de deserto Sinai, et recubuit nubes in solitudine Pharan.</p>
 <p><a name="013">13</a> Moveruntque castra primi juxta imperium Domini in manu Moysi.</p>
 <p><a name="014">14</a> Filii Juda per turmas suas: quorum princeps erat Nahasson filius Aminadab.</p>
 <p><a name="015">15</a> In tribu filiorum Issachar fuit princeps Nathanaël filius Suar.</p>
 <p><a name="016">16</a> In tribu Zabulon erat princeps Eliab filius Helon.</p>
 <p><a name="017">17</a> Depositumque est tabernaculum, quod portantes egressi sunt filii Gerson et Merari.</p>
 <p><a name="018">18</a> Profectique sunt et filii Ruben, per turmas et ordinem suum: quorum princeps erat Helisur filius Sedeur.</p>
 <p><a name="019">19</a> In tribu autem filiorum Simeon, princeps fuit Salamiel filius Surisaddai.</p>
 <p><a name="020">20</a> Porro in tribu Gad erat princeps Eliasaph filius Duel.</p>
 <p><a name="021">21</a> Profectique sunt et Caathitæ portantes sanctuarium. Tamdiu tabernaculum portabatur, donec venirent ad erectionis locum.</p>
 <p><a name="022">22</a> Moverunt castra et filii Ephraim per turmas suas, in quorum exercitu princeps erat Elisama filius Ammiud.</p>
 <p><a name="023">23</a> In tribu autem filiorum Manasse princeps fuit Gamaliel filius Phadassur.</p>
 <p><a name="024">24</a> Et in tribu Benjamin erat dux Abidan filius Gedeonis.</p>
 <p><a name="025">25</a> Novissimi castrorum omnium profecti sunt filii Dan per turmas suas, in quorum exercitu princeps fuit Ahiezer filius Ammisaddai.</p>
 <p><a name="026">26</a> In tribu autem filiorum Aser erat princeps Phegiel filius Ochran.</p>
 <p><a name="027">27</a> Et in tribu filiorum Nephthali princeps fuit Ahira filius Enan.</p>
 <p><a name="028">28</a> Hæc sunt castra, et profectiones filiorum Israël per turmas suas quando egrediebantur.<br>
 </p>
 <p><a name="029">29</a> Dixitque Moyses Hobab filio Raguel Madianitæ, cognato suo: Proficiscimur ad locum quem Dominus daturus est nobis: veni nobiscum, ut benefaciamus tibi, quia Dominus bona promisit Israëli.</p>
 <p><a name="030">30</a> Cui ille respondit: Non vadam tecum, sed revertar in terram meam, in qua natus sum.</p>
 <p><a name="031">31</a> Et ille: Noli, inquit, nos relinquere: tu enim nosti in quibus locis per desertum castra ponere debeamus, et eris ductor noster.</p>
 <p><a name="032">32</a> Cumque nobiscum veneris, quidquid optimum fuerit ex opibus, quas nobis traditurus est Dominus, dabimus tibi.</p>
 <p><a name="033">33</a> Profecti sunt ergo de monte Domini viam trium dierum, arcaque fderis Domini præcedebat eos, per dies tres providens castrorum locum.</p>
 <p><a name="034">34</a> Nubes quoque Domini super eos erat per diem cum incederent.</p>
 <p><a name="035">35</a> Cumque elevaretur arca, dicebat Moyses: Surge, Domine, et dissipentur inimici tui, et fugiant qui oderunt te, a facie tua.</p>
 <p><a name="036">36</a> Cum autem deponeretur, aiebat: Revertere, Domine, ad multitudinem exercitus Israël.</p>
 <p></p><hr>
 <center>
 <a href="num011.htm">Next: Numbers Chapter 11</a></center>
 </body>