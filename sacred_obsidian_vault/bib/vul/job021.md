<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job021.htm">Polyglot</a> 
 <a href="../kjv/job021.htm">KJV</a> 
 <a href="../sep/job021.htm">Sep</a> 
 <a href="../tan/job021.htm">Tan</a> 
 
 <br>
 <br><a href="job.htm">Job Index</a><br>
  
 <a href="job020.htm">Previous</a> 
 <a href="job022.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 21</h3><p><a name="001">1</a> Respondens autem Job, dixit:</p>
 <p><a name="002">2</a> [Audite, quæso, sermones meos,<br> et agite pnitentiam.<br></p>
 <p><a name="003">3</a> Sustinete me, et ego loquar:<br> et post mea, si videbitur, verba, ridete.<br></p>
 <p><a name="004">4</a> Numquid contra hominem disputatio mea est,<br> ut merito non debeam contristari?<br></p>
 <p><a name="005">5</a> Attendite me et obstupescite,<br> et superponite digitum ori vestro.<br></p>
 <p><a name="006">6</a> Et ego, quando recordatus fuero, pertimesco,<br> et concutit carnem meam tremor.<br></p>
 <p><a name="007">7</a> Quare ergo impii vivunt,<br> sublevati sunt, confortatique divitiis?<br></p>
 <p><a name="008">8</a> Semen eorum permanet coram eis:<br> propinquorum turba et nepotum in conspectu eorum.<br></p>
 <p><a name="009">9</a> Domus eorum securæ sunt et pacatæ,<br> et non est virga Dei super illos.<br></p>
 <p><a name="010">10</a> Bos eorum concepit, et non abortivit:<br> vacca peperit, et non est privata ftu suo.<br></p>
 <p><a name="011">11</a> Egrediuntur quasi greges parvuli eorum,<br> et infantes eorum exultant lusibus.<br></p>
 <p><a name="012">12</a> Tenent tympanum et citharam,<br> et gaudent ad sonitum organi.<br></p>
 <p><a name="013">13</a> Ducunt in bonis dies suos,<br> et in puncto ad inferna descendunt.<br></p>
 <p><a name="014">14</a> Qui dixerunt Deo: Recede a nobis,<br> et scientiam viarum tuarum nolumus.<br></p>
 <p><a name="015">15</a> Quis est Omnipotens, ut serviamus ei?<br> et quid nobis prodest si oraverimus illum?<br></p>
 <p><a name="016">16</a> Verumtamen quia non sunt in manu eorum bona sua,<br> consilium impiorum longe sit a me.<br></p>
 <p><a name="017">17</a> Quoties lucerna impiorum extinguetur,<br> et superveniet eis inundatio,<br> et dolores dividet furoris sui?<br></p>
 <p><a name="018">18</a> Erunt sicut paleæ ante faciem venti,<br> et sicut favilla quam turbo dispergit.<br></p>
 <p><a name="019">19</a> Deus servabit filiis illius dolorem patris,<br> et cum reddiderit, tunc sciet.<br></p>
 <p><a name="020">20</a> Videbunt oculi ejus interfectionem suam,<br> et de furore Omnipotentis bibet.<br></p>
 <p><a name="021">21</a> Quid enim ad eum pertinet de domo sua post se,<br> et si numerus mensium ejus dimidietur?<br></p>
 <p><a name="022">22</a> Numquid Deus docebit quispiam scientiam,<br> qui excelsos judicat?<br></p>
 <p><a name="023">23</a> Iste moritur robustus et sanus,<br> dives et felix:<br></p>
 <p><a name="024">24</a> viscera ejus plena sunt adipe,<br> et medullis ossa illius irrigantur:<br></p>
 <p><a name="025">25</a> alius vero moritur in amaritudine animæ<br> absque ullis opibus:<br></p>
 <p><a name="026">26</a> et tamen simul in pulvere dormient,<br> et vermes operient eos.<br></p>
 <p><a name="027">27</a> Certe novi cogitationes vestras,<br> et sententias contra me iniquas.<br></p>
 <p><a name="028">28</a> Dicitis enim: Ubi est domus principis?<br> et ubi tabernacula impiorum?<br></p>
 <p><a name="029">29</a> Interrogate quemlibet de viatoribus,<br> et hæc eadem illum intelligere cognoscetis:<br></p>
 <p><a name="030">30</a> quia in diem perditionis servatur malus,<br> et ad diem furoris ducetur.<br></p>
 <p><a name="031">31</a> Quis arguet coram eo viam ejus?<br> et quæ fecit, quis reddet illi?<br></p>
 <p><a name="032">32</a> Ipse ad sepulchra ducetur,<br> et in congerie mortuorum vigilabit.<br></p>
 <p><a name="033">33</a> Dulcis fuit glareis Cocyti,<br> et post se omnem hominem trahet,<br> et ante se innumerabiles.<br></p>
 <p><a name="034">34</a> Quomodo igitur consolamini me frustra,<br> cum responsio vestra repugnare ostensa sit veritati?]</p>
 <p></p><hr>
 <center>
 <a href="job022.htm">Next: Job Chapter 22</a></center>
 </body>