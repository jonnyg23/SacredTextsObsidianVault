<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa030.htm">Polyglot</a> 
 <a href="../kjv/psa030.htm">KJV</a> 
 <a href="../sep/psa030.htm">Sep</a> 
 <a href="../tan/psa030.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa029.htm">Previous</a> 
 <a href="psa031.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 30</h3><p><a name="001">1</a> In finem. Psalmus David, pro extasi.</p>
 <p><a name="002">2</a> [In te, Domine, speravi;<br> non confundar in æternum:<br> in justitia tua libera me.<br></p>
 <p><a name="003">3</a> Inclina ad me aurem tuam;<br> accelera ut eruas me.<br> Esto mihi in Deum protectorem,<br> et in domum refugii, ut salvum me facias:<br></p>
 <p><a name="004">4</a> quoniam fortitudo mea et refugium meum es tu;<br> et propter nomen tuum deduces me et enutries me.<br></p>
 <p><a name="005">5</a> Educes me de laqueo hoc quem absconderunt mihi,<br> quoniam tu es protector meus.<br></p>
 <p><a name="006">6</a> In manus tuas commendo spiritum meum;<br> redemisti me, Domine Deus veritatis.<br></p>
 <p><a name="007">7</a> Odisti observantes vanitates supervacue;<br> ego autem in Domino speravi.<br></p>
 <p><a name="008">8</a> Exsultabo, et lætabor in misericordia tua,<br> quoniam respexisti humilitatem meam;<br> salvasti de necessitatibus animam meam.<br></p>
 <p><a name="009">9</a> Nec conclusisti me in manibus inimici:<br> statuisti in loco spatioso pedes meos.<br></p>
 <p><a name="010">10</a> Miserere mei, Domine, quoniam tribulor;<br> conturbatus est in ira oculus meus, anima mea, et venter meus.<br></p>
 <p><a name="011">11</a> Quoniam defecit in dolore vita mea,<br> et anni mei in gemitibus.<br> Infirmata est in paupertate virtus mea,<br> et ossa mea conturbata sunt.<br></p>
 <p><a name="012">12</a> Super omnes inimicos meos factus sum opprobrium,<br> et vicinis meis valde, et timor notis meis;<br> qui videbant me foras fugerunt a me.<br></p>
 <p><a name="013">13</a> Oblivioni datus sum, tamquam mortuus a corde;<br> factus sum tamquam vas perditum:<br></p>
 <p><a name="014">14</a> quoniam audivi vituperationem multorum commorantium in circuitu.<br> In eo dum convenirent simul adversum me,<br> accipere animam meam consiliati sunt.<br></p>
 <p><a name="015">15</a> Ego autem in te speravi, Domine;<br> dixi: Deus meus es tu;<br></p>
 <p><a name="016">16</a> in manibus tuis sortes meæ:<br> eripe me de manu inimicorum meorum, et a persequentibus me.<br></p>
 <p><a name="017">17</a> Illustra faciem tuam super servum tuum;<br> salvum me fac in misericordia tua.<br></p>
 <p><a name="018">18</a> Domine, non confundar, quoniam invocavi te.<br> Erubescant impii, et deducantur in infernum;<br></p>
 <p><a name="019">19</a> muta fiant labia dolosa,<br> quæ loquuntur adversus justum iniquitatem,<br> in superbia, et in abusione.<br></p>
 <p><a name="020">20</a> Quam magna multitudo dulcedinis tuæ, Domine,<br> quam abscondisti timentibus te;<br> perfecisti eis qui sperant in te in conspectu filiorum hominum!<br></p>
 <p><a name="021">21</a> Abscondes eos in abscondito faciei tuæ a conturbatione hominum;<br> proteges eos in tabernaculo tuo, a contradictione linguarum.<br></p>
 <p><a name="022">22</a> Benedictus Dominus,<br> quoniam mirificavit misericordiam suam mihi in civitate munita.<br></p>
 <p><a name="023">23</a> Ego autem dixi in excessu mentis meæ:<br> Projectus sum a facie oculorum tuorum:<br> ideo exaudisti vocem orationis meæ, dum clamarem ad te.<br></p>
 <p><a name="024">24</a> Diligite Dominum, omnes sancti ejus,<br> quoniam veritatem requiret Dominus,<br> et retribuet abundanter facientibus superbiam.<br></p>
 <p><a name="025">25</a> Viriliter agite, et confortetur cor vestrum,<br> omnes qui speratis in Domino.]</p>
 <p></p><hr>
 <center>
 <a href="psa031.htm">Next: Psalms Chapter 31</a></center>
 </body>