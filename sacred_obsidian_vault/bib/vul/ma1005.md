<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma1005.htm">Polyglot</a> 
 <a href="../apo/ma1005.htm">Apo</a> 
 <a href="../sep/ma1005.htm">Sep</a> 
 
 <br>
 <br><a href="ma1.htm">1 Macabees Index</a><br>
  
 <a href="ma1004.htm">Previous</a> 
 <a href="ma1006.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Macabees Chapter 5</h3><p><a name="001">1</a> Et factum est, ut audierunt gentes in circuitu quia ædificatum est altare et sanctuarium sicut prius, iratæ sunt valde:</p>
 <p><a name="002">2</a> et cogitabant tollere genus Jacob, qui erant inter eos, et cperunt occidere de populo, et persequi.</p>
 <p><a name="003">3</a> Et debellabat Judas filios Esau in Idumæa, et eos qui erant in Acrabathane, quia circumsedebant Israëlitas: et percussit eos plaga magna.</p>
 <p><a name="004">4</a> Et recordatus est malitiam filiorum Bean, qui erant populo in laqueum et in scandalum, insidiantes ei in via.</p>
 <p><a name="005">5</a> Et conclusi sunt ab eo in turribus, et applicuit ad eos, et anathematizavit eos, et incendit turres eorum igni cum omnibus qui in eis erant.</p>
 <p><a name="006">6</a> Et transivit ad filios Ammon, et invenit manum fortem, et populum copiosum, et Timotheum ducem ipsorum:</p>
 <p><a name="007">7</a> et commisit cum eis prælia multa, et contriti sunt in conspectu eorum, et percussit eos:</p>
 <p><a name="008">8</a> et cepit Gazer civitatem et filias ejus, et reversus est in Judæam.</p>
 <p><a name="009">9</a> Et congregatæ sunt gentes quæ sunt in Galaad adversus Israëlitas, qui erant in finibus eorum, ut tollerent eos: et fugerunt in Datheman munitionem.</p>
 <p><a name="010">10</a> Et miserunt litteras ad Judam et fratres ejus, dicentes: Congregatæ sunt adversum nos gentes per circuitum, ut nos auferant,</p>
 <p><a name="011">11</a> et parant venire, et occupare munitionem, in quam confugimus: et Timotheus est dux exercitus eorum.</p>
 <p><a name="012">12</a> Nunc ergo veni, et eripe nos de manibus eorum, quia cecidit multitudo de nobis.</p>
 <p><a name="013">13</a> Et omnes fratres nostri, qui erant in locis Tubin, interfecti sunt: et captivas duxerunt uxores eorum, et natos, et spolia, et peremerunt illic fere mille viros.</p>
 <p><a name="014">14</a> Et adhuc epistolæ legebantur, et ecce alii nuntii venerunt de Galilæa conscissis tunicis, nuntiantes secundum verba hæc:</p>
 <p><a name="015">15</a> dicentes convenisse adversum se a Ptolemaida, et Tyro, et Sidone: et repleta est omnis Galilæa alienigenis, ut nos consumant.</p>
 <p><a name="016">16</a> Ut audivit autem Judas et populus sermones istos, convenit ecclesia magna cogitare quid facerent fratribus suis, qui in tribulatione erant, et expugnabantur ab eis.<br>
 </p>
 <p><a name="017">17</a> Dixitque Judas Simoni fratri suo: Elige tibi viros, et vade, et libera fratres tuos in Galilæa: ego autem et frater meus Jonathas ibimus in Galaaditim.</p>
 <p><a name="018">18</a> Et reliquit Josephum filium Zachariæ, et Azariam, duces populi, cum residuo exercitu in Judæa ad custodiam:</p>
 <p><a name="019">19</a> et præcepit illis, dicens: Præestote populo huic: et nolite bellum committere adversum gentes, donec revertamur.</p>
 <p><a name="020">20</a> Et partiti sunt Simoni viri tria millia, ut iret in Galilæam: Judæ autem octo millia in Galaaditim.</p>
 <p><a name="021">21</a> Et abiit Simon in Galilæam, et commisit prælia multa cum gentibus: et contritæ sunt gentes a facie ejus, et persecutus est eos usque ad portam</p>
 <p><a name="022">22</a> Ptolemaidis: et ceciderunt de gentibus fere tria millia virorum. Et accepit spolia eorum,</p>
 <p><a name="023">23</a> et assumpsit eos qui erant in Galilæa et in Arbatis, cum uxoribus, et natis, et omnibus quæ erant illis, et adduxit in Judæam cum lætitia magna.<br>
 </p>
 <p><a name="024">24</a> Et Judas Machabæus, et Jonathas frater ejus, transierunt Jordanem, et abierunt viam trium dierum per desertum.</p>
 <p><a name="025">25</a> Et occurrerunt eis Nabuthæi, et susceperunt eos pacifice, et narraverunt eis omnia quæ acciderant fratribus eorum in Galaaditide,</p>
 <p><a name="026">26</a> et quia multi ex eis comprehensi sunt in Barasa, et Bosor, et in Alimis, et in Casphor, et Mageth, et Carnaim: hæ omnes civitates munitæ et magnæ.</p>
 <p><a name="027">27</a> Sed et in ceteris civitatibus Galaaditidis tenentur comprehensi, et in crastinum constituerunt admovere exercitum civitatibus his, et comprehendere, et tollere eos in una die.</p>
 <p><a name="028">28</a> Et convertit Judas et exercitus ejus viam in desertum Bosor repente, et occupavit civitatem: et occidit omnem masculum in ore gladii, et accepit omnia spolia eorum, et succendit eam igni.</p>
 <p><a name="029">29</a> Et surrexerunt inde nocte, et ibant usque ad munitionem.</p>
 <p><a name="030">30</a> Et factum est diluculo, cum elevassent oculos suos, ecce populus multus, cujus non erat numerus, portantes scalas et machinas ut comprehenderent munitionem, et expugnarent eos.</p>
 <p><a name="031">31</a> Et vidit Judas quia cpit bellum, et clamor belli ascendit ad cælum sicut tuba, et clamor magnus de civitate:</p>
 <p><a name="032">32</a> et dixit exercitui suo: Pugnate hodie pro fratribus vestris.</p>
 <p><a name="033">33</a> Et venit tribus ordinibus post eos, et exclamaverunt tubis, et clamaverunt in oratione.</p>
 <p><a name="034">34</a> Et cognoverunt castra Timothei quia Machabæus est, et refugerunt a facie ejus: et percusserunt eos plaga magna. Et ceciderunt ex eis in die illa fere octo millia virorum.</p>
 <p><a name="035">35</a> Et divertit Judas in Maspha, et expugnavit, et cepit eam: et occidit omnem masculum ejus, et sumpsit spolia ejus, et succendit eam igni.</p>
 <p><a name="036">36</a> Inde perrexit, et cepit Casbon, et Mageth, et Bosor, et reliquas civitates Galaaditidis.</p>
 <p><a name="037">37</a> Post hæc autem verba congregavit Timotheus exercitum alium, et castra posuit contra Raphon trans torrentem.</p>
 <p><a name="038">38</a> Et misit Judas speculari exercitum: et renuntiaverunt ei, dicentes: Quia convenerunt ad eum omnes gentes quæ in circuitu nostro sunt, exercitus multus nimis:</p>
 <p><a name="039">39</a> et Arabas conduxerunt in auxilium sibi, et castra posuerunt trans torrentem, parati ad te venire in prælium. Et abiit Judas obviam illis.</p>
 <p><a name="040">40</a> Et ait Timotheus principibus exercitus sui: Cum appropinquaverit Judas, et exercitus ejus, ad torrentem aquæ: si transierit ad nos prior, non poterimus sustinere eum, quia potens poterit adversum nos;</p>
 <p><a name="041">41</a> si vero timuerit transire, et posuerit castra extra flumen, transfretamus ad eos, et poterimus adversus illum.</p>
 <p><a name="042">42</a> Ut autem appropinquavit Judas ad torrentem aquæ, statuit scribas populi secus torrentem, et mandavit eis, dicens: Neminem hominem reliqueritis, sed veniant omnes in prælium.</p>
 <p><a name="043">43</a> Et transfretavit ad illos prior, et omnis populus post eum, et contritæ sunt omnes gentes a facie eorum, et projecerunt arma sua, et fugerunt ad fanum, quod erat in Carnaim.</p>
 <p><a name="044">44</a> Et occupavit ipsam civitatem, et fanum succendit igni cum omnibus qui erant in ipso: et oppressa est Carnaim, et non potuit sustinere contra faciem Judæ.<br>
 </p>
 <p><a name="045">45</a> Et congregavit Judas universos Israëlitas, qui erant in Galaaditide, a minimo usque ad maximum, et uxores eorum, et natos, et exercitum magnum valde, ut venirent in terram Juda.</p>
 <p><a name="046">46</a> Et venerunt usque Ephron: et hæc civitas magna in ingressu posita, munita valde, et non erat declinare ab ea dextera vel sinistra, sed per mediam iter erat.</p>
 <p><a name="047">47</a> Et incluserunt se qui erant in civitate, et obstruxerunt portas lapidibus: et misit ad eos Judas verbis pacificis,</p>
 <p><a name="048">48</a> dicens: Transeamus per terram vestram, ut eamus in terram nostram: et nemo vobis nocebit, tantum pedibus transibimus. Et nolebant eis aperire.</p>
 <p><a name="049">49</a> Et præcepit Judas prædicare in castris, ut applicarent unusquisque in quo erat loco:</p>
 <p><a name="050">50</a> et applicuerunt se viri virtutis, et oppugnavit civitatem illam tota die et tota nocte, et tradita est civitas in manu ejus:</p>
 <p><a name="051">51</a> et peremerunt omnem masculum in ore gladii, et eradicavit eam, et accepit spolia ejus: et transivit per totam civitatem super interfectos.</p>
 <p><a name="052">52</a> Et transgressi sunt Jordanem in campo magno, contra faciem Bethsan.</p>
 <p><a name="053">53</a> Et erat Judas congregans extremos, et exhortabatur populum per totam viam, donec venirent in terram Juda:</p>
 <p><a name="054">54</a> et ascenderunt in montem Sion cum lætitia, et gaudio, et obtulerunt holocausta, quod nemo ex eis cecidisset donec reverterentur in pace.<br>
 </p>
 <p><a name="055">55</a> Et in diebus quibus erat Judas et Jonathas in terra Galaad, et Simon frater ejus in Galilæa contra faciem Ptolemaidis,</p>
 <p><a name="056">56</a> audivit Josephus Zachariæ filius, et Azarias princeps virtutis, res bene gestas, et prælia quæ facta sunt,</p>
 <p><a name="057">57</a> et dixit: Faciamus et ipsi nobis nomen, et eamus pugnare adversus gentes quæ in circuitu nostro sunt.</p>
 <p><a name="058">58</a> Et præcepit his qui erant in exercitu suo, et abierunt Jamniam.</p>
 <p><a name="059">59</a> Et exivit Gorgias de civitate, et viri ejus obviam illis in pugnam.</p>
 <p><a name="060">60</a> Et fugati sunt Josephus et Azarias usque in fines Judææ: et ceciderunt illo die de populo Israël ad duo millia viri, et facta est fuga magna in populo:</p>
 <p><a name="061">61</a> quia non audierunt Judam, et fratres ejus, existimantes fortiter se facturos.</p>
 <p><a name="062">62</a> Ipsi autem non erant de semine virorum illorum, per quos salus facta est in Israël.</p>
 <p><a name="063">63</a> Et viri Juda magnificati sunt valde in conspectu omnis Israël, et gentium omnium ubi audiebatur nomen eorum.</p>
 <p><a name="064">64</a> Et convenerunt ad eos fausta acclamantes.<br>
 </p>
 <p><a name="065">65</a> Et exivit Judas et fratres ejus, et expugnabant filios Esau in terra quæ ad austrum est, et percussit Chebron et filias ejus: et muros ejus, et turres succendit igni in circuitu.</p>
 <p><a name="066">66</a> Et movit castra ut iret in terram alienigenarum, et perambulabat Samariam.</p>
 <p><a name="067">67</a> In die illa ceciderunt sacerdotes in bello, dum volunt fortiter facere, dum sine consilio exeunt in prælium.</p>
 <p><a name="068">68</a> Et declinavit Judas in Azotum in terram alienigenarum, et diruit aras eorum, et sculptilia deorum ipsorum succendit igni: et cepit spolia civitatum, et reversus est in terram Juda.</p>
 <p></p><hr>
 <center>
 <a href="ma1006.htm">Next: 1 Macabees Chapter 6</a></center>
 </body>