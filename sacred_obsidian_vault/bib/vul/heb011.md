<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb011.htm">Polyglot</a> 
 <a href="../gnt/heb011.htm">GNT</a> 
 <a href="../kjv/heb011.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="heb010.htm">Previous</a> 
 <a href="heb012.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 11</h3><p><a name="001">1</a> Est autem fides sperandarum substantia rerum, argumentum non apparentium.</p>
 <p><a name="002">2</a> In hac enim testimonium consecuti sunt senes.</p>
 <p><a name="003">3</a> Fide intelligimus aptata esse sæcula verbo Dei: ut ex invisibilibus visibilia fierent.<br>
 </p>
 <p><a name="004">4</a> Fide plurimam hostiam Abel, quam Cain, obtulit Deo, per quam testimonium consecutus est esse justus, testimonium perhibente muneribus ejus Deo, et per illam defunctus adhuc loquitur.</p>
 <p><a name="005">5</a> Fide Henoch translatus est ne videret mortem, et non inveniebatur, quia transtulit illum Deus: ante translationem enim testimonium habuit placuisse Deo.</p>
 <p><a name="006">6</a> Sine fide autem impossibile est placere Deo. Credere enim oportet accedentem ad Deum quia est, et inquirentibus se remunerator sit.</p>
 <p><a name="007">7</a> Fide Noë responso accepto de iis quæ adhuc non videbantur, metuens aptavit arcam in salutem domus suæ, per quam damnavit mundum: et justitiæ, quæ per fidem est, hæres est institutus.<br>
 </p>
 <p><a name="008">8</a> Fide qui vocatur Abraham obedivit in locum exire, quem accepturus erat in hæreditatem: et exiit, nesciens quo iret.</p>
 <p><a name="009">9</a> Fide demoratus est in terra repromissionis, tamquam in aliena, in casulis habitando cum Isaac et Jacob cohæredibus repromissionis ejusdem.</p>
 <p><a name="010">10</a> Exspectabat enim fundamenta habentem civitatem: cujus artifex et conditor Deus.</p>
 <p><a name="011">11</a> Fide et ipsa Sara sterilis virtutem in conceptionem seminis accepit, etiam præter tempus ætatis: quoniam fidelem credidit esse eum qui repromiserat.</p>
 <p><a name="012">12</a> Propter quod et ab uno orti sunt (et hoc emortuo) tamquam sidera cæli in multitudinem, et sicut arena, quæ est ad oram maris, innumerabilis.</p>
 <p><a name="013">13</a> Juxta fidem defuncti sunt omnes isti, non acceptis repromissionibus, sed a longe eas aspicientes, et salutantes, et confitentes quia peregrini et hospites sunt super terram.</p>
 <p><a name="014">14</a> Qui enim hæc dicunt, significant se patriam inquirere.</p>
 <p><a name="015">15</a> Et si quidem ipsius meminissent de qua exierunt, habebant utique tempus revertendi:</p>
 <p><a name="016">16</a> nunc autem meliorem appetunt, id est, cælestem. Ideo non confunditur Deus vocari Deus eorum: paravit enim illis civitatem.</p>
 <p><a name="017">17</a> Fide obtulit Abraham Isaac, cum tentaretur, et unigenitum offerebat, qui susceperat repromissiones:</p>
 <p><a name="018">18</a> ad quem dictum est: Quia in Isaac vocabitur tibi semen:</p>
 <p><a name="019">19</a> arbitrans quia et a mortuis suscitare potens est Deus: unde eum et in parabolam accepit.</p>
 <p><a name="020">20</a> Fide et de futuris benedixit Isaac Jacob et Esau.</p>
 <p><a name="021">21</a> Fide Jacob, moriens, singulos filiorum Joseph benedixit: et adoravit fastigium virgæ ejus.</p>
 <p><a name="022">22</a> Fide Joseph, moriens, de profectione filiorum Israël memoratus est, et de ossibus suis mandavit.<br>
 </p>
 <p><a name="023">23</a> Fide Moyses, natus, occultatus est mensibus tribus a parentibus suis, eo quod vidissent elegantem infantem, et non timuerunt regis edictum.</p>
 <p><a name="024">24</a> Fide Moyses grandis factus negavit se esse filium filiæ Pharaonis,</p>
 <p><a name="025">25</a> magis eligens affligi cum populo Dei, quam temporalis peccati habere jucunditatem,</p>
 <p><a name="026">26</a> majores divitias æstimans thesauro Ægyptiorum, improperium Christi: aspiciebat enim in remunerationem.</p>
 <p><a name="027">27</a> Fide reliquit Ægyptum, non veritus animositatem regis: invisibilem enim tamquam videns sustinuit.</p>
 <p><a name="028">28</a> Fide celebravit Pascha, et sanguinis effusionem: ne qui vastabat primitiva, tangeret eos.</p>
 <p><a name="029">29</a> Fide transierunt mare Rubrum tamquam per aridam terram: quod experti Ægyptii, devorati sunt.<br>
 </p>
 <p><a name="030">30</a> Fide muri Jericho corruerunt, circuitu dierum septem.</p>
 <p><a name="031">31</a> Fide Rahab meretrix non periit cum incredulis, excipiens exploratores cum pace.</p>
 <p><a name="032">32</a> Et quid adhuc dicam? deficiet enim me tempus enarrantem de Gedeon, Barac, Samson, Jephte, David, Samuel, et prophetis:</p>
 <p><a name="033">33</a> qui per fidem vicerunt regna, operati sunt justitiam, adepti sunt repromissiones, obturaverunt ora leonum,</p>
 <p><a name="034">34</a> extinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum:</p>
 <p><a name="035">35</a> acceperunt mulieres de resurrectione mortuos suos: alii autem distenti sunt non suscipientes redemptionem ut meliorem invenirent resurrectionem.</p>
 <p><a name="036">36</a> Alii vero ludibria, et verbera experti, insuper et vincula, et carceres:</p>
 <p><a name="037">37</a> lapidati sunt, secti sunt, tentati sunt, in occisione gladii mortui sunt, circuierunt in melotis, in pellibus caprinis, egentes, angustiati, afflicti:</p>
 <p><a name="038">38</a> quibus dignus non erat mundus: in solitudinibus errantes, in montibus, in speluncis, et in cavernis terræ.</p>
 <p><a name="039">39</a> Et hi omnes testimonio fidei probati, non acceperunt repromissionem,</p>
 <p><a name="040">40</a> Deo pro nobis melius aliquid providente, ut non sine nobis consummarentur.</p>
 <p></p><hr>
 <center>
 <a href="heb012.htm">Next: Hebrews Chapter 12</a></center>
 </body>