<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1024.htm">Polyglot</a> 
 <a href="../kjv/sa1024.htm">KJV</a> 
 <a href="../sep/sa1024.htm">Sep</a> 
 <a href="../tan/sa1024.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1023.htm">Previous</a> 
 <a href="sa1025.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 24</h3><p><a name="001">1</a> Ascendit ergo David inde: et habitavit in locis tutissimis Engaddi.</p>
 <p><a name="002">2</a> Cumque reversus esset Saul, postquam persecutus est Philisthæos, nuntiaverunt ei, dicentes: Ecce David in deserto est Engaddi.</p>
 <p><a name="003">3</a> Assumens ergo Saul tria millia electorum virorum ex omni Israël, perrexit ad investigandum David et viros ejus, etiam super abruptissimas petras, quæ solis ibicibus perviæ sunt.</p>
 <p><a name="004">4</a> Et venit ad caulas ovium, quæ se offerebant vianti: eratque ibi spelunca, quam ingressus est Saul ut purgaret ventrem: porro David et viri ejus in interiore parte speluncæ latebant.</p>
 <p><a name="005">5</a> Et dixerunt servi David ad eum: Ecce dies de qua locutus est Dominus ad te: Ego tradam tibi inimicum tuum, ut facias ei sicut placuerit in oculis tuis. Surrexit ergo David, et præcidit oram chlamydis Saul silenter.</p>
 <p><a name="006">6</a> Post hæc percussit cor suum David, eo quod abscidisset oram chlamydis Saul.</p>
 <p><a name="007">7</a> Dixitque ad viros suos: Propitius sit mihi Dominus, ne faciam hanc rem domino meo, christo Domini, ut mittam manum meam in eum: quia christus Domini est.</p>
 <p><a name="008">8</a> Et confregit David viros suos sermonibus, et non permisit eos ut consurgerent in Saul: porro Saul exsurgens de spelunca, pergebat cpto itinere.<br>
 </p>
 <p><a name="009">9</a> Surrexit autem et David post eum: et egressus de spelunca, clamavit post tergum Saul, dicens: Domine mi rex. Et respexit Saul post se: et inclinans se David pronus in terram adoravit,</p>
 <p><a name="010">10</a> dixitque ad Saul: Quare audis verba hominum loquentium: David quærit malum adversum te?</p>
 <p><a name="011">11</a> Ecce hodie viderunt oculi tui quod tradiderit te Dominus in manu mea in spelunca: et cogitavi ut occiderem te, sed pepercit tibi oculus meus: dixi enim: Non extendam manum meam in dominum meum, quia christus Domini est.</p>
 <p><a name="012">12</a> Quin potius pater mi, vide, et cognosce oram chlamydis tuæ in manu mea: quoniam cum præscinderem summitatem chlamydis tuæ, nolui extendere manum meam in te: animadverte, et vide, quoniam non est in manu mea malum, neque iniquitas, neque peccavi in te: tu autem insidiaris animæ meæ ut auferas eam.</p>
 <p><a name="013">13</a> Judicet Dominus inter me et te, et ulciscatur me Dominus ex te: manus autem mea non sit in te.</p>
 <p><a name="014">14</a> Sicut et in proverbio antiquo dicitur: Ab impiis egredietur impietas: manus ergo mea non sit in te.</p>
 <p><a name="015">15</a> Quem persequeris, rex Israël? quem persequeris? canem mortuum persequeris, et pulicem unum.</p>
 <p><a name="016">16</a> Sit Dominus judex, et judicet inter me et te: et videat, et judicet causam meam, et eruat me de manu tua.</p>
 <p><a name="017">17</a> Cum autem complesset David loquens sermones hujuscemodi ad Saul, dixit Saul: Numquid vox hæc tua est, fili mi David? Et levavit Saul vocem suam, et flevit:</p>
 <p><a name="018">18</a> dixitque ad David: Justior tu es quam ego: tu enim tribuisti mihi bona, ego autem reddidi tibi mala.</p>
 <p><a name="019">19</a> Et tu indicasti hodie quæ feceris mihi bona: quomodo tradiderit me Dominus in manum tuam, et non occideris me.</p>
 <p><a name="020">20</a> Quis enim cum invenerit inimicum suum, dimittet eum in via bona? sed Dominus reddat tibi vicissitudinem hanc pro eo quod hodie operatus es in me.</p>
 <p><a name="021">21</a> Et nunc quia scio quod certissime regnaturus sis, et habiturus in manu tua regnum Israël:</p>
 <p><a name="022">22</a> jura mihi in Domino, ne deleas semen meum post me, neque auferas nomen meum de domo patris mei.</p>
 <p><a name="023">23</a> Et juravit David Sauli. Abiit ergo Saul in domum suam: et David et viri ejus ascenderunt ad tutiora loca.</p>
 <p></p><hr>
 <center>
 <a href="sa1025.htm">Next: 1 Samuel Chapter 25</a></center>
 </body>