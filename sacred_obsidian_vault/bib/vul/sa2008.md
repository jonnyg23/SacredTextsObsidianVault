<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa2008.htm">Polyglot</a> 
 <a href="../kjv/sa2008.htm">KJV</a> 
 <a href="../sep/sa2008.htm">Sep</a> 
 <a href="../tan/sa2008.htm">Tan</a> 
 
 <br>
 <br><a href="sa2.htm">2 Samuel Index</a><br>
  
 <a href="sa2007.htm">Previous</a> 
 <a href="sa2009.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Samuel Chapter 8</h3><p><a name="001">1</a> Factum est autem post hæc, percussit David Philisthiim, et humiliavit eos, et tulit David frenum tributi de manu Philisthiim.</p>
 <p><a name="002">2</a> Et percussit Moab, et mensus est eos funiculo, coæquans terræ: mensus est autem duos funiculos, unum ad occidendum, et unum ad vivificandum: factusque est Moab David serviens sub tributo.</p>
 <p><a name="003">3</a> Et percussit David Adarezer filium Rohob regem Soba, quando profectus est ut dominaretur super flumen Euphraten.</p>
 <p><a name="004">4</a> Et captis David ex parte ejus mille septingentis equitibus, et viginti millibus peditum, subnervavit omnes jugales curruum: dereliquit autem ex eis centum currus.</p>
 <p><a name="005">5</a> Venit quoque Syria Damasci, ut præsidium ferret Adarezer regi Soba: et percussit David de Syria viginti duo millia virorum.</p>
 <p><a name="006">6</a> Et posuit David præsidium in Syria Damasci: factaque est Syria David serviens sub tributo: servavitque Dominus David in omnibus ad quæcumque profectus est.</p>
 <p><a name="007">7</a> Et tulit David arma aurea quæ habebant servi Adarezer, et detulit ea in Jerusalem.</p>
 <p><a name="008">8</a> Et de Bete et de Beroth, civitatibus Adarezer, tulit rex David æs multum nimis.</p>
 <p><a name="009">9</a> Audivit autem Thou rex Emath quod percussisset David omne robur Adarezer,</p>
 <p><a name="010">10</a> et misit Thou Joram filium suum ad regem David, ut salutaret eum congratulans, et gratias ageret: eo quod expugnasset Adarezer, et percussisset eum. Hostis quippe erat Thou Adarezer, et in manu ejus erant vasa aurea, et vasa argentea, et vasa ærea:</p>
 <p><a name="011">11</a> quæ et ipsa sanctificavit rex David Domino cum argento et auro quæ sanctificaverat de universis gentibus quas subegerat,</p>
 <p><a name="012">12</a> de Syria, et Moab, et filiis Ammon, et Philisthiim, et Amalec, et de manubiis Adarezer filii Rohob regis Soba.</p>
 <p><a name="013">13</a> Fecit quoque sibi David nomen cum reverteretur capta Syria in valle Salinarum, cæsis decem et octo millibus:</p>
 <p><a name="014">14</a> et posuit in Idumæa custodes, statuitque præsidium: et facta est universa Idumæa serviens David, et servavit Dominus David in omnibus ad quæcumque profectus est.</p>
 <p><a name="015">15</a> Et regnavit David super omnem Israël: faciebat quoque David judicium et justitiam omni populo suo.</p>
 <p><a name="016">16</a> Joab autem filius Sarviæ erat super exercitum: porro Josaphat filius Ahilud erat a commentariis:</p>
 <p><a name="017">17</a> et Sadoc filius Achitob, et Achimelech filius Abiathar, erant sacerdotes: et Saraias, scriba:</p>
 <p><a name="018">18</a> Banaias autem filius Jojadæ super Cerethi et Phelethi: filii autem David sacerdotes erant.</p>
 <p></p><hr>
 <center>
 <a href="sa2009.htm">Next: 2 Samuel Chapter 9</a></center>
 </body>