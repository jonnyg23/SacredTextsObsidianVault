<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen002.htm">Polyglot</a> 
 <a href="../kjv/gen002.htm">KJV</a> 
 <a href="../sep/gen002.htm">Sep</a> 
 <a href="../tan/gen002.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen001.htm">Previous</a> 
 <a href="gen003.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 2</h3><p><a name="001">1</a> Igitur perfecti sunt cæli et terra, et omnis ornatus eorum.</p>
 <p><a name="002">2</a> Complevitque Deus die septimo opus suum quod fecerat: et requievit die septimo ab universo opere quod patrarat.</p>
 <p><a name="003">3</a> Et benedixit diei septimo, et sanctificavit illum, quia in ipso cessaverat ab omni opere suo quod creavit Deus ut faceret.<br>
 </p>
 <p><a name="004">4</a> Istæ sunt generationes cæli et terræ, quando creata sunt, in die quo fecit Dominus Deus cælum et terram,</p>
 <p><a name="005">5</a> et omne virgultum agri antequam orietur in terra, omnemque herbam regionis priusquam germinaret: non enim pluerat Dominus Deus super terram, et homo non erat qui operaretur terram:</p>
 <p><a name="006">6</a> sed fons ascendebat e terra, irrigans universam superficiem terræ.</p>
 <p><a name="007">7</a> Formavit igitur Dominus Deus hominem de limo terræ, et inspiravit in faciem ejus spiraculum vitæ, et factus est homo in animam viventem.</p>
 <p><a name="008">8</a> Plantaverat autem Dominus Deus paradisum voluptatis a principio, in quo posuit hominem quem formaverat.</p>
 <p><a name="009">9</a> Produxitque Dominus Deus de humo omne lignum pulchrum visu, et ad vescendum suave lignum etiam vitæ in medio paradisi, lignumque scientiæ boni et mali.</p>
 <p><a name="010">10</a> Et fluvius egrediebatur de loco voluptatis ad irrigandum paradisum, qui inde dividitur in quatuor capita.</p>
 <p><a name="011">11</a> Nomen uni Phison: ipse est qui circuit omnem terram Hevilath, ubi nascitur aurum:</p>
 <p><a name="012">12</a> et aurum terræ illius optimum est; ibi invenitur bdellium, et lapis onychinus.</p>
 <p><a name="013">13</a> Et nomen fluvii secundi Gehon; ipse est qui circumit omnem terram Æthiopiæ.</p>
 <p><a name="014">14</a> Nomen vero fluminis tertii, Tigris: ipse vadit contra Assyrios. Fluvius autem quartus, ipse est Euphrates.</p>
 <p><a name="015">15</a> Tulit ergo Dominus Deus hominem, et posuit eum in paradiso voluptatis, ut operaretur, et custodiret illum:</p>
 <p><a name="016">16</a> præcepitque ei, dicens: Ex omni ligno paradisi comede;</p>
 <p><a name="017">17</a> de ligno autem scientiæ boni et mali ne comedas: in quocumque enim die comederis ex eo, morte morieris.</p>
 <p><a name="018">18</a> Dixit quoque Dominus Deus: Non est bonum esse hominem solum: faciamus ei adjutorium simile sibi.</p>
 <p><a name="019">19</a> Formatis igitur Dominus Deus de humo cunctis animantibus terræ, et universis volatilibus cæli, adduxit ea ad Adam, ut videret quid vocaret ea: omne enim quod vocavit Adam animæ viventis, ipsum est nomen ejus.</p>
 <p><a name="020">20</a> Appellavitque Adam nominibus suis cuncta animantia, et universa volatilia cæli, et omnes bestias terræ: Adæ vero non inveniebatur adjutor similis ejus.</p>
 <p><a name="021">21</a> Immisit ergo Dominus Deus soporem in Adam: cumque obdormisset, tulit unam de costis ejus, et replevit carnem pro ea.</p>
 <p><a name="022">22</a> Et ædificavit Dominus Deus costam, quam tulerat de Adam, in mulierem: et adduxit eam ad Adam.</p>
 <p><a name="023">23</a> Dixitque Adam: Hoc nunc os ex ossibus meis, et caro de carne mea: hæc vocabitur Virago, quoniam de viro sumpta est.</p>
 <p><a name="024">24</a> Quam ob rem relinquet homo patrem suum, et matrem, et adhærebit uxori suæ: et erunt duo in carne una.</p>
 <p><a name="025">25</a> Erat autem uterque nudus, Adam scilicet et uxor ejus: et non erubescebant.</p>
 <p></p><hr>
 <center>
 <a href="gen003.htm">Next: Genesis Chapter 3</a></center>
 </body>