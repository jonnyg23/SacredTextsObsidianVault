<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eph004.htm">Polyglot</a> 
 <a href="../gnt/eph004.htm">GNT</a> 
 <a href="../kjv/eph004.htm">KJV</a> 
 
 <br>
 <br><a href="eph.htm">Ephesians Index</a><br>
  
 <a href="eph003.htm">Previous</a> 
 <a href="eph005.htm">Next</a> 
 </center>
 <hr>
 
 <h3 align="CENTER">Vulgate (Latin): Ephesians Chapter 4</h3><p><a name="001">1</a> Obsecro itaque vos ego vinctus in Domino, ut digne ambuletis vocatione, qua vocati estis,</p>
 <p><a name="002">2</a> cum omni humilitate, et mansuetudine, cum patientia, supportantes invicem in caritate,</p>
 <p><a name="003">3</a> solliciti servare unitatem Spiritus in vinculo pacis.</p>
 <p><a name="004">4</a> Unum corpus, et unus Spiritus, sicut vocati estis in una spe vocationis vestræ.</p>
 <p><a name="005">5</a> Unus Dominus, una fides, unum baptisma.</p>
 <p><a name="006">6</a> Unus Deus et Pater omnium, qui est super omnes, et per omnia, et in omnibus nobis.<br>
 </p>
 <p><a name="007">7</a> Unicuique autem nostrum data est gratia secundum mensuram donationis Christi.</p>
 <p><a name="008">8</a> Propter quod dicit: Ascendens in altum, captivam duxit captivitatem: dedit dona hominibus.</p>
 <p><a name="009">9</a> Quod autem ascendit, quid est, nisi quia et descendit primum in inferiores partes terræ?</p>
 <p><a name="010">10</a> Qui descendit, ipse est et qui ascendit super omnes cælos, ut impleret omnia.</p>
 <p><a name="011">11</a> Et ipse dedit quosdam quidem apostolos, quosdam autem prophetas, alios vero evangelistas, alios autem pastores et doctores,</p>
 <p><a name="012">12</a> ad consummationem sanctorum in opus ministerii, in ædificationem corporis Christi:</p>
 <p><a name="013">13</a> donec occurramus omnes in unitatem fidei, et agnitionis Filii Dei, in virum perfectum, in mensuram ætatis plenitudinis Christi:</p>
 <p><a name="014">14</a> ut jam non simus parvuli fluctuantes, et circumferamur omni vento doctrinæ in nequitia hominum, in astutia ad circumventionem erroris.</p>
 <p><a name="015">15</a> Veritatem autem facientes in caritate, crescamus in illo per omnia, qui est caput Christus:</p>
 <p><a name="016">16</a> ex quo totum corpus compactum et connexum per omnem juncturam subministrationis, secundum operationem in mensuram uniuscujusque membri, augmentum corporis facit in ædificationem sui in caritate.<br>
 </p>
 <p><a name="017">17</a> Hoc igitur dico, et testificor in Domino, ut jam non ambuletis, sicut et gentes ambulant in vanitate sensus sui,</p>
 <p><a name="018">18</a> tenebris obscuratum habentes intellectum, alienati a vita Dei per ignorantiam, quæ est in illis, propter cæcitatem cordis ipsorum,</p>
 <p><a name="019">19</a> qui desperantes, semetipsos tradiderunt impudicitiæ, in operationem immunditiæ omnis in avaritiam.</p>
 <p><a name="020">20</a> Vos autem non ita didicistis Christum,</p>
 <p><a name="021">21</a> si tamen illum audistis, et in ipso edocti estis, sicut est veritas in Jesu,</p>
 <p><a name="022">22</a> deponere vos secundum pristinam conversationem veterem hominem, qui corrumpitur secundum desideria erroris.</p>
 <p><a name="023">23</a> Renovamini autem spiritu mentis vestræ,</p>
 <p><a name="024">24</a> et induite novum hominem, qui secundum Deum creatus est in justitia, et sanctitate veritatis.<br>
 </p>
 <p><a name="025">25</a> Propter quod deponentes mendacium, loquimini veritatem unusquisque cum proximo suo: quoniam sumus invicem membra.</p>
 <p><a name="026">26</a> Irascimini, et nolite peccare: sol non occidat super iracundiam vestram.</p>
 <p><a name="027">27</a> Nolite locum dare diabolo:</p>
 <p><a name="028">28</a> qui furabatur, jam non furetur: magis autem laboret, operando manibus suis, quod bonum est, ut habeat unde tribuat necessitatem patienti.</p>
 <p><a name="029">29</a> Omnis sermo malus ex ore vestro non procedat: sed si quis bonus ad ædificationem fidei ut det gratiam audientibus.</p>
 <p><a name="030">30</a> Et nolite contristare Spiritum Sanctum Dei: in quo signati estis in diem redemptionis.</p>
 <p><a name="031">31</a> Omnis amaritudo, et ira, et indignatio, et clamor, et blasphemia tollatur a vobis cum omni malitia.</p>
 <p><a name="032">32</a> Estote autem invicem benigni, misericordes, donantes invicem sicut et Deus in Christo donavit vobis.</p>
 <p></p><hr>
 <center>
 <a href="eph005.htm">Next: Ephesians Chapter 5</a></center>
 </body>