<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo016.htm">Polyglot</a> 
 <a href="../kjv/exo016.htm">KJV</a> 
 <a href="../sep/exo016.htm">Sep</a> 
 <a href="../tan/exo016.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo015.htm">Previous</a> 
 <a href="exo017.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 16</h3><p><a name="001">1</a> Profectique sunt de Elim, et venit omnis multitudo filiorum Israël in desertum Sin, quod est inter Elim et Sinai, quintodecimo die mensis secundi, postquam egressi sunt de terra Ægypti.</p>
 <p><a name="002">2</a> Et murmuravit omnis congregatio filiorum Israël contra Moysen et Aaron in solitudine.</p>
 <p><a name="003">3</a> Dixeruntque filii Israël ad eos: Utinam mortui essemus per manum Domini in terra Ægypti, quando sedebamus super ollas carnium, et comedebamus panem in saturitate: cur eduxistis nos in desertum istud, ut occideretis omnem multitudinem fame?</p>
 <p><a name="004">4</a> Dixit autem Dominus ad Moysen: Ecce ego pluam vobis panes de cælo: egrediatur populus, et colligat quæ sufficiunt per singulos dies: ut tentem eum utrum ambulet in lege mea, an non.</p>
 <p><a name="005">5</a> Die autem sexto parent quod inferant: et sit duplum quam colligere solebant per singulos dies.</p>
 <p><a name="006">6</a> Dixeruntque Moyses et Aaron ad omnes filios Israël: Vespere scietis quod Dominus eduxerit vos de terra Ægypti,</p>
 <p><a name="007">7</a> et mane videbitis gloriam Domini: audivit enim murmur vestrum contra Dominum: nos vero quid sumus, quia mussitastis contra nos?</p>
 <p><a name="008">8</a> Et ait Moyses: Dabit vobis Dominus vespere carnes edere, et mane panes in saturitate: eo quod audierit murmurationes vestras quibus murmurati estis contra eum: nos enim quid sumus? nec contra nos est murmur vestrum, sed contra Dominum.</p>
 <p><a name="009">9</a> Dixit quoque Moyses ad Aaron: Dic universæ congregationi filiorum Israël: Accedite coram Domino: audivit enim murmur vestrum.</p>
 <p><a name="010">10</a> Cumque loqueretur Aaron ad omnem ctum filiorum Israël, respexerunt ad solitudinem: et ecce gloria Domini apparuit in nube.</p>
 <p><a name="011">11</a> Locutus est autem Dominus ad Moysen, dicens:</p>
 <p><a name="012">12</a> Audivi murmurationes filiorum Israël. Loquere ad eos: Vespere comedetis carnes, et mane saturabimini panibus: scietisque quod ego sum Dominus Deus vester.</p>
 <p><a name="013">13</a> Factum est ergo vespere, et ascendens coturnix, cooperuit castra: mane quoque ros jacuit per circuitum castrorum.</p>
 <p><a name="014">14</a> Cumque operuisset superficiem terræ, apparuit in solitudine minutum, et quasi pilo tusum in similitudinem pruinæ super terram.</p>
 <p><a name="015">15</a> Quod cum vidissent filii Israël, dixerunt ad invicem: Manhu? quod significat: Quid est hoc? ignorabant enim quid esset. Quibus ait Moyses: Iste est panis quem Dominus dedit vobis ad vescendum.</p>
 <p><a name="016">16</a> Hic est sermo, quem præcepit Dominus: Colligat unusquisque ex eo quantum sufficit ad vescendum: gomor per singula capita, juxta numerum animarum vestrarum quæ habitant in tabernaculo sic tolletis.</p>
 <p><a name="017">17</a> Feceruntque ita filii Israël: et collegerunt, alius plus, alius minus.</p>
 <p><a name="018">18</a> Et mensi sunt ad mensuram gomor: nec qui plus collegerat, habuit amplius: nec qui minus paraverat, reperit minus: sed singuli juxta id quod edere poterant, congregaverunt.</p>
 <p><a name="019">19</a> Dixitque Moyses ad eos: Nullus relinquat ex eo in mane.</p>
 <p><a name="020">20</a> Qui non audierunt eum, sed dimiserunt quidam ex eis usque mane, et scatere cpit vermibus, atque computruit: et iratus est contra eos Moyses.<br>
 </p>
 <p><a name="021">21</a> Colligebant autem mane singuli, quantum sufficere poterat ad vescendum: cumque incaluisset sol, liquefiebat.</p>
 <p><a name="022">22</a> In die autem sexta collegerunt cibos duplices, id est, duo gomor per singulos homines: venerunt autem omnes principes multitudinis, et narraverunt Moysi.</p>
 <p><a name="023">23</a> Qui ait eis: Hoc est quod locutus est Dominus: Requies sabbati sanctificata est Domino cras: quodcumque operandum est, facite, et quæ coquenda sunt coquite: quidquid autem reliquum fuerit, reponite usque in mane.</p>
 <p><a name="024">24</a> Feceruntque ita ut præceperat Moyses, et non computruit, neque vermis inventus est in eo.</p>
 <p><a name="025">25</a> Dixitque Moyses: Comedite illud hodie, quia sabbatum est Domini: non invenietur hodie in agro.</p>
 <p><a name="026">26</a> Sex diebus colligite: in die autem septimo sabbatum est Domini, idcirco non invenietur.</p>
 <p><a name="027">27</a> Venitque septima dies: et egressi de populo ut colligerent, non invenerunt.</p>
 <p><a name="028">28</a> Dixit autem Dominus ad Moysen: Usquequo non vultis custodire mandata mea et legem meam?</p>
 <p><a name="029">29</a> videte quod Dominus dederit vobis sabbatum, et propter hoc die sexta tribuit vobis cibos duplices: maneat unusquisque apud semetipsum; nullus egrediatur de loco suo die septimo.</p>
 <p><a name="030">30</a> Et sabbatizavit populus die septimo.</p>
 <p><a name="031">31</a> Appellavitque domus Israël nomen ejus Man: quod erat quasi semen coriandri album, gustusque ejus quasi similæ cum melle.</p>
 <p><a name="032">32</a> Dixit autem Moyses: Iste est sermo, quem præcepit Dominus: Imple gomor ex eo, et custodiatur in futuras retro generationes: ut noverint panem, quo alui vos in solitudine, quando educti estis de terra Ægypti.</p>
 <p><a name="033">33</a> Dixitque Moyses ad Aaron: Sume vas unum, et mitte ibi man, quantum potest capere gomor, et repone coram Domino ad servandum in generationes vestras,</p>
 <p><a name="034">34</a> sicut præcepit Dominus Moysi. Posuitque illud Aaron in tabernaculo reservandum.</p>
 <p><a name="035">35</a> Filii autem Israël comederunt man quadraginta annis, donec venirent in terram habitabilem: hoc cibo aliti sunt, usquequo tangerent fines terræ Chanaan.</p>
 <p><a name="036">36</a> Gomor autem decima pars est ephi.</p>
 <p></p><hr>
 <center>
 <a href="exo017.htm">Next: Exodus Chapter 17</a></center>
 </body>