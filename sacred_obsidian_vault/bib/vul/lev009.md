<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev009.htm">Polyglot</a> 
 <a href="../kjv/lev009.htm">KJV</a> 
 <a href="../sep/lev009.htm">Sep</a> 
 <a href="../tan/lev009.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev008.htm">Previous</a> 
 <a href="lev010.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 9</h3><p><a name="001">1</a> Facto autem octavo die, vocavit Moyses Aaron, et filios ejus, ac majores natu Israël, dixitque ad Aaron:</p>
 <p><a name="002">2</a> Tolle de armento vitulum pro peccato, et arietem in holocaustum, utrumque immaculatum, et offer illos coram Domino.</p>
 <p><a name="003">3</a> Et ad filios Israël loqueris: Tollite hircum pro peccato, et vitulum, atque agnum, anniculos, et sine macula in holocaustum,</p>
 <p><a name="004">4</a> bovem et arietem pro pacificis: et immolate eos coram Domino, in sacrificio singulorum similam conspersam oleo offerentes: hodie enim Dominus apparebit vobis.</p>
 <p><a name="005">5</a> Tulerunt ergo cuncta quæ jusserat Moyses ad ostium tabernaculi: ubi cum omnis multitudo astaret,</p>
 <p><a name="006">6</a> ait Moyses: Iste est sermo, quem præcepit Dominus: facite, et apparebit vobis gloria ejus.</p>
 <p><a name="007">7</a> Et dixit ad Aaron: Accede ad altare, et immola pro peccato tuo: offer holocaustum, et deprecare pro te et pro populo: cumque mactaveris hostiam populi, ora pro eo, sicut præcepit Dominus.<br>
 </p>
 <p><a name="008">8</a> Statimque Aaron accedens ad altare, immolavit vitulum pro peccato suo:</p>
 <p><a name="009">9</a> cujus sanguinem obtulerunt ei filii sui: in quo tingens digitum, tetigit cornua altaris, et fudit residuum ad basim ejus.</p>
 <p><a name="010">10</a> Adipemque, et renunculos, ac reticulum jecoris, quæ sunt pro peccato, adolevit super altare, sicut præceperat Dominus Moysi:</p>
 <p><a name="011">11</a> carnes vero et pellem ejus extra castra combussit igni.</p>
 <p><a name="012">12</a> Immolavit et holocausti victimam: obtuleruntque ei filii sui sanguinem ejus, quem fudit per altaris circuitum.</p>
 <p><a name="013">13</a> Ipsam etiam hostiam in frusta concisam, cum capite et membris singulis obtulerunt; quæ omnia super altare cremavit igni,</p>
 <p><a name="014">14</a> lotis aqua prius intestinis et pedibus.<br>
 </p>
 <p><a name="015">15</a> Et pro peccato populi offerens, mactavit hircum: expiatoque altari,</p>
 <p><a name="016">16</a> fecit holocaustum,</p>
 <p><a name="017">17</a> addens in sacrificio libamenta, quæ pariter offeruntur, et adolens ea super altare, absque cæremoniis holocausti matutini.</p>
 <p><a name="018">18</a> Immolavit et bovem atque arietem, hostias pacificas populi: obtuleruntque ei filii sui sanguinem, quem fudit super altare in circuitum.</p>
 <p><a name="019">19</a> Adipem autem bovis, et caudam arietis, renunculosque cum adipibus suis, et reticulum jecoris,</p>
 <p><a name="020">20</a> posuerunt super pectora: cumque cremati essent adipes super altare,</p>
 <p><a name="021">21</a> pectora eorum, et armos dextros separavit Aaron, elevans coram Domino, sicut præceperat Moyses.<br>
 </p>
 <p><a name="022">22</a> Et extendens manus ad populum, benedixit ei. Sicque completis hostiis pro peccato, et holocaustis, et pacificis, descendit.</p>
 <p><a name="023">23</a> Ingressi autem Moyses et Aaron in tabernaculum testimonii, et deinceps egressi, benedixerunt populo. Apparuitque gloria Domini omni multitudini:</p>
 <p><a name="024">24</a> et ecce egressus ignis a Domino, devoravit holocaustum, et adipes qui erant super altare. Quod cum vidissent turbæ, laudaverunt Dominum, ruentes in facies suas.</p>
 <p></p><hr>
 <center>
 <a href="lev010.htm">Next: Leviticus Chapter 10</a></center>
 </body>