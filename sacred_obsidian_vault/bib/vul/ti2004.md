<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ti2004.htm">Polyglot</a> 
 <a href="../gnt/ti2004.htm">GNT</a> 
 <a href="../kjv/ti2004.htm">KJV</a> 
 
 <br>
 <br><a href="ti2.htm">2 Timothy Index</a><br>
  
 <a href="ti2003.htm">Previous</a> 
 <a href="tit001.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Timothy Chapter 4</h3><p><a name="001">1</a> Testificor coram Deo, et Jesu Christo, qui judicaturus est vivos et mortuos, per adventum ipsius, et regnum ejus:</p>
 <p><a name="002">2</a> prædica verbum, insta opportune, importune: argue, obsecra, increpa in omni patientia, et doctrina.</p>
 <p><a name="003">3</a> Erit enim tempus, cum sanam doctrinam non sustinebunt, sed ad sua desideria coacervabunt sibi magistros, prurientes auribus,</p>
 <p><a name="004">4</a> et a veritate quidem auditum avertent, ad fabulas autem convertentur.</p>
 <p><a name="005">5</a> Tu vero vigila, in omnibus labora, opus fac evangelistæ, ministerium tuum imple. Sobrius esto.</p>
 <p><a name="006">6</a> Ego enim jam delibor, et tempus resolutionis meæ instat.</p>
 <p><a name="007">7</a> Bonum certamen certavi, cursum consummavi, fidem servavi.</p>
 <p><a name="008">8</a> In reliquo reposita est mihi corona justitiæ, quam reddet mihi Dominus in illa die, justus judex: non solum autem mihi, sed et iis, qui diligunt adventum ejus.<br>
  Festina ad me venire cito.</p>
 <p><a name="009">9</a> Demas enim me reliquit, diligens hoc sæculum, et abiit Thessalonicam:</p>
 <p><a name="010">10</a> Crescens in Galatiam, Titus in Dalmatiam.</p>
 <p><a name="011">11</a> Lucas est mecum solus. Marcum assume, et adduc tecum: est enim mihi utilis in ministerium.</p>
 <p><a name="012">12</a> Tychicum autem misi Ephesum.</p>
 <p><a name="013">13</a> Penulam, quam reliqui Troade apud Carpum, veniens affer tecum, et libros, maxime autem membranas.</p>
 <p><a name="014">14</a> Alexander ærarius multa mala mihi ostendit: reddet illi Dominus secundum opera ejus:</p>
 <p><a name="015">15</a> quem et tu devita: valde enim restitit verbis nostris.</p>
 <p><a name="016">16</a> In prima mea defensione nemo mihi affuit, sed omnes me dereliquerunt: non illis imputetur.</p>
 <p><a name="017">17</a> Dominus autem mihi astitit, et confortavit me, ut per me prædicatio impleatur, et audiant omnes gentes: et liberatus sum de ore leonis.</p>
 <p><a name="018">18</a> Liberavit me Dominus ab omni opere malo: et salvum faciet in regnum suum cæleste, cui gloria in sæcula sæculorum. Amen.</p>
 <p><a name="019">19</a> Saluta Priscam, et Aquilam, et Onesiphori domum.</p>
 <p><a name="020">20</a> Erastus remansit Corinthi. Trophimum autem reliqui infirmum Mileti.</p>
 <p><a name="021">21</a> Festina ante hiemem venire. Salutant te Eubulus, et Pudens, et Linus, et Claudia, et fratres omnes.</p>
 <p><a name="022">22</a> Dominus Jesus Christus cum spiritu tuo. Gratia vobiscum. Amen.</p>
 <p></p>
 <p></p><hr>
 <center>
 <a href="tit001.htm">Next: Titus Chapter 1</a></center>
 </body>