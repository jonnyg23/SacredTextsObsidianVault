<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa033.htm">Polyglot</a> 
 <a href="../kjv/isa033.htm">KJV</a> 
 <a href="../sep/isa033.htm">Sep</a> 
 <a href="../tan/isa033.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa032.htm">Previous</a> 
 <a href="isa034.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 33</h3><p><a name="001">1</a> [Væ qui prædaris! nonne et ipse prædaberis?<br> et qui spernis, nonne et ipse sperneris?<br> Cum consummaveris deprædationem, deprædaberis;<br> cum fatigatus desieris contemnere, contemneris.<br></p>
 <p><a name="002">2</a> Domine, miserere nostri,<br> te enim exspectavimus;<br> esto brachium nostrum in mane,<br> et salus nostra in tempore tribulationis.<br></p>
 <p><a name="003">3</a> A voce angeli fugerunt populi,<br> et ab exaltatione tua dispersæ sunt gentes.<br></p>
 <p><a name="004">4</a> Et congregabuntur spolia vestra sicut colligitur bruchus,<br> velut cum fossæ plenæ fuerint de eo.<br></p>
 <p><a name="005">5</a> Magnificatus est Dominus, quoniam habitavit in excelso;<br> implevit Sion judicio et justitia.<br></p>
 <p><a name="006">6</a> Et erit fides in temporibus tuis:<br> divitiæ salutis sapientia et scientia;<br> timor Domini ipse est thesaurus ejus.<br></p>
 <p><a name="007">7</a> Ecce videntes clamabunt foris;<br> angeli pacis amare flebunt.<br></p>
 <p><a name="008">8</a> Dissipatæ sunt viæ,<br> cessavit transiens per semitam:<br> irritum factum est pactum, projecit civitates,<br> non reputavit homines.<br></p>
 <p><a name="009">9</a> Luxit et elanguit terra;<br> confusus est Libanus, et obsorduit:<br> et factus est Saron sicut desertum,<br> et concussa est Basan, et Carmelus.<br></p>
 <p><a name="010">10</a> Nunc consurgam, dicit Dominus;<br> nunc exaltabor, nunc sublevabor.<br></p>
 <p><a name="011">11</a> Concipietis ardorem, parietis stipulam;<br> spiritus vester ut ignis vorabit vos.<br></p>
 <p><a name="012">12</a> Et erunt populi quasi de incendio cinis;<br> spinæ congregatæ igni comburentur.<br></p>
 <p><a name="013">13</a> Audite, qui longe estis, quæ fecerim;<br> et cognoscite, vicini, fortitudinem meam.<br></p>
 <p><a name="014">14</a> Conterriti sunt in Sion peccatores;<br> possedit tremor hypocritas.<br> Quis poterit habitare de vobis cum igne devorante?<br> quis habitabit ex vobis cum ardoribus sempiternis?<br></p>
 <p><a name="015">15</a> Qui ambulat in justitiis et loquitur veritatem,<br> qui projicit avaritiam ex calumnia,<br> et excutit manus suas ab omni munere,<br> qui obturat aures suas ne audiat sanguinem,<br> et claudit oculos suos ne videat malum.<br></p>
 <p><a name="016">16</a> Iste in excelsis habitabit;<br> munimenta saxorum sublimitas ejus:<br> panis ei datus est, aquæ ejus fideles sunt.<br></p>
 <p><a name="017">17</a> Regem in decore suo videbunt oculi ejus,<br> cernent terram de longe.<br></p>
 <p><a name="018">18</a> Cor tuum meditabitur timorem:<br> ubi est litteratus? ubi legis verba ponderans?<br> ubi doctor parvulorum?<br></p>
 <p><a name="019">19</a> Populum impudentem non videbis,<br> populum alti sermonis, ita ut non possis intelligere<br> disertitudinem linguæ ejus, in quo nulla est sapientia.<br></p>
 <p><a name="020">20</a> Respice, Sion, civitatem solemnitatis nostræ:<br> oculi tui videbunt Jerusalem,<br> habitationem opulentam,<br> tabernaculum quod nequaquam transferri poterit;<br> nec auferentur clavi ejus in sempiternum,<br> et omnes funiculi ejus non rumpentur:<br></p>
 <p><a name="021">21</a> quia solummodo ibi magnificus est Dominus noster:<br> locus fluviorum rivi latissimi et patentes:<br> non transibit per eum navis remigum,<br> neque trieris magna transgredietur eum.<br></p>
 <p><a name="022">22</a> Dominus enim judex noster,<br> Dominus legifer noster,<br> Dominus rex noster,<br> ipse salvabit nos.<br></p>
 <p><a name="023">23</a> Laxati sunt funiculi tui,<br> et non prævalebunt;<br> sic erit malus tuus<br> ut dilatare signum non queas.<br> Tunc dividentur spolia prædarum multarum;<br> claudi diripient rapinam.<br></p>
 <p><a name="024">24</a> Nec dicet vicinus: Elangui;<br> populus qui habitat in ea, auferetur ab eo iniquitas.]</p>
 <p></p><hr>
 <center>
 <a href="isa034.htm">Next: Isaiah Chapter 34</a></center>
 </body>