<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen045.htm">Polyglot</a> 
 <a href="../kjv/gen045.htm">KJV</a> 
 <a href="../sep/gen045.htm">Sep</a> 
 <a href="../tan/gen045.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen044.htm">Previous</a> 
 <a href="gen046.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 45</h3><p><a name="001">1</a> Non se poterat ultra cohibere Joseph multis coram astantibus: unde præcepit ut egrederentur cuncti foras, et nullus interesset alienus agnitioni mutuæ.</p>
 <p><a name="002">2</a> Elevavitque vocem cum fletu, quam audierunt Ægyptii, omnisque domus Pharaonis.</p>
 <p><a name="003">3</a> Et dixit fratribus suis: Ego sum Joseph: adhuc pater meus vivit? Non poterant respondere fratres nimio terrore perterriti.</p>
 <p><a name="004">4</a> Ad quos ille clementer: Accedite, inquit, ad me. Et cum accessissent prope: Ego sum, ait, Joseph, frater vester, quem vendidistis in Ægyptum.</p>
 <p><a name="005">5</a> Nolite pavere, neque vobis durum esse videatur quod vendidistis me in his regionibus: pro salute enim vestra misit me Deus ante vos in Ægyptum.</p>
 <p><a name="006">6</a> Biennium est enim quod cpit fames esse in terra: et adhuc quinque anni restant, quibus nec arari poterit, nec meti.</p>
 <p><a name="007">7</a> Præmisitque me Deus ut reservemini super terram, et escas ad vivendum habere possitis.</p>
 <p><a name="008">8</a> Non vestro consilio, sed Dei voluntate huc missum sum: qui fecit me quasi patrem Pharaonis, et dominum universæ domus ejus, ac principem in omni terra Ægypti.</p>
 <p><a name="009">9</a> Festinate, et ascendite ad patrem meum, et dicetis ei: Hæc mandat filius tuus Joseph: Deus fecit me dominum universæ terræ Ægypti: descende ad me, ne moreris,</p>
 <p><a name="010">10</a> et habitabis in terra Gessen: erisque juxta me tu, et filii tui, et filii filiorum tuorum, oves tuæ, et armenta tua, et universa quæ possides:</p>
 <p><a name="011">11</a> ibique te pascam (adhuc enim quinque anni residui sunt famis) ne et tu pereas, et domus tua, et omnia quæ possides.</p>
 <p><a name="012">12</a> En oculi vestri, et oculi fratris mei Benjamin, vident quod os meum loquatur ad vos.</p>
 <p><a name="013">13</a> Nuntiate patri meo universam gloriam meam, et cuncta quæ vidistis in Ægypto: festinate, et adducite eum ad me.</p>
 <p><a name="014">14</a> Cumque amplexatus recidisset in collum Benjamin fratris sui, flevit: illo quoque similiter flente super collum ejus.</p>
 <p><a name="015">15</a> Osculatusque est Joseph omnes fratres suos, et ploravit super singulos: post quæ ausi sunt loqui ad eum.</p>
 <p><a name="016">16</a> Auditumque est, et celebri sermone vulgatum in aula regis: Venerunt fratres Joseph: et gavisus est Pharao, atque omnis familia ejus.</p>
 <p><a name="017">17</a> Dixitque ad Joseph ut imperaret fratribus suis, dicens: Onerantes jumenta, ite in terram Chanaan,</p>
 <p><a name="018">18</a> et tollite inde patrem vestrum et cognationem, et venite ad me: et ego dabo vobis omnia bona Ægypti, ut comedatis medullam terræ.</p>
 <p><a name="019">19</a> Præcipe etiam ut tollant plaustra de terra Ægypti, ad subvectionem parvulorum suorum ac conjugum: et dicito: Tollite patrem vestrum, et properate quantocius venientes.</p>
 <p><a name="020">20</a> Nec dimittatis quidquam de supellectili vestra: quia omnes opes Ægypti vestræ erunt.<br>
 </p>
 <p><a name="021">21</a> Feceruntque filii Israël ut eis mandatum fuerat. Quibus dedit Joseph plaustra, secundum Pharaonis imperium, et cibaria in itinere.</p>
 <p><a name="022">22</a> Singulis quoque proferri jussit binas stolas: Benjamin vero dedit trecentos argenteos cum quinque stolis optimis:</p>
 <p><a name="023">23</a> tantumdem pecuniæ et vestium mittens patri suo, addens et asinos decem, qui subveherent ex omnibus divitiis Ægypti, et totidem asinas, triticum in itinere, panesque portantes.</p>
 <p><a name="024">24</a> Dimisit ergo fratres suos, et proficiscentibus ait: Ne irascamini in via.</p>
 <p><a name="025">25</a> Qui ascendentes ex Ægypto, venerunt in terram Chanaan ad patrem suum Jacob.</p>
 <p><a name="026">26</a> Et nuntiaverunt ei, dicentes: Joseph filius tuus vivit: et ipse dominatur in omni terra Ægypti. Quo audito Jacob, quasi de gravi somno evigilans, tamen non credebat eis.</p>
 <p><a name="027">27</a> Illi e contra referebant omnem ordinem rei. Cumque vidisset plaustra et universa quæ miserat, revixit spiritus ejus,</p>
 <p><a name="028">28</a> et ait: Sufficit mihi si adhuc Joseph filius meus vivit: vadam, et videbo illum antequam moriar.</p>
 <p></p><hr>
 <center>
 <a href="gen046.htm">Next: Genesis Chapter 46</a></center>
 </body>