<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdt012.htm">Polyglot</a> 
 <a href="../apo/jdt012.htm">Apo</a> 
 <a href="../sep/jdt012.htm">Sep</a> 
 
 <br>
 <br><a href="jdt.htm">Judith Index</a><br>
  
 <a href="jdt011.htm">Previous</a> 
 <a href="jdt013.htm">Next</a> 
 </center>
 <hr>
 
 <h3 align="CENTER">Vulgate (Latin): Judith Chapter 12</h3><p><a name="001">1</a> Tunc jussit eam introire ubi repositi erant thesauri ejus, et jussit illic manere eam, et constituit quid daretur illi de convivio suo.</p>
 <p><a name="002">2</a> Cui respondit Judith, et dixit: Nunc non potero manducare ex his quæ mihi præcipis tribui, ne veniat super me offensio: ex his autem quæ mihi detuli, manducabo.</p>
 <p><a name="003">3</a> Cui Holofernes ait: Si defecerint tibi ista, quæ tecum detulisti, quid faciemus tibi?</p>
 <p><a name="004">4</a> Et dixit Judith: Vivit anima tua, domine meus, quoniam non expendet omnia hæc ancilla tua, donec faciat Deus in manu mea hæc quæ cogitavi. Et induxerunt illam servi ejus in tabernaculum quod præceperat.</p>
 <p><a name="005">5</a> Et petiit dum introiret, ut daretur ei copia nocte et ante lucem egrediendi foras ad orationem, et deprecandi Dominum.</p>
 <p><a name="006">6</a> Et præcepit cubiculariis suis ut sicut placeret illi, exiret et introiret ad adorandum Deum suum per triduum:</p>
 <p><a name="007">7</a> et exibat noctibus in vallem Bethuliæ, et baptizabat se in fonte aquæ.</p>
 <p><a name="008">8</a> Et ut ascendebat, orabat Dominum Deum Israël ut dirigeret viam ejus ad liberationem populi sui.</p>
 <p><a name="009">9</a> Et introiens, munda manebat in tabernaculo usque dum acciperet escam suam in vespere.</p>
 <p><a name="010">10</a> Et factum est, in quarto die Holofernes fecit cnam servis suis, et dixit ad Vagao eunuchum suum: Vade, et suade Hebræam illam ut sponte consentiat habitare mecum.</p>
 <p><a name="011">11</a> Fdum est enim apud Assyrios, si femina irrideat virum agendo ut immunis ab eo transeat.<br>
 </p>
 <p><a name="012">12</a> Tunc introivit Vagao ad Judith, et dixit: Non vereatur bona puella introire ad dominum meum, ut honorificetur ante faciem ejus, ut manducet cum eo, et bibat vinum in jucunditate.</p>
 <p><a name="013">13</a> Cui Judith respondit: Quæ ego sum, ut contradicam domino meo?</p>
 <p><a name="014">14</a> omne quod erit ante oculos ejus bonum et optimum, faciam. Quidquid autem illi placuerit, hoc mihi erit optimum omnibus diebus vitæ meæ.</p>
 <p><a name="015">15</a> Et surrexit, et ornavit se vestimento suo, et ingressa stetit ante faciem ejus.</p>
 <p><a name="016">16</a> Cor autem Holofernes concussum est: erat enim ardens in concupiscentia ejus.</p>
 <p><a name="017">17</a> Et dixit ad eam Holofernes: Bibe nunc, et accumbe in jucunditate, quoniam invenisti gratiam coram me.</p>
 <p><a name="018">18</a> Et dixit Judith: Bibam, domine, quoniam magnificata est anima mea hodie præ omnibus diebus meis.</p>
 <p><a name="019">19</a> Et accepit, et manducavit et bibit coram ipso ea quæ paraverat illi ancilla ejus.</p>
 <p><a name="020">20</a> Et jucundus factus est Holofernes ad eam, bibitque vinum multum nimis, quantum numquam biberat in vita sua.</p>
 <p></p><hr>
 <center>
 <a href="jdt013.htm">Next: Judith Chapter 13</a></center>
 </body>