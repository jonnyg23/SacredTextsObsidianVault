<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lam003.htm">Polyglot</a> 
 <a href="../kjv/lam003.htm">KJV</a> 
 <a href="../sep/lam003.htm">Sep</a> 
 <a href="../tan/lam003.htm">Tan</a> 
 
 <br>
 <br><a href="lam.htm">Lamentations Index</a><br>
  
 <a href="lam002.htm">Previous</a> 
 <a href="lam004.htm">Next</a> 
 </center>
 <hr>
 
 <h3 align="CENTER">Vulgate (Latin): Lamentations Chapter 3</h3><p><a name="001">1</a> [<aleph>Ego vir videns paupertatem meam<br> in virga indignationis ejus.<br></aleph></p>
 <p><a name="002">2</a> <aleph>Me minavit, et adduxit in tenebras,<br> et non in lucem.<br></aleph></p>
 <p><a name="003">3</a> <aleph>Tantum in me vertit et convertit<br> manum suam tota die.<br></aleph></p>
 <p><a name="004">4</a> <beth>Vetustam fecit pellem meam et carnem meam;<br> contrivit ossa mea.<br></beth></p>
 <p><a name="005">5</a> <beth>Ædificavit in gyro meo, et circumdedit me<br> felle et labore.<br></beth></p>
 <p><a name="006">6</a> <beth>In tenebrosis collocavit me,<br> quasi mortuos sempiternos.<br></beth></p>
 <p><a name="007">7</a> <ghimel>Circumædificavit adversum me, ut non egrediar;<br> aggravavit compedem meum.<br></ghimel></p>
 <p><a name="008">8</a> <ghimel>Sed et cum clamavero, et rogavero,<br> exclusit orationem meam.<br></ghimel></p>
 <p><a name="009">9</a> <ghimel>Conclusit vias meas lapidibus quadris;<br> semitas meas subvertit.<br></ghimel></p>
 <p><a name="010">10</a> <daleth>Ursus insidians factus est mihi,<br> leo in absconditis.<br></daleth></p>
 <p><a name="011">11</a> <daleth>Semitas meas subvertit, et confregit me;<br> posuit me desolatam.<br></daleth></p>
 <p><a name="012">12</a> <daleth>Tetendit arcum suum, et posuit me<br> quasi signum ad sagittam.<br></daleth></p>
 <p><a name="013">13</a> <he>Misit in renibus meis<br> filias pharetræ suæ.<br></he></p>
 <p><a name="014">14</a> <he>Factus sum in derisum omni populo meo,<br> canticum eorum tota die.<br></he></p>
 <p><a name="015">15</a> <he>Replevit me amaritudinibus;<br> inebriavit me absinthio.<br></he></p>
 <p><a name="016">16</a> <vau>Et fregit ad numerum dentes meos;<br> cibavit me cinere.<br></vau></p>
 <p><a name="017">17</a> <vau>Et repulsa est a pace anima mea;<br> oblitus sum bonorum.<br></vau></p>
 <p><a name="018">18</a> <vau>Et dixi: Periit finis meus,<br> et spes mea a Domino.<br></vau></p>
 <p><a name="019">19</a> <zain>Recordare paupertatis, et transgressionis meæ,<br> absinthii et fellis.<br></zain></p>
 <p><a name="020">20</a> <zain>Memoria memor ero, et tabescet<br> in me anima mea.<br></zain></p>
 <p><a name="021">21</a> <zain>Hæc recolens in corde meo,<br> ideo sperabo.<br></zain></p>
 <p><a name="022">22</a> <heth>Misericordiæ Domini, quia non sumus consumpti;<br> quia non defecerunt miserationes ejus.<br></heth></p>
 <p><a name="023">23</a> <heth>Novi diluculo,<br> multa est fides tua.<br></heth></p>
 <p><a name="024">24</a> <heth>Pars mea Dominus, dixit anima mea;<br> propterea exspectabo eum.<br></heth></p>
 <p><a name="025">25</a> <teth>Bonus est Dominus sperantibus in eum,<br> animæ quærenti illum.<br></teth></p>
 <p><a name="026">26</a> <teth>Bonum est præstolari cum silentio<br> salutare Dei.<br></teth></p>
 <p><a name="027">27</a> <teth>Bonum est viro cum portaverit jugum<br> ab adolescentia sua.<br></teth></p>
 <p><a name="028">28</a> <jod>Sedebit solitarius, et tacebit,<br> quia levavit super se.<br></jod></p>
 <p><a name="029">29</a> <jod>Ponet in pulvere os suum,<br> si forte sit spes.<br></jod></p>
 <p><a name="030">30</a> <jod>Dabit percutienti se maxillam:<br> saturabitur opprobriis.<br></jod></p>
 <p><a name="031">31</a> <caph>Quia non repellet<br> in sempiternum Dominus.<br></caph></p>
 <p><a name="032">32</a> <caph>Quia si abjecit, et miserebitur,<br> secundum multitudinem misericordiarum suarum.<br></caph></p>
 <p><a name="033">33</a> <caph>Non enim humiliavit ex corde suo<br> et abjecit filios hominum.<br></caph></p>
 <p><a name="034">34</a> <lamed>Ut conteret sub pedibus suis<br> omnes vinctos terræ.<br></lamed></p>
 <p><a name="035">35</a> <lamed>Ut declinaret judicium viri<br> in conspectu vultus Altissimi.<br></lamed></p>
 <p><a name="036">36</a> <lamed>Ut perverteret hominem in judicio suo;<br> Dominus ignoravit.<br></lamed></p>
 <p><a name="037">37</a> <mem>Quis est iste qui dixit ut fieret,<br> Domino non jubente?<br></mem></p>
 <p><a name="038">38</a> <mem>Ex ore Altissimi non egredientur<br> nec mala nec bona?<br></mem></p>
 <p><a name="039">39</a> <mem>Quid murmuravit homo vivens,<br> vir pro peccatis suis?<br></mem></p>
 <p><a name="040">40</a> <nun>Scrutemur vias nostras, et quæramus,<br> et revertamur ad Dominum.<br></nun></p>
 <p><a name="041">41</a> <nun>Levemus corda nostra cum manibus<br> ad Dominum in cælos.<br></nun></p>
 <p><a name="042">42</a> <nun>Nos inique egimus, et ad iracundiam provocavimus;<br> idcirco tu inexorabilis es.<br></nun></p>
 <p><a name="043">43</a> <samech>Operuisti in furore, et percussisti nos;<br> occidisti, nec pepercisti.<br></samech></p>
 <p><a name="044">44</a> <samech>Opposuisti nubem tibi,<br> ne transeat oratio.<br></samech></p>
 <p><a name="045">45</a> <samech>Eradicationem et abjectionem posuisti me<br> in medio populorum.<br></samech></p>
 <p><a name="046">46</a> <phe>Aperuerunt super nos os suum<br> omnes inimici.<br></phe></p>
 <p><a name="047">47</a> <phe>Formido et laqueus facta est nobis<br> vaticinatio, et contritio.<br></phe></p>
 <p><a name="048">48</a> <phe>Divisiones aquarum deduxit oculus meus,<br> in contritione filiæ populi mei.<br></phe></p>
 <p><a name="049">49</a> <ain>Oculus meus afflictus est, nec tacuit,<br> eo quod non esset requies.<br></ain></p>
 <p><a name="050">50</a> <ain>Donec respiceret et videret<br> Dominus de cælis.<br></ain></p>
 <p><a name="051">51</a> <ain>Oculus meus deprædatus est animam meam<br> in cunctis filiabus urbis meæ.<br></ain></p>
 <p><a name="052">52</a> <sade>Venatione ceperunt me quasi avem<br> inimici mei gratis.<br></sade></p>
 <p><a name="053">53</a> <sade>Lapsa est in lacum vita mea,<br> et posuerunt lapidem super me.<br></sade></p>
 <p><a name="054">54</a> <sade>Inundaverunt aquæ super caput meum;<br> dixi: Perii.<br></sade></p>
 <p><a name="055">55</a> <coph>Invocavi nomen tuum, Domine,<br> de lacu novissimo.<br></coph></p>
 <p><a name="056">56</a> <coph>Vocem meam audisti; ne avertas aurem tuam<br> a singultu meo et clamoribus.<br></coph></p>
 <p><a name="057">57</a> <coph>Appropinquasti in die quando invocavi te;<br> dixisti: Ne timeas.<br></coph></p>
 <p><a name="058">58</a> <res>Judicasti, Domine, causam animæ meæ,<br> redemptor vitæ meæ.<br></res></p>
 <p><a name="059">59</a> <res>Vidisti, Domine, iniquitatem illorum adversum me:<br> judica judicium meum.<br></res></p>
 <p><a name="060">60</a> <res>Vidisti omnem furorem,<br> universas cogitationes eorum adversum me.<br></res></p>
 <p><a name="061">61</a> <sin>Audisti opprobrium eorum, Domine,<br> omnes cogitationes eorum adversum me.<br></sin></p>
 <p><a name="062">62</a> <sin>Labia insurgentium mihi, et meditationes eorum<br> adversum me tota die.<br></sin></p>
 <p><a name="063">63</a> <sin>Sessionem eorum et resurrectionem eorum vide;<br> ego sum psalmus eorum.<br></sin></p>
 <p><a name="064">64</a> <thau>Redes eis vicem, Domine,<br> juxta opera manuum suarum.<br></thau></p>
 <p><a name="065">65</a> <thau>Dabis eis scutum cordis,<br> laborem tuum.<br></thau></p>
 <p><a name="066">66</a> <thau>Persequeris in furore, et conteres eos<br> sub cælis, Domine.]</thau></p>
 <p></p><hr>
 <center>
 <a href="lam004.htm">Next: Lamentations Chapter 4</a></center>
 </body>