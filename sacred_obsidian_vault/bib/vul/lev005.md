<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev005.htm">Polyglot</a> 
 <a href="../kjv/lev005.htm">KJV</a> 
 <a href="../sep/lev005.htm">Sep</a> 
 <a href="../tan/lev005.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev004.htm">Previous</a> 
 <a href="lev006.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 5</h3><p><a name="001">1</a> Si peccaverit anima, et audierit vocem jurantis, testisque fuerit quod aut ipse vidit, aut conscius est: nisi indicaverit, portabit iniquitatem suam.</p>
 <p><a name="002">2</a> Anima quæ tetigerit aliquid immundum, sive quod occisum a bestia est, aut per se mortuum, aut quodlibet aliud reptile: et oblita fuerit immunditiæ suæ, rea est, et deliquit:</p>
 <p><a name="003">3</a> et si tetigerit quidquam de immunditia hominis juxta omnem impuritatem, qua pollui solet, oblitaque cognoverit postea, subjacebit delicto.<br>
 </p>
 <p><a name="004">4</a> Anima, quæ juraverit, et protulerit labiis suis, ut vel male quid faceret, vel bene, et idipsum juramento et sermone firmaverit, oblitaque postea intellexerit delictum suum,</p>
 <p><a name="005">5</a> agat pnitentiam pro peccato,</p>
 <p><a name="006">6</a> et offerat de gregibus agnam sive capram, orabitque pro ea sacerdos et pro peccato ejus.</p>
 <p><a name="007">7</a> Sin autem non potuerit offerre pecus, offerat duos turtures, vel duos pullos columbarum Domino, unum pro peccato, et alterum in holocaustum,</p>
 <p><a name="008">8</a> dabitque eos sacerdoti: qui primum offerens pro peccato, retorquebit caput ejus ad pennulas, ita ut collo hæreat, et non penitus abrumpatur.</p>
 <p><a name="009">9</a> Et asperget de sanguine ejus parietem altaris; quidquid autem reliquum fuerit, faciet distillare ad fundamentum ejus, quia pro peccato est.</p>
 <p><a name="010">10</a> Alterum vero adolebit in holocaustum, ut fieri solet: rogabitque pro eo sacerdos et pro peccato ejus, et dimittetur ei.</p>
 <p><a name="011">11</a> Quod si non quiverit manus ejus duos offerre turtures, aut duos pullos columbarum, offeret pro peccato suo similæ partem ephi decimam: non mittet in eam oleum, nec thuris aliquid imponet, quia pro peccato est.</p>
 <p><a name="012">12</a> Tradetque eam sacerdoti: qui plenum ex ea pugillum hauriens, cremabit super altare in monimentum ejus qui obtulerit,</p>
 <p><a name="013">13</a> rogans pro illo et expians: reliquam vero partem ipse habebit in munere.<br>
 </p>
 <p><a name="014">14</a> Locutusque est Dominus ad Moysen, dicens:</p>
 <p><a name="015">15</a> Anima si prævaricans cæremonias, per errorem, in his quæ Domino sunt sanctificata, peccaverit, offeret pro delicto suo arietem immaculatum de gregibus, qui emi potest duobus siclis, juxta pondus sanctuarii:</p>
 <p><a name="016">16</a> ipsumque quod intulit damni restituet, et quintam partem ponet supra, tradens sacerdoti, qui rogabit pro eo offerens arietem, et dimittetur ei.</p>
 <p><a name="017">17</a> Anima si peccaverit per ignorantiam, feceritque unum ex his quæ Domini lege prohibentur, et peccati rea intellexerit iniquitatem suam,</p>
 <p><a name="018">18</a> offeret arietem immaculatum de gregibus sacerdoti, juxta mensuram æstimationemque peccati: qui orabit pro eo, quia nesciens fecerit: et dimittetur ei,</p>
 <p><a name="019">19</a> quia per errorem deliquit in Dominum.</p>
 <p></p><hr>
 <center>
 <a href="lev006.htm">Next: Leviticus Chapter 6</a></center>
 </body>