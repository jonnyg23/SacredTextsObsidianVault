<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu023.htm">Polyglot</a> 
 <a href="../kjv/deu023.htm">KJV</a> 
 <a href="../sep/deu023.htm">Sep</a> 
 <a href="../tan/deu023.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu022.htm">Previous</a> 
 <a href="deu024.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 23</h3><p><a name="001">1</a> Non intravit eunuchus, attritis vel amputatis testiculis et abscisso veretro, ecclesiam Domini.</p>
 <p><a name="002">2</a> Non ingredietur mamzer, hoc est, de scorto natus, in ecclesiam Domini, usque ad decimam generationem.</p>
 <p><a name="003">3</a> Ammonites et Moabites etiam post decimam generationem non intrabunt ecclesiam Domini in æternum:</p>
 <p><a name="004">4</a> quia noluerunt vobis occurrere cum pane et aqua in via quando egressi estis de Ægypto: et quia conduxerunt contra te Balaam filium Beor de Mesopotamia Syriæ, ut malediceret tibi:</p>
 <p><a name="005">5</a> et noluit Dominus Deus tuus audire Balaam, vertitque maledictionem ejus in benedictionem tuam, eo quod diligeret te.</p>
 <p><a name="006">6</a> Non facies cum eis pacem, nec quæras eis bona cunctis diebus vitæ tuæ in sempiternum.</p>
 <p><a name="007">7</a> Non abominaberis Idumæum, quia frater tuus est: nec Ægyptium, quia advena fuisti in terra ejus.</p>
 <p><a name="008">8</a> Qui nati fuerint ex eis, tertia generatione intrabunt in ecclesiam Domini.<br>
 </p>
 <p><a name="009">9</a> Quando egressus fueris adversus hostes tuos in pugnam, custodies te ab omni re mala.</p>
 <p><a name="010">10</a> Si fuerit inter vos homo, qui nocturno pollutus sit somnio, egredietur extra castra,</p>
 <p><a name="011">11</a> et non revertetur, priusquam ad vesperam lavetur aqua: et post solis occasum regredietur in castra.</p>
 <p><a name="012">12</a> Habebis locum extra castra, ad quem egrediaris ad requisita naturæ,</p>
 <p><a name="013">13</a> gerens paxillum in balteo: cumque sederis, fodies per circuitum, et egesta humo operies</p>
 <p><a name="014">14</a> quo revelatus es: Dominus enim Deus tuus ambulat in medio castrorum, ut eruat te, et tradat tibi inimicos tuos: et sint castra tua sancta, et nihil in eis appareat fditatis, ne derelinquat te.<br>
 </p>
 <p><a name="015">15</a> Non trades servum domino suo, qui ad te confugerit.</p>
 <p><a name="016">16</a> Habitabit tecum in loco, qui ei placuerit, et in una urbium tuarum requiescet: ne contristes eum.</p>
 <p><a name="017">17</a> Non erit meretrix de filiabus Israël, nec scortator de filiis Israël.</p>
 <p><a name="018">18</a> Non offeres mercedem prostibuli, nec pretium canis in domo Domini Dei tui, quidquid illud est quod voveris: quia abominatio est utrumque apud Dominum Deum tuum.</p>
 <p><a name="019">19</a> Non fnerabis fratri tuo ad usuram pecuniam, nec fruges, nec quamlibet aliam rem:</p>
 <p><a name="020">20</a> sed alieno. Fratri autem tuo absque usura id quo indiget, commodabis: ut benedicat tibi Dominus Deus tuus in omni opere tuo in terra, ad quam ingredieris possidendam.</p>
 <p><a name="021">21</a> Cum votum voveris Domino Deo tuo, non tardabis reddere: quia requiret illud Dominus Deus tuus, et si moratus fueris, reputabitur tibi in peccatum.</p>
 <p><a name="022">22</a> Si nolueris polliceri, absque peccato eris.</p>
 <p><a name="023">23</a> Quod autem semel egressum est de labiis tuis, observabis, et facies sicut promisisti Domino Deo tuo, et propria voluntate et ore tuo locutus es.</p>
 <p><a name="024">24</a> Ingressus vineam proximi tui, comede uvas, quantum tibi placuerit: foras autem ne efferas tecum.</p>
 <p><a name="025">25</a> Si intraveris in segetem amici tui, franges spicas, et manu conteres: falce autem non metes.</p>
 <p></p><hr>
 <center>
 <a href="deu024.htm">Next: Deuteronomy Chapter 24</a></center>
 </body>