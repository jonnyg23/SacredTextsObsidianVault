<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro009.htm">Polyglot</a> 
 <a href="../kjv/pro009.htm">KJV</a> 
 <a href="../sep/pro009.htm">Sep</a> 
 <a href="../tan/pro009.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro008.htm">Previous</a> 
 <a href="pro010.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 9</h3><p><a name="001">1</a> [Sapientia ædificavit sibi domum:<br> excidit columnas septem.<br></p>
 <p><a name="002">2</a> Immolavit victimas suas, miscuit vinum,<br> et proposuit mensam suam.<br></p>
 <p><a name="003">3</a> Misit ancillas suas ut vocarent<br> ad arcem et ad mnia civitatis.<br></p>
 <p><a name="004">4</a> Si quis est parvulus, veniat ad me.<br> Et insipientibus locuta est:<br></p>
 <p><a name="005">5</a> Venite, comedite panem meum,<br> et bibite vinum quod miscui vobis.<br></p>
 <p><a name="006">6</a> Relinquite infantiam, et vivite,<br> et ambulate per vias prudentiæ.]<br>
 </p>
 <p><a name="007">7</a> [Qui erudit derisorem, ipse injuriam sibi facit,<br> et qui arguit impium, sibi maculam generat.<br></p>
 <p><a name="008">8</a> Noli arguere derisorem, ne oderit te:<br> argue sapientem, et diliget te.<br></p>
 <p><a name="009">9</a> Da sapienti occasionem, et addetur ei sapientia;<br> doce justum, et festinabit accipere.<br></p>
 <p><a name="010">10</a> Principium sapientiæ timor Domini,<br> et scientia sanctorum prudentia.<br></p>
 <p><a name="011">11</a> Per me enim multiplicabuntur dies tui,<br> et addentur tibi anni vitæ.<br></p>
 <p><a name="012">12</a> Si sapiens fueris, tibimetipsi eris;<br> si autem illusor, solus portabis malum.]<br>
 </p>
 <p><a name="013">13</a> [Mulier stulta et clamosa,<br> plenaque illecebris, et nihil omnino sciens,<br></p>
 <p><a name="014">14</a> sedit in foribus domus suæ,<br> super sellam in excelso urbis loco,<br></p>
 <p><a name="015">15</a> ut vocaret transeuntes per viam,<br> et pergentes itinere suo:<br></p>
 <p><a name="016">16</a> Qui est parvulus declinet ad me.<br> Et vecordi locuta est:<br></p>
 <p><a name="017">17</a> Aquæ furtivæ dulciores sunt,<br> et panis absconditus suavior.<br></p>
 <p><a name="018">18</a> Et ignoravit quod ibi sint gigantes,<br> et in profundis inferni convivæ ejus.]</p>
 <p></p><hr>
 <center>
 <a href="pro010.htm">Next: Proverbs Chapter 10</a></center>
 </body>