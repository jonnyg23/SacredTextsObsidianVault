<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg014.htm">Polyglot</a> 
 <a href="../kjv/jdg014.htm">KJV</a> 
 <a href="../sep/jdb014.htm">Sep:JdB</a> 
 <a href="../sep/jda014.htm">Sep:JdA</a> 
 <a href="../tan/jdg014.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jdg013.htm">Previous</a> 
 <a href="jdg015.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 14</h3><p><a name="001">1</a> Descendit ergo Samson in Thamnatha: vidensque ibi mulierem de filiabus Philisthiim,</p>
 <p><a name="002">2</a> ascendit, et nuntiavit patri suo et matri suæ, dicens: Vidi mulierem in Thamnatha de filiabus Philisthinorum: quam quæso ut mihi accipiatis uxorem.</p>
 <p><a name="003">3</a> Cui dixerunt pater et mater sua: Numquid non est mulier in filiabus fratrum tuorum, et in omni populo meo, quia vis accipere uxorem de Philisthiim, qui incircumcisi sunt? Dixitque Samson ad patrem suum: Hanc mihi accipe: quia placuit oculis meis.</p>
 <p><a name="004">4</a> Parentes autem ejus nesciebant quod res a Domino fieret, et quæreret occasionem contra Philisthiim: eo enim tempore Philisthiim dominabantur Israëli.</p>
 <p><a name="005">5</a> Descendit itaque Samson cum patre suo et matre in Thamnatha. Cumque venissent ad vineas oppidi, apparuit catulus leonis sævus, et rugiens, et occurrit ei.</p>
 <p><a name="006">6</a> Irruit autem spiritus Domini in Samson, et dilaceravit leonem, quasi hædum in frustra discerpens, nihil omnino habens in manu: et hoc patri et matri noluit indicare.</p>
 <p><a name="007">7</a> Descenditque, et locutus est mulieri quæ placuerat oculis ejus.</p>
 <p><a name="008">8</a> Et post aliquot dies revertens ut acciperet eam, declinavit ut videret cadaver leonis, et ecce examen apum in ore leonis erat ac favus mellis.</p>
 <p><a name="009">9</a> Quem cum sumpsisset in manibus comedebat in via: veniensque ad patrem suum et matrem, dedit eis partem, qui et ipsi comederunt: nec tamen eis voluit indicare quod mel de corpore leonis assumpserat.<br>
 </p>
 <p><a name="010">10</a> Descendit itaque pater ejus ad mulierem, et fecit filio suo Samson convivium: sic enim juvenes facere consueverant.</p>
 <p><a name="011">11</a> Cum ergo cives loci illius vidissent eum, dederunt ei sodales triginta ut essent cum eo.</p>
 <p><a name="012">12</a> Quibus locutus est Samson: Proponam vobis problema: quod si solveritis mihi intra septem dies convivii, dabo vobis triginta sindones, et totidem tunicas:</p>
 <p><a name="013">13</a> sin autem non potueritis solvere, vos dabitis mihi triginta sindones, et ejusdem numeri tunicas. Qui responderunt ei: Propone problema, ut audiamus.</p>
 <p><a name="014">14</a> Dixitque eis: [De comedente exivit cibus,<br> et de forti egressa est dulcedo.] Nec potuerunt per tres dies propositionem solvere.</p>
 <p><a name="015">15</a> Cumque adesset dies septimus, dixerunt ad uxorem Samson: Blandire viro tuo et suade ei ut indicet tibi quid significet problema: quod si facere nolueris, incendemus te, et domum patris tui: an idcirco vocastis nos ad nuptias ut spoliaretis?</p>
 <p><a name="016">16</a> Quæ fundebat apud Samson lacrimas, et quærebatur, dicens: Odisti me, et non diligis: idcirco problema, quod proposuisti filiis populi mei, non vis mihi exponere. At ille respondit: Patri meo et matri nolui dicere: et tibi indicare potero?</p>
 <p><a name="017">17</a> Septem igitur diebus convivii flebat ante eum: tandemque die septimo cum ei esset molesta, exposuit. Quæ statim indicavit civibus suis.</p>
 <p><a name="018">18</a> Et illi dixerunt ei die septimo ante solis occubitum: [Quid dulcius melle,<br> et quid fortius leone?] Qui ait ad eos: [Si non arassetis in vitula mea,<br> non invenissetis propositionem meam.]<br>
 </p>
 <p><a name="019">19</a> Irruit itaque in eum spiritus Domini, descenditque Ascalonem, et percussit ibi triginta viros: quorum ablatas vestes dedit iis qui problema solverant. Iratusque nimis ascendit in domum patris sui:</p>
 <p><a name="020">20</a> uxor autem ejus accepit maritum unum de amicis ejus et pronubis.</p>
 <p></p><hr>
 <center>
 <a href="jdg015.htm">Next: Judges Chapter 15</a></center>
 </body>