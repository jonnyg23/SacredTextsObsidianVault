<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num013.htm">Polyglot</a> 
 <a href="../kjv/num013.htm">KJV</a> 
 <a href="../sep/num013.htm">Sep</a> 
 <a href="../tan/num013.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num012.htm">Previous</a> 
 <a href="num014.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 13</h3><p><a name="001">1</a> Profectusque est populus de Haseroth, fixis tentoriis in deserto Pharan.</p>
 <p><a name="002">2</a> Ibique locutus est Dominus ad Moysen, dicens:</p>
 <p><a name="003">3</a> Mitte viros, qui considerent terram Chanaan, quam daturus sum filiis Israël, singulos de singulis tribubus, ex principibus.</p>
 <p><a name="004">4</a> Fecit Moyses quod Dominus imperaverat, de deserto Pharan mittens principes viros, quorum ista sunt nomina.</p>
 <p><a name="005">5</a> De tribu Ruben, Sammua filium Zechur.</p>
 <p><a name="006">6</a> De tribu Simeon, Saphat filium Huri.</p>
 <p><a name="007">7</a> De tribu Juda, Caleb filium Jephone.</p>
 <p><a name="008">8</a> De tribu Issachar, Igal filium Joseph.</p>
 <p><a name="009">9</a> De tribu Ephraim, Osee filium Nun.</p>
 <p><a name="010">10</a> De tribu Benjamin, Phalti filium Raphu.</p>
 <p><a name="011">11</a> De tribu Zabulon, Geddiel filium Sodi.</p>
 <p><a name="012">12</a> De tribu Joseph, sceptri Manasse, Gaddi filium Susi.</p>
 <p><a name="013">13</a> De tribu Dan, Ammiel filium Gemalli.</p>
 <p><a name="014">14</a> De tribu Aser, Sthur filium Michaël.</p>
 <p><a name="015">15</a> De tribu Nephthali, Nahabi filium Vapsi.</p>
 <p><a name="016">16</a> De tribu Gad, Guel filium Machi.</p>
 <p><a name="017">17</a> Hæc sunt nomina virorum, quos misit Moyses ad considerandam terram: vocavitque Osee filium Nun, Josue.<br>
 </p>
 <p><a name="018">18</a> Misit ergo eos Moyses ad considerandam terram Chanaan, et dixit ad eos: Ascendite per meridianam plagam. Cumque veneritis ad montes,</p>
 <p><a name="019">19</a> considerate terram, qualis sit: et populum qui habitator est ejus, utrum fortis sit an infirmus: si pauci numero an plures:</p>
 <p><a name="020">20</a> ipsa terra, bona an mala: urbes quales, muratæ an absque muris:</p>
 <p><a name="021">21</a> humus, pinguis an sterilis, nemorosa an absque arboribus. Confortamini, et afferte nobis de fructibus terræ. Erat autem tempus quando jam præcoquæ uvæ vesci possunt.</p>
 <p><a name="022">22</a> Cumque ascendissent, exploraverunt terram a deserto Sin, usque Rohob intrantibus Emath.</p>
 <p><a name="023">23</a> Ascenderuntque ad meridiem, et venerunt in Hebron, ubi erant Achiman et Sisai et Tholmai filii Enac: nam Hebron septem annis ante Tanim urbem Ægypti condita est.</p>
 <p><a name="024">24</a> Pergentesque usque ad Torrentem botri, absciderunt palmitem cum uva sua, quem portaverunt in vecte duo viri. De malis quoque granatis et de ficis loci illius tulerunt:</p>
 <p><a name="025">25</a> qui appellatus est Nehelescol, id est Torrens botri, eo quod botrum portassent inde filii Israël.<br>
 </p>
 <p><a name="026">26</a> Reversique exploratores terræ post quadraginta dies, omni regione circuita,</p>
 <p><a name="027">27</a> venerunt ad Moysen et Aaron et ad omnem ctum filiorum Israël in desertum Pharan, quod est in Cades. Locutique eis et omni multitudini ostenderunt fructus terræ:</p>
 <p><a name="028">28</a> et narraverunt, dicentes: Venimus in terram, ad quam misisti nos, quæ revera fluit lacte et melle, ut ex his fructibus cognosci potest:</p>
 <p><a name="029">29</a> sed cultores fortissimos habet, et urbes grandes atque muratas. Stirpem Enac vidimus ibi.</p>
 <p><a name="030">30</a> Amalec habitat in meridie, Hethæus et Jebusæus et Amorrhæus in montanis: Chananæus vero moratur juxta mare et circa fluenta Jordanis.</p>
 <p><a name="031">31</a> Inter hæc Caleb compescens murmur populi, qui oriebatur contra Moysen, ait: Ascendamus, et possideamus terram, quoniam poterimus obtinere eam.</p>
 <p><a name="032">32</a> Alii vero, qui fuerant cum eo, dicebant: Nequaquam ad hunc populum valemus ascendere, quia fortior nobis est.</p>
 <p><a name="033">33</a> Detraxeruntque terræ, quam inspexerant, apud filios Israël, dicentes: Terra, quam lustravimus, devorat habitatores suos: populus, quem aspeximus, proceræ staturæ est.</p>
 <p><a name="034">34</a> Ibi vidimus monstra quædam filiorum Enac de genere giganteo: quibus comparati, quasi locustæ videbamur.</p>
 <p></p><hr>
 <center>
 <a href="num014.htm">Next: Numbers Chapter 14</a></center>
 </body>