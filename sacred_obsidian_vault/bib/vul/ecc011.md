<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc011.htm">Polyglot</a> 
 <a href="../kjv/ecc011.htm">KJV</a> 
 <a href="../sep/ecc011.htm">Sep</a> 
 <a href="../tan/ecc011.htm">Tan</a> 
 
 <br>
 <br><a href="ecc.htm">Ecclesiastes Index</a><br>
  
 <a href="ecc010.htm">Previous</a> 
 <a href="ecc012.htm">Next</a> 
 </center>
 <hr>
 
 <h3 align="CENTER">Vulgate (Latin): Ecclesiastes Chapter 11</h3><p><a name="001">1</a> [Mitte panem tuum super transeuntes aquas,<br> quia post tempora multa invenies illum.<br></p>
 <p><a name="002">2</a> Da partem septem necnon et octo,<br> quia ignoras quid futurum sit mali super terram.<br></p>
 <p><a name="003">3</a> Si repletæ fuerint nubes,<br> imbrem super terram effundent.<br> Si ceciderit lignum ad austrum aut ad aquilonem,<br> in quocumque loco ceciderit, ibi erit.<br></p>
 <p><a name="004">4</a> Qui observat ventum non seminat;<br> et qui considerat nubes numquam metet.<br></p>
 <p><a name="005">5</a> Quomodo ignoras quæ sit via spiritus,<br> et qua ratione compingantur ossa in ventre prægnantis,<br> sic nescis opera Dei,<br> qui fabricator est omnium.<br></p>
 <p><a name="006">6</a> Mane semina semen tuum,<br> et vespere ne cesset manus tua:<br> quia nescis quid magis oriatur, hoc aut illud;<br> et si utrumque simul, melius erit.]<br>
 </p>
 <p><a name="007">7</a> [Dulce lumen,<br> et delectabile est oculis videre solem.<br></p>
 <p><a name="008">8</a> Si annis multis vixerit homo,<br> et in his omnibus lætatus fuerit,<br> meminisse debet tenebrosi temporis, et dierum multorum,<br> qui cum venerint, vanitatis arguentur præterita.<br></p>
 <p><a name="009">9</a> Lætare ergo, juvenis, in adolescentia tua,<br> et in bono sit cor tuum in diebus juventutis tuæ:<br> et ambula in viis cordis tui,<br> et in intuitu oculorum tuorum,<br> et scito quod pro omnibus his adducet te Deus in judicium.<br></p>
 <p><a name="010">10</a> Aufer iram a corde tuo,<br> et amove malitiam a carne tua:<br> adolescentia enim et voluptas vana sunt.]</p>
 <p></p><hr>
 <center>
 <a href="ecc012.htm">Next: Ecclesiastes Chapter 12</a></center>
 </body>