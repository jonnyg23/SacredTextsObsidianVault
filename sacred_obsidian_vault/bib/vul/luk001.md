<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk001.htm">Polyglot</a> 
 <a href="../gnt/luk001.htm">GNT</a> 
 <a href="../kjv/luk001.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="mar016.htm">Previous</a> 
 <a href="luk002.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 1</h3><p><a name="001">1</a> Quoniam quidem multi conati sunt ordinare narrationem, quæ in nobis completæ sunt, rerum:</p>
 <p><a name="002">2</a> sicut tradiderunt nobis, qui ab initio ipsi viderunt, et ministri fuerunt sermonis:</p>
 <p><a name="003">3</a> visum est et mihi, assecuto omnia a principio diligenter, ex ordine tibi scribere, optime Theophile,</p>
 <p><a name="004">4</a> ut cognoscas eorum verborum, de quibus eruditus es, veritatem.<br>
 </p>
 <p><a name="005">5</a> Fuit in diebus Herodis, regis Judææ, sacerdos quidam nomine Zacharias de vice Abia, et uxor illius de filiabus Aaron, et nomen ejus Elisabeth.</p>
 <p><a name="006">6</a> Erant autem justi ambo ante Deum, incedentes in omnibus mandatis et justificationibus Domini sine querela.</p>
 <p><a name="007">7</a> Et non erat illis filius, eo quod esset Elisabeth sterilis, et ambo processissent in diebus suis.</p>
 <p><a name="008">8</a> Factum est autem, cum sacerdotio fungeretur in ordine vicis suæ ante Deum,</p>
 <p><a name="009">9</a> secundum consuetudinem sacerdotii, sorte exiit ut incensum poneret, ingressus in templum Domini:</p>
 <p><a name="010">10</a> et omnis multitudo populi erat orans foris hora incensi.</p>
 <p><a name="011">11</a> Apparuit autem illi angelus Domini, stans a dextris altaris incensi.</p>
 <p><a name="012">12</a> Et Zacharias turbatus est videns, et timor irruit super eum.</p>
 <p><a name="013">13</a> Ait autem ad illum angelus: Ne timeas, Zacharia, quoniam exaudita est deprecatio tua: et uxor tua Elisabeth pariet tibi filium, et vocabis nomen ejus Joannem:</p>
 <p><a name="014">14</a> et erit gaudium tibi, et exsultatio, et multi in nativitate ejus gaudebunt:</p>
 <p><a name="015">15</a> erit enim magnus coram Domino: et vinum et siceram non bibet, et Spiritu Sancto replebitur adhuc ex utero matris suæ:</p>
 <p><a name="016">16</a> et multos filiorum Israël convertet ad Dominum Deum ipsorum:</p>
 <p><a name="017">17</a> et ipse præcedet ante illum in spiritu et virtute Eliæ: ut convertat corda patrum in filios, et incredulos ad prudentiam justorum, parare Domino plebem perfectam.</p>
 <p><a name="018">18</a> Et dixit Zacharias ad angelum: Unde hoc sciam? ego enim sum senex, et uxor mea processit in diebus suis.</p>
 <p><a name="019">19</a> Et respondens angelus dixit ei: Ego sum Gabriel, qui asto ante Deum: et missus sum loqui ad te, et hæc tibi evangelizare.</p>
 <p><a name="020">20</a> Et ecce eris tacens, et non poteris loqui usque in diem quo hæc fiant, pro eo quod non credidisti verbis meis, quæ implebuntur in tempore suo.</p>
 <p><a name="021">21</a> Et erat plebs exspectans Zachariam: et mirabantur quod tardaret ipse in templo.</p>
 <p><a name="022">22</a> Egressus autem non poterat loqui ad illos, et cognoverunt quod visionem vidisset in templo. Et ipse erat innuens illis, et permansit mutus.</p>
 <p><a name="023">23</a> Et factum est, ut impleti sunt dies officii ejus, abiit in domum suam:</p>
 <p><a name="024">24</a> post hos autem dies concepit Elisabeth uxor ejus, et occultabat se mensibus quinque, dicens:</p>
 <p><a name="025">25</a> Quia sic fecit mihi Dominus in diebus, quibus respexit auferre opprobrium meum inter homines.<br>
 </p>
 <p><a name="026">26</a> In mense autem sexto, missus est angelus Gabriel a Deo in civitatem Galilææ, cui nomen Nazareth,</p>
 <p><a name="027">27</a> ad virginem desponsatam viro, cui nomen erat Joseph, de domo David: et nomen virginis Maria.</p>
 <p><a name="028">28</a> Et ingressus angelus ad eam dixit: Ave gratia plena: Dominus tecum: benedicta tu in mulieribus.</p>
 <p><a name="029">29</a> Quæ cum audisset, turbata est in sermone ejus, et cogitabat qualis esset ista salutatio.</p>
 <p><a name="030">30</a> Et ait angelus ei: Ne timeas, Maria: invenisti enim gratiam apud Deum.</p>
 <p><a name="031">31</a> Ecce concipies in utero, et paries filium, et vocabis nomen ejus Jesum:</p>
 <p><a name="032">32</a> hic erit magnus, et Filius Altissimi vocabitur, et dabit illi Dominus Deus sedem David patris ejus: et regnabit in domo Jacob in æternum,</p>
 <p><a name="033">33</a> et regni ejus non erit finis.</p>
 <p><a name="034">34</a> Dixit autem Maria ad angelum: Quomodo fiet istud, quoniam virum non cognosco?</p>
 <p><a name="035">35</a> Et respondens angelus dixit ei: Spiritus Sanctus superveniet in te, et virtus Altissimi obumbrabit tibi. Ideoque et quod nascetur ex te sanctum, vocabitur Filius Dei.</p>
 <p><a name="036">36</a> Et ecce Elisabeth cognata tua, et ipsa concepit filium in senectute sua: et hic mensis sextus est illi, quæ vocatur sterilis:</p>
 <p><a name="037">37</a> quia non erit impossibile apud Deum omne verbum.</p>
 <p><a name="038">38</a> Dixit autem Maria: Ecce ancilla Domini: fiat mihi secundum verbum tuum. Et discessit ab illa angelus.<br>
 </p>
 <p><a name="039">39</a> Exsurgens autem Maria in diebus illis, abiit in montana cum festinatione, in civitatem Juda:</p>
 <p><a name="040">40</a> et intravit in domum Zachariæ, et salutavit Elisabeth.</p>
 <p><a name="041">41</a> Et factum est, ut audivit salutationem Mariæ Elisabeth, exsultavit infans in utero ejus: et repleta est Spiritu Sancto Elisabeth:</p>
 <p><a name="042">42</a> et exclamavit voce magna, et dixit: Benedicta tu inter mulieres, et benedictus fructus ventris tui.</p>
 <p><a name="043">43</a> Et unde hoc mihi, ut veniat mater Domini mei ad me?</p>
 <p><a name="044">44</a> Ecce enim ut facta est vox salutationis tuæ in auribus meis, exsultavit in gaudio infans in utero meo.</p>
 <p><a name="045">45</a> Et beata, quæ credidisti, quoniam perficientur ea, quæ dicta sunt tibi a Domino.</p>
 <p><a name="046">46</a> Et ait Maria: [Magnificat anima mea Dominum:<br></p>
 <p><a name="047">47</a> et exsultavit spiritus meus in Deo salutari meo.<br></p>
 <p><a name="048">48</a> Quia respexit humilitatem ancillæ suæ:<br> ecce enim ex hoc beatam me dicent omnes generationes,<br></p>
 <p><a name="049">49</a> quia fecit mihi magna qui potens est:<br> et sanctum nomen ejus,<br></p>
 <p><a name="050">50</a> et misericordia ejus a progenie in progenies<br> timentibus eum.<br></p>
 <p><a name="051">51</a> Fecit potentiam in brachio suo:<br> dispersit superbos mente cordis sui.<br></p>
 <p><a name="052">52</a> Deposuit potentes de sede,<br> et exaltavit humiles.<br></p>
 <p><a name="053">53</a> Esurientes implevit bonis:<br> et divites dimisit inanes.<br></p>
 <p><a name="054">54</a> Suscepit Israël puerum suum,<br> recordatus misericordiæ suæ:<br></p>
 <p><a name="055">55</a> sicut locutus est ad patres nostros,<br> Abraham et semini ejus in sæcula.]</p>
 <p><a name="056">56</a> Mansit autem Maria cum illa quasi mensibus tribus: et reversa est in domum suam.<br>
 </p>
 <p><a name="057">57</a> Elisabeth autem impletum est tempus pariendi, et peperit filium.</p>
 <p><a name="058">58</a> Et audierunt vicini et cognati ejus quia magnificavit Dominus misericordiam suam cum illa, et congratulabantur ei.</p>
 <p><a name="059">59</a> Et factum est in die octavo, venerunt circumcidere puerum, et vocabant eum nomine patris sui Zachariam.</p>
 <p><a name="060">60</a> Et respondens mater ejus, dixit: Nequaquam, sed vocabitur Joannes.</p>
 <p><a name="061">61</a> Et dixerunt ad illam: Quia nemo est in cognatione tua, qui vocetur hoc nomine.</p>
 <p><a name="062">62</a> Innuebant autem patri ejus, quem vellet vocari eum.</p>
 <p><a name="063">63</a> Et postulans pugillarem scripsit, dicens: Joannes est nomen ejus. Et mirati sunt universi.</p>
 <p><a name="064">64</a> Apertum est autem illico os ejus, et lingua ejus, et loquebatur benedicens Deum.</p>
 <p><a name="065">65</a> Et factus est timor super omnes vicinos eorum: et super omnia montana Judææ divulgabantur omnia verba hæc:</p>
 <p><a name="066">66</a> et posuerunt omnes qui audierant in corde suo, dicentes: Quis, putas, puer iste erit? etenim manus Domini erat cum illo.</p>
 <p><a name="067">67</a> Et Zacharias pater ejus repletus est Spiritu Sancto: et prophetavit, dicens:</p>
 <p><a name="068">68</a> [Benedictus Dominus Deus Israël,<br> quia visitavit, et fecit redemptionem plebis suæ:<br></p>
 <p><a name="069">69</a> et erexit cornu salutis nobis<br> in domo David pueri sui,<br></p>
 <p><a name="070">70</a> sicut locutum est per os sanctorum,<br> qui a sæculo sunt, prophetarum ejus:<br></p>
 <p><a name="071">71</a> salutem ex inimicis nostris,<br> et de manu omnium qui oderunt nos:<br></p>
 <p><a name="072">72</a> ad faciendam misericordiam cum patribus nostris:<br> et memorari testamenti sui sancti:<br></p>
 <p><a name="073">73</a> jusjurandum, quod juravit ad Abraham patrem nostrum,<br> daturum se nobis<br></p>
 <p><a name="074">74</a> ut sine timore, de manu inimicorum nostrorum liberati,<br> serviamus illi<br></p>
 <p><a name="075">75</a> in sanctitate et justitia coram ipso,<br> omnibus diebus nostris.<br></p>
 <p><a name="076">76</a> Et tu puer, propheta Altissimi vocaberis:<br> præibis enim ante faciem Domini parare vias ejus,<br></p>
 <p><a name="077">77</a> ad dandam scientiam salutis plebi ejus<br> in remissionem peccatorum eorum<br></p>
 <p><a name="078">78</a> per viscera misericordiæ Dei nostri,<br> in quibus visitavit nos, oriens ex alto:<br></p>
 <p><a name="079">79</a> illuminare his qui in tenebris et in umbra mortis sedent:<br> ad dirigendos pedes nostros in viam pacis.]</p>
 <p><a name="080">80</a> Puer autem crescebat, et confortabatur spiritu: et erat in desertis usque in diem ostensionis suæ ad Israël.</p>
 <p></p><hr>
 <center>
 <a href="luk002.htm">Next: Luke Chapter 2</a></center>
 </body>