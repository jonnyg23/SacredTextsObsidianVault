<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk007.htm">Polyglot</a> 
 <a href="../gnt/luk007.htm">GNT</a> 
 <a href="../kjv/luk007.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk006.htm">Previous</a> 
 <a href="luk008.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 7</h3><p><a name="001">1</a> Cum autem implesset omnia verba sua in aures plebis, intravit Capharnaum.</p>
 <p><a name="002">2</a> Centurionis autem cujusdam servus male habens, erat moriturus: qui illi erat pretiosus.</p>
 <p><a name="003">3</a> Et cum audisset de Jesu, misit ad eum seniores Judæorum, rogans eum ut veniret et salvaret servum ejus.</p>
 <p><a name="004">4</a> At illi cum venissent ad Jesum, rogabant eum sollicite, dicentes ei: Quia dignus est ut hoc illi præstes:</p>
 <p><a name="005">5</a> diligit enim gentem nostram, et synagogam ipse ædificavit nobis.</p>
 <p><a name="006">6</a> Jesus autem ibat cum illis. Et cum jam non longe esset a domo, misit ad eum centurio amicos, dicens: Domine, noli vexari: non enim sum dignus ut sub tectum meum intres:</p>
 <p><a name="007">7</a> propter quod et meipsum non sum dignum arbitratus ut venirem ad te: sed dic verbo, et sanabitur puer meus.</p>
 <p><a name="008">8</a> Nam et ego homo sum sub potestate constitutus, habens sub me milites: et dico huic, Vade, et vadit: et alii, Veni, et venit: et servo meo, Fac hoc, et facit.</p>
 <p><a name="009">9</a> Quo audito Jesus miratus est: et conversus sequentibus se turbis, dixit: Amen dico vobis, nec in Israël tantam fidem inveni.</p>
 <p><a name="010">10</a> Et reversi, qui missi fuerant, domum, invenerunt servum, qui languerat, sanum.<br>
 </p>
 <p><a name="011">11</a> Et factum est: deinceps ibat in civitatem quæ vocatur Naim: et ibant cum eo discipuli ejus et turba copiosa.</p>
 <p><a name="012">12</a> Cum autem appropinquaret portæ civitatis, ecce defunctus efferebatur filius unicus matris suæ: et hæc vidua erat: et turba civitatis multa cum illa.</p>
 <p><a name="013">13</a> Quam cum vidisset Dominus, misericordia motus super eam, dixit illi: Noli flere.</p>
 <p><a name="014">14</a> Et accessit, et tetigit loculum. (Hi autem qui portabant, steterunt.) Et ait: Adolescens, tibi dico, surge.</p>
 <p><a name="015">15</a> Et resedit qui erat mortuus, et cpit loqui. Et dedit illum matri suæ.</p>
 <p><a name="016">16</a> Accepit autem omnes timor: et magnificabant Deum, dicentes: Quia propheta magnus surrexit in nobis: et quia Deus visitavit plebem suam.</p>
 <p><a name="017">17</a> Et exiit hic sermo in universam Judæam de eo, et in omnem circa regionem.<br>
 </p>
 <p><a name="018">18</a> Et nuntiaverunt Joanni discipuli ejus de omnibus his.</p>
 <p><a name="019">19</a> Et convocavit duos de discipulis suis Joannes, et misit ad Jesum, dicens: Tu es qui venturus es, an alium exspectamus?</p>
 <p><a name="020">20</a> Cum autem venissent ad eum viri, dixerunt: Joannes Baptista misit nos ad te dicens: Tu es qui venturus es, an alium exspectamus?</p>
 <p><a name="021">21</a> (In ipsa autem hora multos curavit a languoribus, et plagis, et spiritibus malis, et cæcis multis donavit visum.)</p>
 <p><a name="022">22</a> Et respondens, dixit illis: Euntes renuntiate Joanni quæ audistis et vidistis: quia cæci vident, claudi ambulant, leprosi mundantur, surdi audiunt, mortui resurgunt, pauperes evangelizantur:</p>
 <p><a name="023">23</a> et beatus est quicumque non fuerit scandalizatus in me.<br>
 </p>
 <p><a name="024">24</a> Et cum discessissent nuntii Joannis, cpit de Joanne dicere ad turbas: Quid existis in desertum videre? arundinem vento agitatam?</p>
 <p><a name="025">25</a> Sed quid existis videre? hominem mollibus vestibus indutum? Ecce qui in veste pretiosa sunt et deliciis, in domibus regum sunt.</p>
 <p><a name="026">26</a> Sed quid existis videre? prophetam? Utique dico vobis, et plus quam prophetam:</p>
 <p><a name="027">27</a> hic est, de quo scriptum est: Ecce mitto angelum meum ante faciem tuam, qui præparabit viam tuam ante te.</p>
 <p><a name="028">28</a> Dico enim vobis: major inter natos mulierum propheta Joanne Baptista nemo est: qui autem minor est in regno Dei, major est illo.<br>
 </p>
 <p><a name="029">29</a> Et omnis populus audiens et publicani, justificaverunt Deum, baptizati baptismo Joannis.</p>
 <p><a name="030">30</a> Pharisæi autem et legisperiti consilium Dei spreverunt in semetipsos, non baptizati ab eo.</p>
 <p><a name="031">31</a> Ait autem Dominus: Cui ergo similes dicam homines generationis hujus? et cui similes sunt?</p>
 <p><a name="032">32</a> Similes sunt pueris sedentibus in foro, et loquentibus ad invicem, et dicentibus: Cantavimus vobis tibiis, et non saltastis: lamentavimus, et non plorastis.</p>
 <p><a name="033">33</a> Venit enim Joannes Baptista, neque manducans panem, neque bibens vinum, et dicitis: Dæmonium habet.</p>
 <p><a name="034">34</a> Venit Filius hominis manducans, et bibens, et dicitis: Ecce homo devorator, et bibens vinum, amicus publicanorum et peccatorum.</p>
 <p><a name="035">35</a> Et justificata est sapientia ab omnibus filiis suis.<br>
 </p>
 <p><a name="036">36</a> Rogabat autem illum quidam de pharisæis ut manducaret cum illo. Et ingressus domum pharisæi discubuit.</p>
 <p><a name="037">37</a> Et ecce mulier, quæ erat in civitate peccatrix, ut cognovit quod accubuisset in domo pharisæi, attulit alabastrum unguenti:</p>
 <p><a name="038">38</a> et stans retro secus pedes ejus, lacrimis cpit rigare pedes ejus, et capillis capitis sui tergebat, et osculabatur pedes ejus, et unguento ungebat.</p>
 <p><a name="039">39</a> Videns autem pharisæus, qui vocaverat eum, ait intra se dicens: Hic si esset propheta, sciret utique quæ et qualis est mulier, quæ tangit eum: quia peccatrix est.</p>
 <p><a name="040">40</a> Et respondens Jesus, dixit ad illum: Simon, habeo tibi aliquid dicere. At ille ait: Magister, dic.</p>
 <p><a name="041">41</a> Duo debitores erant cuidam fneratori: unus debebat denarios quingentos, et alius quinquaginta.</p>
 <p><a name="042">42</a> Non habentibus illis unde redderent, donavit utrisque. Quis ergo eum plus diligit?</p>
 <p><a name="043">43</a> Respondens Simon dixit: Æstimo quia is cui plus donavit. At ille dixit: Recte judicasti.</p>
 <p><a name="044">44</a> Et conversus ad mulierem, dixit Simoni: Vides hanc mulierem? Intravi in domum tuam, aquam pedibus meis non dedisti: hæc autem lacrimis rigavit pedes meos, et capillis suis tersit.</p>
 <p><a name="045">45</a> Osculum mihi non dedisti: hæc autem ex quo intravit, non cessavit osculari pedes meos.</p>
 <p><a name="046">46</a> Oleo caput meum non unxisti: hæc autem unguento unxit pedes meos.</p>
 <p><a name="047">47</a> Propter quod dico tibi: remittuntur ei peccata multa, quoniam dilexit multum. Cui autem minus dimittitur, minus diligit.</p>
 <p><a name="048">48</a> Dixit autem ad illam: Remittuntur tibi peccata.</p>
 <p><a name="049">49</a> Et cperunt qui simul accumbebant, dicere intra se: Quis est hic qui etiam peccata dimittit?</p>
 <p><a name="050">50</a> Dixit autem ad mulierem: Fides tua te salvam fecit: vade in pace.</p>
 <p></p><hr>
 <center>
 <a href="luk008.htm">Next: Luke Chapter 8</a></center>
 </body>