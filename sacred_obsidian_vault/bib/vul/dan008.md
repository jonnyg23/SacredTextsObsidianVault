<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/dan008.htm">Polyglot</a> 
 <a href="../kjv/dan008.htm">KJV</a> 
 <a href="../sep/dan008.htm">Sep:Dan</a> 
 <a href="../sep/dat008.htm">Sep:DaT</a> 
 <a href="../tan/dan008.htm">Tan</a> 
 
 <br>
 <br><a href="dan.htm">Daniel Index</a><br>
  
 <a href="dan007.htm">Previous</a> 
 <a href="dan009.htm">Next</a> 
 </center>
 <hr>
 
 <h3 align="CENTER">Vulgate (Latin): Daniel Chapter 8</h3><p><a name="001">1</a> Anno tertio regni Baltassar regis, visio apparuit mihi. Ego Daniel, post id quod videram in principio,</p>
 <p><a name="002">2</a> vidi in visione mea, cum essem in Susis castro, quod est in Ælam regione: vidi autem in visione esse me super portam Ulai.</p>
 <p><a name="003">3</a> Et levavi oculus meos, et vidi: et ecce aries unus stabat ante paludem, habens cornua excelsa, et unum excelsius altero atque succrescens. Postea</p>
 <p><a name="004">4</a> vidi arietem cornibus ventilantem contra occidentem, et contra aquilonem, et contra meridiem, et omnes bestiæ non poterant resistere ei, neque liberari de manu ejus: fecitque secundum voluntatem suam, et magnificatus est.</p>
 <p><a name="005">5</a> Et ego intelligebam: ecce autem hircus caprarum veniebat ab occidente super faciem totius terræ, et non tangebat terram: porro hircus habebat cornu insigne inter oculos suos.</p>
 <p><a name="006">6</a> Et venit usque ad arietem illum cornutum, quem videram stantem ante portam, et cucurrit ad eum in impetu fortitudinis suæ.</p>
 <p><a name="007">7</a> Cumque appropinquasset prope arietem, efferatus est in eum, et percussit arietem: et comminuit duo cornua ejus, et non poterat aries resistere ei: cumque eum misisset in terram, conculcavit, et nemo quibat liberare arietem de manu ejus.</p>
 <p><a name="008">8</a> Hircus autem caprarum magnus factus est nimis: cumque crevisset, fractum est cornu magnum, et orta sunt quatuor cornua subter illud per quatuor ventos cæli.</p>
 <p><a name="009">9</a> De uno autem ex eis egressum est cornu unum modicum: et factum est grande contra meridiem, et contra orientem, et contra fortitudinem.</p>
 <p><a name="010">10</a> Et magnificatum est usque ad fortitudinem cæli: et dejecit de fortitudine, et de stellis, et conculcavit eas.</p>
 <p><a name="011">11</a> Et usque ad principem fortitudinis magnificatum est: et ab eo tulit juge sacrificium, et dejecit locum sanctificationis ejus.</p>
 <p><a name="012">12</a> Robur autem datum est ei contra juge sacrificium propter peccata: et prosternetur veritas in terra, et faciet, et prosperabitur.</p>
 <p><a name="013">13</a> Et audivi unum de sanctis loquentem: et dixit unus sanctus alteri nescio cui loquenti: Usquequo visio, et juge sacrificium, et peccatum desolationis quæ facta est: et sanctuarium, et fortitudo conculcabitur?</p>
 <p><a name="014">14</a> Et dixit ei: Usque ad vesperam et mane, dies duo millia trecenti: et mundabitur sanctuarium.<br>
 </p>
 <p><a name="015">15</a> Factum est autem cum viderem ego Daniel visionem, et quærerem intelligentiam: ecce stetit in conspectu meo quasi species viri.</p>
 <p><a name="016">16</a> Et audivi vocem viri inter Ulai: et clamavit, et ait: Gabriel, fac intelligere istam visionem.</p>
 <p><a name="017">17</a> Et venit, et stetit juxta ubi ego stabam: cumque venisset, pavens corrui in faciem meam: et ait ad me: Intellige, fili hominis, quoniam in tempore finis complebitur visio.</p>
 <p><a name="018">18</a> Cumque loqueretur ad me, collapsus sum pronus in terram: et tetigit me, et statuit me in gradu meo,</p>
 <p><a name="019">19</a> dixitque mihi: Ego ostendam tibi quæ futura sunt in novissimo maledictionis: quoniam habet tempus finem suum.</p>
 <p><a name="020">20</a> Aries, quem vidisti habere cornua, rex Medorum est atque Persarum.</p>
 <p><a name="021">21</a> Porro hircus caprarum, rex Græcorum est; et cornu grande, quod erat inter oculos ejus, ipse est rex primus.</p>
 <p><a name="022">22</a> Quod autem fracto illo surrexerunt quatuor pro eo: quatuor reges de gente ejus consurgent, sed non in fortitudine ejus.</p>
 <p><a name="023">23</a> Et post regnum eorum, cum creverint iniquitates, consurget rex impudens facie, et intelligens propositiones;</p>
 <p><a name="024">24</a> et roborabitur fortitudo ejus, sed non in viribus suis: et supra quam credi potest, universa vastabit, et prosperabitur, et faciet. Et interficiet robustos, et populum sanctorum</p>
 <p><a name="025">25</a> secundum voluntatem suam, et dirigetur dolus in manu ejus: et cor suum magnificabit, et in copia rerum omnium occidet plurimos: et contra principem principum consurget, et sine manu conteretur.</p>
 <p><a name="026">26</a> Et visio vespere et mane, quæ dicta est, vera est: tu ergo visionem signa, quia post multos dies erit.</p>
 <p><a name="027">27</a> Et ego Daniel langui, et ægrotavi per dies: cumque surrexissem, faciebam opera regis, et stupebam ad visionem, et non erat qui interpretaretur.</p>
 <p></p><hr>
 <center>
 <a href="dan009.htm">Next: Daniel Chapter 9</a></center>
 </body>