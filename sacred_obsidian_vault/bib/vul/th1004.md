<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/th1004.htm">Polyglot</a> 
 <a href="../gnt/th1004.htm">GNT</a> 
 <a href="../kjv/th1004.htm">KJV</a> 
 
 <br>
 <br><a href="th1.htm">1 Thessalonians Index</a><br>
  
 <a href="th1003.htm">Previous</a> 
 <a href="th1005.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Thessalonians Chapter 4</h3><p><a name="001">1</a> De cetero ergo, fratres, rogamus vos et obsecramus in Domino Jesu, ut quemadmodum accepistis a nobis quomodo oporteat vos ambulare, et placere Deo, sic et ambuletis ut abundetis magis.</p>
 <p><a name="002">2</a> Scitis enim quæ præcepta dederim vobis per Dominum Jesum.</p>
 <p><a name="003">3</a> Hæc est enim voluntas Dei, sanctificatio vestra: ut abstineatis vos a fornicatione,</p>
 <p><a name="004">4</a> ut sciat unusquisque vestrum vas suum possidere in sanctificatione, et honore:</p>
 <p><a name="005">5</a> non in passione desiderii, sicut et gentes, quæ ignorant Deum:</p>
 <p><a name="006">6</a> et ne quis supergrediatur, neque circumveniat in negotio fratrem suum: quoniam vindex est Dominus de his omnibus, sicut prædiximus vobis, et testificati sumus.</p>
 <p><a name="007">7</a> Non enim vocavit nos Deus in immunditiam, sed in sanctificationem.</p>
 <p><a name="008">8</a> Itaque qui hæc spernit, non hominem spernit, sed Deum: qui etiam dedit Spiritum suum Sanctum in nobis.</p>
 <p><a name="009">9</a> De caritate autem fraternitatis non necesse habemus scribere vobis: ipsi enim vos a Deo didicistis ut diligatis invicem.</p>
 <p><a name="010">10</a> Etenim illud facitis in omnes fratres in universa Macedonia. Rogamus autem vos, fratres, ut abundetis magis,</p>
 <p><a name="011">11</a> et opera detis ut quieti sitis, et ut vestrum negotium agatis, et operemini manibus vestris, sicut præcepimus vobis:</p>
 <p><a name="012">12</a> et ut honeste ambuletis ad eos qui foris sunt: et nullius aliquid desideretis.</p>
 <p><a name="013">13</a> Nolumus autem vos ignorare fratres de dormientibus, ut non contristemini sicut et ceteri, qui spem non habent.<br>
 </p>
 <p><a name="014">14</a> Si enim credimus quod Jesus mortuus est, et resurrexit: ita et Deus eos qui dormierunt per Jesum, adducet cum eo.</p>
 <p><a name="015">15</a> Hoc enim vobis dicimus in verbo Domini, quia nos, qui vivimus, qui residui sumus in adventum Domini, non præveniemus eos qui dormierunt.</p>
 <p><a name="016">16</a> Quoniam ipse Dominus in jussu, et in voce archangeli, et in tuba Dei descendet de cælo: et mortui, qui in Christo sunt, resurgent primi.</p>
 <p><a name="017">17</a> Deinde nos, qui vivimus, qui relinquimur, simul rapiemur cum illis in nubibus obviam Christo in aëra, et sic semper cum Domino erimus.</p>
 <p><a name="018">18</a> Itaque consolamini invicem in verbis istis.</p>
 <p></p><hr>
 <center>
 <a href="th1005.htm">Next: 1 Thessalonians Chapter 5</a></center>
 </body>