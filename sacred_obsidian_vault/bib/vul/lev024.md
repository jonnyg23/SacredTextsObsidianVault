<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev024.htm">Polyglot</a> 
 <a href="../kjv/lev024.htm">KJV</a> 
 <a href="../sep/lev024.htm">Sep</a> 
 <a href="../tan/lev024.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev023.htm">Previous</a> 
 <a href="lev025.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 24</h3><p><a name="001">1</a> Et locutus est Dominus ad Moysen, dicens:</p>
 <p><a name="002">2</a> Præcipe filiis Israël, ut afferant tibi oleum de olivis purissimum, ac lucidum, ad concinnandas lucernas jugiter,</p>
 <p><a name="003">3</a> extra velum testimonii in tabernaculo fderis. Ponetque eas Aaron a vespere usque ad mane coram Domino, cultu rituque perpetuo in generationibus vestris.</p>
 <p><a name="004">4</a> Super candelabrum mundissimum ponentur semper in conspectu Domini.</p>
 <p><a name="005">5</a> Accipies quoque similam, et coques ex ea duodecim panes, qui singuli habebunt duas decimas:</p>
 <p><a name="006">6</a> quorum senos altrinsecus super mensam purissimam coram Domino statues:</p>
 <p><a name="007">7</a> et pones super eos thus lucidissimum, ut sit panis in monimentum oblationis Domini.</p>
 <p><a name="008">8</a> Per singula sabbata mutabuntur coram Domino suscepti a filiis Israël fdere sempiterno:</p>
 <p><a name="009">9</a> eruntque Aaron et filiorum ejus, ut comedant eos in loco sancto: quia Sanctum sanctorum est de sacrificiis Domini jure perpetuo.<br>
 </p>
 <p><a name="010">10</a> Ecce autem egressus filius mulieris Israëlitidis, quem pepererat de viro ægyptio inter filios Israël, jurgatus est in castris cum viro Israëlita.</p>
 <p><a name="011">11</a> Cumque blasphemasset nomen, et maledixisset ei, adductus est ad Moysen. (Vocabatur autem mater ejus Salumith, filia Dabri de tribu Dan.)</p>
 <p><a name="012">12</a> Miseruntque eum in carcerem, donec nossent quid juberet Dominus.</p>
 <p><a name="013">13</a> Qui locutus est ad Moysen,</p>
 <p><a name="014">14</a> dicens: Educ blasphemum extra castra, et ponant omnes qui audierunt, manus suas super caput ejus, et lapidet eum populus universus.</p>
 <p><a name="015">15</a> Et ad filios Israël loqueris: Homo, qui maledixerit Deo suo, portabit peccatum suum;</p>
 <p><a name="016">16</a> et qui blasphemaverit nomen Domini, morte moriatur: lapidibus opprimet eum omnis multitudo, sive ille civis, sive peregrinus fuerit. Qui blasphemaverit nomen Domini, morte moriatur.<br>
 </p>
 <p><a name="017">17</a> Qui percusserit, et occiderit hominem, morte moriatur.</p>
 <p><a name="018">18</a> Qui percusserit animal, reddet vicarium, id est, animam pro anima.</p>
 <p><a name="019">19</a> Qui irrogaverit maculam cuilibet civium suorum, sicut fecit, sic fiet ei:</p>
 <p><a name="020">20</a> fracturam pro fractura, oculum pro oculo, dentem pro dente restituet: qualem inflixerit maculam, talem sustinere cogetur.</p>
 <p><a name="021">21</a> Qui percusserit jumentum, reddet aliud. Qui percusserit hominem, punietur.</p>
 <p><a name="022">22</a> Æquum judicium sit inter vos, sive peregrinus, sive civis peccaverit: quia ego sum Dominus Deus vester.</p>
 <p><a name="023">23</a> Locutusque est Moyses ad filios Israël: et eduxerunt eum, qui blasphemaverat, extra castra, ac lapidibus oppresserunt. Feceruntque filii Israël sicut præceperat Dominus Moysi.</p>
 <p></p><hr>
 <center>
 <a href="lev025.htm">Next: Leviticus Chapter 25</a></center>
 </body>