<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer017.htm">Polyglot</a> 
 <a href="../kjv/jer017.htm">KJV</a> 
 <a href="../sep/jer017.htm">Sep</a> 
 <a href="../tan/jer017.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer016.htm">Previous</a> 
 <a href="jer018.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 17</h3><p><a name="001">1</a> [Peccatum Juda scriptum est stylo ferreo<br> in ungue adamantino,<br> exaratum super latitudinem cordis eorum,<br> et in cornibus ararum eorum.<br></p>
 <p><a name="002">2</a> Cum recordati fuerint filii eorum ararum suarum,<br> et lucorum suorum,<br> lignorumque frondentium,<br> in montibus excelsis,<br></p>
 <p><a name="003">3</a> sacrificantes in agro:<br> fortitudinem tuam, et omnes thesauros tuos in direptionem dabo;<br> excelsa tua propter peccata in universis finibus tuis.<br></p>
 <p><a name="004">4</a> Et relinqueris sola ab hæreditate tua, quam dedi tibi,<br> et servire te faciam inimicis tuis in terra quam ignoras:<br> quoniam ignem succendisti in furore meo:<br> usque in æternum ardebit.]<br>
 </p>
 <p><a name="005">5</a> [Hæc dicit Dominus:<br> Maledictus homo qui confidit in homine,<br> et ponit carnem brachium suum,<br> et a Domino recedit cor ejus.<br></p>
 <p><a name="006">6</a> Erit enim quasi myricæ in deserto,<br> et non videbit cum venerit bonum:<br> sed habitabit in siccitate in deserto,<br> in terra salsuginis et inhabitabili.<br></p>
 <p><a name="007">7</a> Benedictus vir qui confidit in Domino,<br> et erit Dominus fiducia ejus.<br></p>
 <p><a name="008">8</a> Et erit quasi lignum quod transplantatur super aquas,<br> quod ad humorem mittit radices suas,<br> et non timebit cum venerit æstus:<br> et erit folium ejus viride,<br> et in tempore siccitatis non erit sollicitum,<br> nec aliquando desinet facere fructum.<br></p>
 <p><a name="009">9</a> Pravum est cor omnium, et inscrutabile:<br> quis cognoscet illud?<br></p>
 <p><a name="010">10</a> Ego Dominus scrutans cor,<br> et probans renes:<br> qui do unicuique juxta viam suam,<br> et juxta fructum adinventionum suarum.<br></p>
 <p><a name="011">11</a> Perdix fovit quæ non peperit:<br> fecit divitias, et non in judicio:<br> in dimidio dierum suorum derelinquet eas,<br> et in novissimo suo erit insipiens.<br></p>
 <p><a name="012">12</a> Solium gloriæ altitudinis a principio,<br> locus sanctificationis nostræ.<br></p>
 <p><a name="013">13</a> Exspectatio Israël, Domine,<br> omnes qui te derelinquunt confundentur:<br> recedentes a te, in terra scribentur,<br> quoniam dereliquerunt venam aquarum viventium Dominum.<br></p>
 <p><a name="014">14</a> Sana me, Domine, et sanabor:<br> salvum me fac, et salvus ero:<br> quoniam laus mea tu es.<br></p>
 <p><a name="015">15</a> Ecce ipsi dicunt ad me:<br> Ubi est verbum Domini? veniat:<br></p>
 <p><a name="016">16</a> et ego non sum turbatus, te pastorem sequens:<br> et diem hominis non desideravi, tu scis:<br> quod egressum est de labiis meis, rectum in conspectu tuo fuit.<br></p>
 <p><a name="017">17</a> Non sis tu mihi formidini:<br> spes mea tu in die afflictionis.<br></p>
 <p><a name="018">18</a> Confundantur qui me persequuntur,<br> et non confundar ego:<br> paveant illi,<br> et non paveam ego:<br> induc super eos diem afflictionis,<br> et duplici contritione contere eos.]<br>
 </p>
 <p><a name="019">19</a> Hæc dicit Dominus ad me: Vade, et sta in porta filiorum populi, per quam ingrediuntur reges Juda, et egrediuntur, et in cunctis portis Jerusalem:</p>
 <p><a name="020">20</a> et dices ad eos: [Audite verbum Domini,<br> reges Juda, et omnis Juda,<br> cunctique habitatores Jerusalem,<br> qui ingredimini per portas istas.<br></p>
 <p><a name="021">21</a> Hæc dicit Dominus:<br> Custodite animas vestras,<br> et nolite portare pondera in die sabbati,<br> nec inferatis per portas Jerusalem:<br></p>
 <p><a name="022">22</a> et nolite ejicere onera de domibus vestris in die sabbati,<br> et omne opus non facietis:<br> sanctificate diem sabbati,<br> sicut præcepi patribus vestris.<br></p>
 <p><a name="023">23</a> Et non audierunt, nec inclinaverunt aurem suam:<br> sed induraverunt cervicem suam, ne audirent me,<br> et ne acciperent disciplinam.<br></p>
 <p><a name="024">24</a> Et erit: si audieritis me, dicit Dominus,<br> ut non inferatis onera per portas civitatis hujus in die sabbati:<br> et si sanctificaveritis diem sabbati,<br> ne faciatis in eo omne opus:<br></p>
 <p><a name="025">25</a> ingredientur per portas civitatis hujus reges et principes,<br> sedentes super solium David,<br> et ascendentes in curribus et equis,<br> ipsi et principes eorum,<br> viri Juda, et habitatores Jerusalem:<br> et habitabitur civitas hæc in sempiternum.<br></p>
 <p><a name="026">26</a> Et venient de civitatibus Juda,<br> et de circuitu Jerusalem,<br> et de terra Benjamin,<br> et de campestribus, et de montuosis, et ab austro,<br> portantes holocaustum, et victimam,<br> et sacrificium, et thus,<br> et inferent oblationem in domum Domini.<br></p>
 <p><a name="027">27</a> Si autem non audieritis me<br> ut sanctificetis diem sabbati,<br> et ne portetis onus,<br> et ne inferatis per portas Jerusalem in die sabbati,<br> succendam ignem in portis ejus,<br> et devorabit domos Jerusalem,<br> et non extinguetur.]</p>
 <p></p><hr>
 <center>
 <a href="jer018.htm">Next: Jeremiah Chapter 18</a></center>
 </body>