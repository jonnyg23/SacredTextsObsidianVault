<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo032.htm">Polyglot</a> 
 <a href="../kjv/exo032.htm">KJV</a> 
 <a href="../sep/exo032.htm">Sep</a> 
 <a href="../tan/exo032.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo031.htm">Previous</a> 
 <a href="exo033.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 32</h3><p><a name="001">1</a> Videns autem populus quod moram faceret descendendi de monte Moyses, congregatus adversus Aaron, dixit: Surge, fac nobis deos, qui nos præcedant: Moysi enim huic viro, qui nos eduxit de terra Ægypti, ignoramus quid acciderit.</p>
 <p><a name="002">2</a> Dixitque ad eos Aaron: Tollite inaures aureas de uxorum, filiorumque et filiarum vestrarum auribus, et afferte ad me.</p>
 <p><a name="003">3</a> Fecitque populus quæ jusserat, deferens inaures ad Aaron.</p>
 <p><a name="004">4</a> Quas cum ille accepisset, formavit opere fusorio, et fecit ex eis vitulum conflatilem: dixeruntque: Hi sunt dii tui Israël, qui te eduxerunt de terra Ægypti.</p>
 <p><a name="005">5</a> Quod cum vidisset Aaron, ædificavit altare coram eo, et præconis voce clamavit dicens: Cras solemnitas Domini est.</p>
 <p><a name="006">6</a> Surgentesque mane, obtulerunt holocausta, et hostias pacificas, et sedit populus manducare, et bibere, et surrexerunt ludere.<br>
 </p>
 <p><a name="007">7</a> Locutus est autem Dominus ad Moysen, dicens: Vade, descende: peccavit populus tuus, quem eduxisti de terra Ægypti.</p>
 <p><a name="008">8</a> Recesserunt cito de via, quam ostendisti eis: feceruntque sibi vitulum conflatilem, et adoraverunt, atque immolantes ei hostias, dixerunt: Isti sunt dii tui Israël, qui te eduxerunt de terra Ægypti.</p>
 <p><a name="009">9</a> Rursumque ait Dominus ad Moysen: Cerno quod populus iste duræ cervicis sit:</p>
 <p><a name="010">10</a> dimitte me, ut irascatur furor meus contra eos, et deleam eos, faciamque te in gentem magnam.</p>
 <p><a name="011">11</a> Moyses autem orabat Dominum Deum suum, dicens: Cur, Domine, irascitur furor tuus contra populum tuum, quem eduxisti de terra Ægypti, in fortitudine magna, et in manu robusta?</p>
 <p><a name="012">12</a> Ne quæso dicant Ægyptii: Callide eduxit eos, ut interficeret in montibus, et deleret e terra: quiescat ira tua, et esto placabilis super nequitia populi tui.</p>
 <p><a name="013">13</a> Recordare Abraham, Isaac, et Israël servorum tuorum, quibus jurasti per temetipsum, dicens: Multiplicabo semen vestrum sicut stellas cæli; et universam terram hanc, de qua locutus sum, dabo semini vestro, et possidebitis eam semper.</p>
 <p><a name="014">14</a> Placatusque est Dominus ne faceret malum quod locutus fuerat adversus populum suum.<br>
 </p>
 <p><a name="015">15</a> Et reversus est Moyses de monte, portans duas tabulas testimonii in manu sua, scriptas ex utraque parte,</p>
 <p><a name="016">16</a> et factas opere Dei: scriptura quoque Dei erat sculpta in tabulis.</p>
 <p><a name="017">17</a> Audiens autem Josue tumultum populi vociferantis, dixit ad Moysen: Ululatus pugnæ auditur in castris.</p>
 <p><a name="018">18</a> Qui respondit: Non est clamor adhortantium ad pugnam, neque vociferatio compellentium ad fugam: sed vocem cantantium ego audio.</p>
 <p><a name="019">19</a> Cumque appropinquasset ad castra, vidit vitulum, et choros: iratusque valde, projecit de manu tabulas, et confregit eas ad radicem montis:</p>
 <p><a name="020">20</a> arripiensque vitulum quem fecerant, combussit, et contrivit usque ad pulverem, quem sparsit in aquam, et dedit ex eo potum filiis Israël.</p>
 <p><a name="021">21</a> Dixitque ad Aaron: Quid tibi fecit hic populus, ut induceres super eum peccatum maximum?</p>
 <p><a name="022">22</a> Cui ille respondit: Ne indignetur dominus meus: tu enim nosti populum istum, quod pronus sit ad malum:</p>
 <p><a name="023">23</a> dixerunt mihi: Fac nobis deos, qui nos præcedant: huic enim Moysi, qui nos eduxit de terra Ægypti, nescimus quid acciderit.</p>
 <p><a name="024">24</a> Quibus ego dixi: Quis vestrum habet aurum? Tulerunt, et dederunt mihi: et projeci illud in ignem, egressusque est hic vitulus.<br>
 </p>
 <p><a name="025">25</a> Videns ergo Moyses populum quod esset nudatus (spoliaverat enim eum Aaron propter ignominiam sordis, et inter hostes nudum constituerat),</p>
 <p><a name="026">26</a> et stans in porta castrorum, ait: Si quis est Domini, jungatur mihi. Congregatique sunt ad eum omnes filii Levi:</p>
 <p><a name="027">27</a> quibus ait: Hæc dicit Dominus Deus Israël: Ponat vir gladium super femur suum: ite, et redite de porta usque ad portam per medium castrorum, et occidat unusquisque fratrem, et amicum, et proximum suum.</p>
 <p><a name="028">28</a> Feceruntque filii Levi juxta sermonem Moysi, cecideruntque in die illa quasi viginti tria millia hominum.</p>
 <p><a name="029">29</a> Et ait Moyses: Consecrastis manus vestras hodie Domino, unusquisque in filio, et in fratre suo, ut detur vobis benedictio.</p>
 <p><a name="030">30</a> Facto autem altero die, locutus est Moyses ad populum: Peccastis peccatum maximum: ascendam ad Dominum, si quomodo quivero eum deprecari pro scelere vestro.</p>
 <p><a name="031">31</a> Reversusque ad Dominum, ait: Obsecro, peccavit populus iste peccatum maximum, feceruntque sibi deos aureos: aut dimitte eis hanc noxam,</p>
 <p><a name="032">32</a> aut si non facis, dele me de libro tuo quem scripsisti.</p>
 <p><a name="033">33</a> Cui respondit Dominus: Qui peccaverit mihi, delebo eum de libro meo:</p>
 <p><a name="034">34</a> tu autem vade, et duc populum istum quo locutus sum tibi: angelus meus præcedet te. Ego autem in die ultionis visitabo et hoc peccatum eorum.</p>
 <p><a name="035">35</a> Percussit ergo Dominus populum pro reatu vituli, quem fecerat Aaron.</p>
 <p></p><hr>
 <center>
 <a href="exo033.htm">Next: Exodus Chapter 33</a></center>
 </body>