<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze035.htm">Polyglot</a> 
 <a href="../kjv/eze035.htm">KJV</a> 
 <a href="../sep/eze035.htm">Sep</a> 
 <a href="../tan/eze035.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze034.htm">Previous</a> 
 <a href="eze036.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 35</h3><p><a name="001">1</a> Et factus est sermo Domini ad me, dicens:</p>
 <p><a name="002">2</a> Fili hominis, pone faciem tuam adversum montem Seir, et prophetabis de eo, et dices illi:</p>
 <p><a name="003">3</a> [Hæc dicit Dominus Deus:<br> Ecce ego ad te, mons Seir:<br> et extendam manum meam super te,<br> et dabo te desolatum atque desertum.<br></p>
 <p><a name="004">4</a> Urbes tuas demoliar,<br> et tu desertus eris:<br> et scies quia ego Dominus.<br></p>
 <p><a name="005">5</a> Eo quod fueris inimicus sempiternus,<br> et concluseris filios Israël in manus gladii<br> in tempore afflictionis eorum,<br> in tempore iniquitatis extremæ:<br></p>
 <p><a name="006">6</a> propterea vivo ego, dicit Dominus Deus,<br> quoniam sanguini tradam te,<br> et sanguis te persequetur:<br> et cum sanguinem oderis,<br> sanguis persequetur te.<br></p>
 <p><a name="007">7</a> Et dabo montem Seir desolatum atque desertum,<br> et auferam de eo euntem et redeuntem.<br></p>
 <p><a name="008">8</a> Et implebo montes ejus occisorum suorum:<br> in collibus tuis, et in vallibus tuis atque in torrentibus,<br> interfecti gladio cadent.<br></p>
 <p><a name="009">9</a> In solitudines sempiternas tradam te,<br> et civitates tuæ non habitabuntur:<br> et scietis quia ego Dominus Deus.<br></p>
 <p><a name="010">10</a> Eo quod dixeris: Duæ gentes et duæ terræ meæ erunt,<br> et hæreditate possidebo eas,<br> cum Dominus esset ibi:<br></p>
 <p><a name="011">11</a> propterea vivo ego, dicit Dominus Deus,<br> quia faciam juxta iram tuam, et secundum zelum tuum,<br> quem fecisti odio habens eos:<br> et notus efficiar per eos, cum te judicavero.<br></p>
 <p><a name="012">12</a> Et scies quia ego Dominus audivi universa opprobria tua<br> quæ locutus es de montibus Israël, dicens:<br> Deserti; nobis ad devorandum dati sunt.<br></p>
 <p><a name="013">13</a> Et insurrexistis super me ore vestro,<br> et derogastis adversum me verba vestra:<br> ego audivi.<br></p>
 <p><a name="014">14</a> Hæc dicit Dominus Deus:<br> Lætante universa terra,<br> in solitudinem te redigam:<br></p>
 <p><a name="015">15</a> sicuti gavisus es super hæreditatem domus Israël<br> eo quod fuerit dissipata,<br> sic faciam tibi:<br> dissipatus eris, mons Seir, et Idumæa omnis:<br> et scient quia ego Dominus.]</p>
 <p></p><hr>
 <center>
 <a href="eze036.htm">Next: Ezekiel Chapter 36</a></center>
 </body>