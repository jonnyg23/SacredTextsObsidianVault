<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2011.htm">Polyglot</a> 
 <a href="../kjv/ch2011.htm">KJV</a> 
 <a href="../sep/ch2011.htm">Sep</a> 
 <a href="../tan/ch2011.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2010.htm">Previous</a> 
 <a href="ch2012.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 11</h3><p><a name="001">1</a> Venit autem Roboam in Jerusalem, et convocavit universam domum Juda et Benjamin, centum octoginta millia electorum atque bellantium, ut dimicaret contra Israël, et converteret ad se regnum suum.</p>
 <p><a name="002">2</a> Factusque est sermo Domini ad Semeiam hominem Dei, dicens:</p>
 <p><a name="003">3</a> Loquere ad Roboam filium Salomonis regem Juda, et ad universum Israël, qui est in Juda et Benjamin:</p>
 <p><a name="004">4</a> Hæc dicit Dominus: Non ascendetis, neque pugnabitis contra fratres vestros: revertatur unusquisque in domum suam, quia mea hoc gestum est voluntate. Qui cum audissent sermonem Domini, reversi sunt, nec perrexerunt contra Jeroboam.<br>
 </p>
 <p><a name="005">5</a> Habitavit autem Roboam in Jerusalem, et ædificavit civitates muratas in Juda.</p>
 <p><a name="006">6</a> Exstruxitque Bethlehem, et Etam, et Thecue,</p>
 <p><a name="007">7</a> Bethsur quoque, et Socho, et Odollam,</p>
 <p><a name="008">8</a> necnon et Geth, et Maresa, et Ziph,</p>
 <p><a name="009">9</a> sed et Aduram, et Lachis, et Azeca,</p>
 <p><a name="010">10</a> Saraa quoque, et Ajalon, et Hebron, quæ erant in Juda et Benjamin, civitates munitissimas.</p>
 <p><a name="011">11</a> Cumque clausisset eas muris, posuit in eis principes, ciborumque horrea, hoc est, olei, et vini.</p>
 <p><a name="012">12</a> Sed et in singulis urbibus fecit armamentarium scutorum et hastarum, firmavitque eas summa diligentia, et imperavit super Judam et Benjamin.<br>
 </p>
 <p><a name="013">13</a> Sacerdotes autem et Levitæ qui erant in universo Israël, venerunt ad eum de cunctis sedibus suis,</p>
 <p><a name="014">14</a> relinquentes suburbana et possessiones suas, et transeuntes ad Judam et Jerusalem: eo quod abjecisset eos Jeroboam et posteri ejus, ne sacerdotio Domini fungerentur.</p>
 <p><a name="015">15</a> Qui constituit sibi sacerdotes excelsorum, et dæmoniorum, vitulorumque quos fecerat.</p>
 <p><a name="016">16</a> Sed et de cunctis tribubus Israël, quicumque dederant cor suum ut quærerent Dominum Deum Israël, venerunt in Jerusalem ad immolandum victimas suas coram Domino Deo patrum suorum.</p>
 <p><a name="017">17</a> Et roboraverunt regnum Juda, et confirmaverunt Roboam filium Salomonis per tres annos: ambulaverunt enim in viis David et Salomonis, annis tantum tribus.<br>
 </p>
 <p><a name="018">18</a> Duxit autem Roboam uxorem Mahalath filiam Jerimoth filii David: Abihail quoque filiam Eliab filii Isai,</p>
 <p><a name="019">19</a> quæ peperit ei filios Jehus, et Somoriam, et Zoom.</p>
 <p><a name="020">20</a> Post hanc quoque accepit Maacha filiam Absalom, quæ peperit ei Abia, et Ethai, et Ziza, et Salomith.</p>
 <p><a name="021">21</a> Amavit autem Roboam Maacha filiam Absalom super omnes uxores suas et concubinas: nam uxores decem et octo duxerat, concubinas autem sexaginta: et genuit viginti octo filios, et sexaginta filias.</p>
 <p><a name="022">22</a> Constituit vero in capite Abiam filium Maacha ducem super omnes fratres suos: ipsum enim regem facere cogitabat,</p>
 <p><a name="023">23</a> quia sapientior fuit, et potentior super omnes filios ejus, et in cunctis finibus Juda et Benjamin, et in universis civitatibus muratis: præbuitque eis escas plurimas, et multas petivit uxores.</p>
 <p></p><hr>
 <center>
 <a href="ch2012.htm">Next: 2 Chronicles Chapter 12</a></center>
 </body>