<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir004.htm">Polyglot</a> 
 <a href="../apo/sir004.htm">Apo</a> 
 <a href="../sep/sir004.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir003.htm">Previous</a> 
 <a href="sir005.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 4</h3><p><a name="001">1</a> [Fili, eleemosynam pauperis ne defraudes,<br> et oculos tuos ne transvertas a paupere.<br></p>
 <p><a name="002">2</a> Animam esurientem ne despexeris,<br> et non exasperes pauperem in inopia sua.<br></p>
 <p><a name="003">3</a> Cor inopis ne afflixeris,<br> et non protrahas datum angustianti.<br></p>
 <p><a name="004">4</a> Rogationem contribulati ne abjicias,<br> et non avertas faciem tuam ab egeno.<br></p>
 <p><a name="005">5</a> Ab inope ne avertas oculos tuos propter iram:<br> et non relinquas quærentibus tibi retro maledicere.<br></p>
 <p><a name="006">6</a> Maledicentis enim tibi in amaritudine animæ,<br> exaudietur deprecatio illius:<br> exaudiet autem eum qui fecit illum.<br></p>
 <p><a name="007">7</a> Congregationi pauperum affabilem te facito:<br> et presbytero humilia animam tuam,<br> et magnato humilia caput tuum.<br></p>
 <p><a name="008">8</a> Declina pauperi sine tristitia aurem tuam,<br> et redde debitum tuum,<br> et responde illi pacifica in mansuetudine.<br></p>
 <p><a name="009">9</a> Libera eum qui injuriam patitur de manu superbi,<br> et non acide feras in anima tua.<br></p>
 <p><a name="010">10</a> In judicando esto pupillis misericors ut pater,<br> et pro viro matri illorum:<br></p>
 <p><a name="011">11</a> et eris tu velut filius Altissimi obediens,<br> et miserebitur tui magis quam mater.]<br>
 </p>
 <p><a name="012">12</a> [Sapientia filiis suis vitam inspirat:<br> et suscipit inquirentes se,<br> et præibit in via justitiæ.<br></p>
 <p><a name="013">13</a> Et qui illam diligit, diligit vitam,<br> et qui vigilaverint ad illam complectentur placorem ejus.<br></p>
 <p><a name="014">14</a> Qui tenuerint illam, vitam hæreditabunt:<br> et quo introibit benedicet Deus.<br></p>
 <p><a name="015">15</a> Qui serviunt ei obsequentes erunt sancto:<br> et eos qui diligunt illam, diligit Deus.<br></p>
 <p><a name="016">16</a> Qui audit illam judicabit gentes:<br> et qui intuetur illam permanebit confidens.<br></p>
 <p><a name="017">17</a> Si crediderit ei, hæreditabit illam,<br> et erunt in confirmatione creaturæ illius:<br></p>
 <p><a name="018">18</a> quoniam in tentatione ambulat cum eo,<br> et in primis eligit eum.<br></p>
 <p><a name="019">19</a> Timorem, et metum, et probationem inducet super illum:<br> et cruciabit illum in tribulatione doctrinæ suæ,<br> donec tentet eum in cogitationibus suis,<br> et credat animæ illius.<br></p>
 <p><a name="020">20</a> Et firmabit illum, et iter adducet directum ad illum,<br> et lætificabit illum:<br></p>
 <p><a name="021">21</a> et denudabit absconsa sua illi,<br> et thesaurizabit super illum scientiam et intellectum justitiæ.<br></p>
 <p><a name="022">22</a> Si autem oberraverit, derelinquet eum,<br> et tradet eum in manus inimici sui.]<br>
 </p>
 <p><a name="023">23</a> [Fili, conserva tempus,<br> et devita a malo.<br></p>
 <p><a name="024">24</a> Pro anima tua ne confundaris dicere verum:<br></p>
 <p><a name="025">25</a> est enim confusio adducens peccatum,<br> et est confusio adducens gloriam et gratiam.<br></p>
 <p><a name="026">26</a> Ne accipias faciem adversus faciem tuam,<br> nec adversus animam tuam mendacium.<br></p>
 <p><a name="027">27</a> Ne reverearis proximum tuum in casu suo,<br></p>
 <p><a name="028">28</a> nec retineas verbum in tempore salutis.<br> Non abscondas sapientiam tuam in decore suo:<br></p>
 <p><a name="029">29</a> in lingua enim sapientia dignoscitur:<br> et sensus, et scientia, et doctrina in verbo sensati,<br> et firmamentum in operibus justitiæ.<br></p>
 <p><a name="030">30</a> Non contradicas verbo veritatis ullo modo,<br> et de mendacio ineruditionis tuæ confundere.<br></p>
 <p><a name="031">31</a> Non confundaris confiteri peccata tua,<br> et ne subjicias te omni homini pro peccato.<br></p>
 <p><a name="032">32</a> Noli resistere contra faciem potentis,<br> nec coneris contra ictum fluvii.<br></p>
 <p><a name="033">33</a> Pro justitia agonizare pro anima tua,<br> et usque ad mortem certa pro justitia:<br> et Deus expugnabit pro te inimicos tuos.<br></p>
 <p><a name="034">34</a> Noli citatus esse in lingua tua,<br> et inutilis, et remissus in operibus tuis.<br></p>
 <p><a name="035">35</a> Noli esse sicut leo in domo tua,<br> evertens domesticos tuos, et opprimens subjectos tibi.<br></p>
 <p><a name="036">36</a> Non sit porrecta manus tua ad accipiendum,<br> et ad dandum collecta.]</p>
 <p></p><hr>
 <center>
 <a href="sir005.htm">Next: Sirach Chapter 5</a></center>
 </body>