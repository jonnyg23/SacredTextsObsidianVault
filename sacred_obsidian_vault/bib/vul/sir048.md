<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir048.htm">Polyglot</a> 
 <a href="../apo/sir048.htm">Apo</a> 
 <a href="../sep/sir048.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir047.htm">Previous</a> 
 <a href="sir049.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 48</h3><p><a name="001">1</a> [Et surrexit Elias propheta quasi ignis,<br> et verbum ipsius quasi facula ardebat.<br></p>
 <p><a name="002">2</a> Qui induxit in illos famem:<br> et irritantes illum invidia sua pauci facti sunt:<br> non enim poterant sustinere præcepta Domini.<br></p>
 <p><a name="003">3</a> Verbo Domini continuit cælum,<br> et dejecit de cælo ignem ter.<br></p>
 <p><a name="004">4</a> Sic amplificatus est Elias in mirabilibus suis.<br> Et quis potest similiter sic gloriari tibi?<br></p>
 <p><a name="005">5</a> qui sustulisti mortuum ab inferis de sorte mortis,<br> in verbo Domini Dei:<br></p>
 <p><a name="006">6</a> qui dejecisti reges ad pernicem,<br> et confregisti facile potentiam ipsorum,<br> et gloriosos de lecto suo:<br></p>
 <p><a name="007">7</a> qui audis in Sina judicium,<br> et in Horeb judicia defensionis:<br></p>
 <p><a name="008">8</a> qui ungis reges ad pnitentiam,<br> et prophetas facis successores post te:<br></p>
 <p><a name="009">9</a> qui receptus es in turbine ignis,<br> in curru equorum igneorum:<br></p>
 <p><a name="010">10</a> qui scriptus es in judiciis temporum,<br> lenire iracundiam Domini,<br> conciliare cor patris ad filium,<br> et restituere tribus Jacob.<br></p>
 <p><a name="011">11</a> Beati sunt qui te viderunt,<br> et in amicitia tua decorati sunt.<br></p>
 <p><a name="012">12</a> Nam nos vita vivimus tantum:<br> post mortem autem non erit tale nomen nostrum.]<br>
 </p>
 <p><a name="013">13</a> [Elias quidem in turbine tectus est,<br> et in Eliseo completus est spiritus ejus:<br> in diebus suis non pertimuit principem,<br> et potentia nemo vicit illum:<br></p>
 <p><a name="014">14</a> nec superavit illum verbum aliquod,<br> et mortuum prophetavit corpus ejus.<br></p>
 <p><a name="015">15</a> In vita sua fecit monstra,<br> et in morte mirabilia operatus est.]<br>
 </p>
 <p><a name="016">16</a> [In omnibus istis non pnituit populus,<br> et non recesserunt a peccatis suis,<br> usque dum ejecti sunt de terra sua,<br> et dispersi sunt in omnem terram:<br></p>
 <p><a name="017">17</a> et relicta est gens perpauca,<br> et princeps in domo David.<br></p>
 <p><a name="018">18</a> Quidam ipsorum fecerunt quod placeret Deo:<br> alii autem multa commiserunt peccata.<br></p>
 <p><a name="019">19</a> Ezechias munivit civitatem suam,<br> et induxit in medium ipsius aquam:<br> et fodit ferro rupem,<br> et ædificavit ad aquam puteum.<br></p>
 <p><a name="020">20</a> In diebus ipsius ascendit Sennacherib,<br> et misit Rabsacen, et sustulit manum suam contra illos:<br> et extulit manum suam in Sion,<br> et superbus factus est potentia sua.<br></p>
 <p><a name="021">21</a> Tunc mota sunt corda et manus ipsorum:<br> et doluerunt quasi parturientes mulieres.<br></p>
 <p><a name="022">22</a> Et invocaverunt Dominum misericordem,<br> et expandentes manus suas extulerunt ad cælum:<br> et Sanctus, Dominus Deus, audivit cito vocem ipsorum.<br></p>
 <p><a name="023">23</a> Non est commemoratus peccatorum illorum,<br> neque dedit illos inimicis suis:<br> sed purgavit eos in manu Isaiæ sancti prophetæ.<br></p>
 <p><a name="024">24</a> Dejecit castra Assyriorum,<br> et contrivit illos angelus Domini:<br></p>
 <p><a name="025">25</a> nam fecit Ezechias quod placuit Deo,<br> et fortiter ivit in via David patris sui,<br> quam mandavit illi Isaias, propheta magnus,<br> et fidelis in conspectu Dei.<br></p>
 <p><a name="026">26</a> In diebus ipsius retro rediit sol,<br> et addidit regi vitam.<br></p>
 <p><a name="027">27</a> Spiritu magno vidit ultima,<br> et consolatus est lugentes in Sion<br> usque in sempiternum.<br></p>
 <p><a name="028">28</a> Ostendit futura,<br> et abscondita antequam evenirent.]</p>
 <p></p><hr>
 <center>
 <a href="sir049.htm">Next: Sirach Chapter 49</a></center>
 </body>