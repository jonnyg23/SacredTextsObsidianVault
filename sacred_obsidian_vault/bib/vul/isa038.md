<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa038.htm">Polyglot</a> 
 <a href="../kjv/isa038.htm">KJV</a> 
 <a href="../sep/isa038.htm">Sep</a> 
 <a href="../tan/isa038.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa037.htm">Previous</a> 
 <a href="isa039.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 38</h3><p><a name="001">1</a> In diebus illis ægrotavit Ezechias usque ad mortem; et introivit ad eum Isaias, filius Amos, propheta, et dixit ei: Hæc dicit Dominus: Dispone domui tuæ, quia morieris tu, et non vives.</p>
 <p><a name="002">2</a> Et convertit Ezechias faciem suam ad parietem, et oravit ad Dominum,</p>
 <p><a name="003">3</a> et dixit: Obsecro, Domine, memento, quæso, quomodo ambulaverim coram te in veritate et in corde perfecto, et quod bonum est in oculis tuis fecerim. Et flevit Ezechias fletu magno.</p>
 <p><a name="004">4</a> Et factum est verbum Domini ad Isaiam, dicens:</p>
 <p><a name="005">5</a> Vade, et dic Ezechiæ: Hæc dicit Dominus Deus David patris tui: Audivi orationem tuam, et vidi lacrimas tuas; ecce ego adjiciam super dies tuos quindecim annos,</p>
 <p><a name="006">6</a> et de manu regis Assyriorum eruam te, et civitatem istam, et protegam eam.</p>
 <p><a name="007">7</a> Hoc autem tibi erit signum a Domino, quia faciet Dominus verbum hoc quod locutus est:</p>
 <p><a name="008">8</a> ecce ego reverti faciam umbram linearum per quas descenderat in horologio Achaz in sole, retrorsum decem lineis. Et reversus est sol decem lineis per gradus quos descenderat.<br>
 </p>
 <p><a name="009">9</a> Scriptura Ezechiæ, regis Juda, cum ægrotasset et convaluisset de infirmitate sua.</p>
 <p><a name="010">10</a> [Ego dixi in dimidio dierum meorum:<br> Vadam ad portas inferi;<br> quæsivi residuum annorum meorum.<br></p>
 <p><a name="011">11</a> Dixi: Non videbo Dominum Deum<br> in terra viventium;<br> non aspiciam hominem ultra,<br> et habitatorem quietis.<br></p>
 <p><a name="012">12</a> Generatio mea ablata est, et convoluta est a me,<br> quasi tabernaculum pastorum.<br> Præcisa est velut a texente vita mea;<br> dum adhuc ordirer, succidit me:<br> de mane usque ad vesperam finies me.<br></p>
 <p><a name="013">13</a> Sperabam usque ad mane;<br> quasi leo, sic contrivit omnia ossa mea:<br> de mane usque ad vesperam finies me.<br></p>
 <p><a name="014">14</a> Sicut pullus hirundinis, sic clamabo;<br> meditabor ut columba.<br> Attenuati sunt oculi mei, suspicientes in excelsum.<br> Domine, vim patior: responde pro me.<br></p>
 <p><a name="015">15</a> Quid dicam, aut quid respondebit mihi,<br> cum ipse fecerit?<br> Recogitabo tibi omnes annos meos<br> in amaritudine animæ meæ.<br></p>
 <p><a name="016">16</a> Domine, si sic vivitur,<br> et in talibus vita spiritus mei,<br> corripies me, et vivificabis me.<br></p>
 <p><a name="017">17</a> Ecce in pace amaritudo mea amarissima.<br> Tu autem eruisti animam meam<br> ut non periret;<br> projecisti post tergum tuum<br> omnia peccata mea.<br></p>
 <p><a name="018">18</a> Quia non infernus confitebitur tibi,<br> neque mors laudabit te:<br> non exspectabunt qui descendunt in lacum<br> veritatem tuam.<br></p>
 <p><a name="019">19</a> Vivens, vivens ipse confitebitur tibi,<br> sicut et ego hodie;<br> pater filiis notam faciet<br> veritatem tuam.<br></p>
 <p><a name="020">20</a> Domine, salvum me fac!<br> et psalmos nostros cantabimus<br> cunctis diebus vitæ nostræ<br> in domo Domini.]</p>
 <p><a name="021">21</a> Et jussit Isaias ut tollerent massam de ficis, et cataplasmarent super vulnus, et sanaretur.</p>
 <p><a name="022">22</a> Et dixit Ezechias: Quod erit signum quia ascendam in domum Domini?</p>
 <p></p><hr>
 <center>
 <a href="isa039.htm">Next: Isaiah Chapter 39</a></center>
 </body>