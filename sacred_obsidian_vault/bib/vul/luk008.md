<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk008.htm">Polyglot</a> 
 <a href="../gnt/luk008.htm">GNT</a> 
 <a href="../kjv/luk008.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk007.htm">Previous</a> 
 <a href="luk009.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 8</h3><p><a name="001">1</a> Et factum est deinceps, et ipse iter faciebat per civitates, et castella prædicans, et evangelizans regnum Dei: et duodecim cum illo,</p>
 <p><a name="002">2</a> et mulieres aliquæ, quæ erant curatæ a spiritibus malignis et infirmatibus: Maria, quæ vocatur Magdalene, de qua septem dæmonia exierant,</p>
 <p><a name="003">3</a> et Joanna uxor Chusæ procuratoris Herodis, et Susanna, et aliæ multæ, quæ ministrabant ei de facultatibus suis.<br>
 </p>
 <p><a name="004">4</a> Cum autem turba plurima convenirent, et de civitatibus properarent ad eum, dixit per similitudinem:</p>
 <p><a name="005">5</a> Exiit qui seminat, seminare semen suum. Et dum seminat, aliud cecidit secus viam, et conculcatum est, et volucres cæli comederunt illud.</p>
 <p><a name="006">6</a> Et aliud cecidit supra petram: et natum aruit, quia non habebat humorem.</p>
 <p><a name="007">7</a> Et aliud cecidit inter spinas, et simul exortæ spinæ suffocaverunt illud.</p>
 <p><a name="008">8</a> Et aliud cecidit in terram bonam: et ortum fecit fructum centuplum. Hæc dicens clamabat: Qui habet aures audiendi, audiat.<br>
 </p>
 <p><a name="009">9</a> Interrogabant autem eum discipuli ejus, quæ esset hæc parabola.</p>
 <p><a name="010">10</a> Quibus ipse dixit: Vobis datum est nosse mysterium regni Dei, ceteris autem in parabolis: ut videntes non videant, et audientes non intelligant.<br>
 </p>
 <p><a name="011">11</a> Est autem hæc parabola: Semen est verbum Domini.</p>
 <p><a name="012">12</a> Qui autem secus viam, hi sunt qui audiunt: deinde venit diabolus, et tollit verbum de corde eorum, ne credentes salvi fiant.</p>
 <p><a name="013">13</a> Nam qui supra petram, qui cum audierint, cum gaudio suscipiunt verbum: et hi radices non habent: qui ad tempus credunt, et in tempore tentationis recedunt.</p>
 <p><a name="014">14</a> Quod autem in spinas cecidit: hi sunt qui audierunt, et a sollicitudinibus, et divitiis, et voluptatibus vitæ euntes, suffocantur, et non referunt fructum.</p>
 <p><a name="015">15</a> Quod autem in bonam terram: hi sunt qui in corde bono et optimo audientes verbum retinent, et fructum afferunt in patientia.<br>
 </p>
 <p><a name="016">16</a> Nemo autem lucernam accendens, operit eam vase, aut subtus lectum ponit: sed supra candelabrum ponit, ut intrantes videant lumen.</p>
 <p><a name="017">17</a> Non est enim occultum, quod non manifestetur: nec absconditum, quod non cognoscatur, et in palam veniat.</p>
 <p><a name="018">18</a> Videte ergo quomodo audiatis? Qui enim habet, dabitur illi: et quicumque non habet, etiam quod putat se habere, auferetur ab illo.<br>
 </p>
 <p><a name="019">19</a> Venerunt autem ad illum mater et fratres ejus, et non poterant adire eum præ turba.</p>
 <p><a name="020">20</a> Et nuntiatum est illi: Mater tua et fratres tui stant foris, volentes te videre.</p>
 <p><a name="021">21</a> Qui respondens, dixit ad eos: Mater mea et fratres mei hi sunt, qui verbum Dei audiunt et faciunt.<br>
 </p>
 <p><a name="022">22</a> Factum est autem in una dierum: et ipse ascendit in naviculam, et discipuli ejus, et ait ad illos: Transfretemus trans stagnum. Et ascenderunt.</p>
 <p><a name="023">23</a> Et navigantibus illis, obdormivit, et descendit procella venti in stagnum, et complebantur, et periclitabantur.</p>
 <p><a name="024">24</a> Accedentes autem suscitaverunt eum, dicentes: Præceptor, perimus. At ille surgens, increpavit ventum, et tempestatem aquæ, et cessavit: et facta est tranquillitas.</p>
 <p><a name="025">25</a> Dixit autem illis: Ubi est fides vestra? Qui timentes, mirati sunt ad invicem, dicentes: Quis putas hic est, quia et ventis, et mari imperat, et obediunt ei?<br>
 </p>
 <p><a name="026">26</a> Et navigaverunt ad regionem Gerasenorum, quæ est contra Galilæam.</p>
 <p><a name="027">27</a> Et cum egressus esset ad terram, occurrit illi vir quidam, qui habebat dæmonium jam temporibus multis, et vestimento non induebatur, neque in domo manebat, sed in monumentis.</p>
 <p><a name="028">28</a> Is, ut vidit Jesum, procidit ante illum: et exclamans voce magna, dixit: Quid mihi et tibi est, Jesu Fili Dei Altissimi? obsecro te, ne me torqueas.</p>
 <p><a name="029">29</a> Præcipiebat enim spiritui immundo ut exiret ab homine. Multis enim temporibus arripiebat illum, et vinciebatur catenis, et compedibus custoditus. Et ruptis vinculis agebatur a dæmonio in deserta.</p>
 <p><a name="030">30</a> Interrogavit autem illum Jesus, dicens: Quod tibi nomen est? At ille dixit: Legio: quia intraverant dæmonia multa in eum.</p>
 <p><a name="031">31</a> Et rogabant illum ne imperaret illis ut in abyssum irent.</p>
 <p><a name="032">32</a> Erat autem ibi grex porcorum multorum pascentium in monte: et rogabant eum, ut permitteret eis in illos ingredi. Et permisit illis.</p>
 <p><a name="033">33</a> Exierunt ergo dæmonia ab homine, et intraverunt in porcos: et impetu abiit grex per præceps in stagnum, et suffocatus est.</p>
 <p><a name="034">34</a> Quod ut viderunt factum qui pascebant, fugerunt, et nuntiaverunt in civitatem et in villas.</p>
 <p><a name="035">35</a> Exierunt autem videre quod factum est, et venerunt ad Jesum, et invenerunt hominem sedentem, a quo dæmonia exierant, vestitum ac sana mente, ad pedes ejus, et timuerunt.</p>
 <p><a name="036">36</a> Nuntiaverunt autem illis et qui viderant, quomodo sanus factus esset a legione:</p>
 <p><a name="037">37</a> et rogaverunt illum omnis multitudo regionis Gerasenorum ut discederet ab ipsis: quia magno timore tenebantur. Ipse autem ascendens navim, reversus est.</p>
 <p><a name="038">38</a> Et rogabat illum vir, a quo dæmonia exierant, ut cum eo esset. Dimisit autem eum Jesus, dicens:</p>
 <p><a name="039">39</a> Redi in domum tuam, et narra quanta tibi fecit Deus. Et abiit per universam civitatem, prædicans quanta illi fecisset Jesus.<br>
 </p>
 <p><a name="040">40</a> Factum est autem cum rediisset Jesus, excepit illum turba: erunt enim omnes exspectantes eum.</p>
 <p><a name="041">41</a> Et ecce venit vir, cui nomen Jairus, et ipse princeps synagogæ erat: et cecidit ad pedes Jesu, rogans eum ut intraret in domum ejus,</p>
 <p><a name="042">42</a> quia unica filia erat ei fere annorum duodecim, et hæc moriebatur. Et contigit, dum iret, a turba comprimebatur.</p>
 <p><a name="043">43</a> Et mulier quædam erat in fluxu sanguinis ab annis duodecim, quæ in medicos erogaverat omnem substantiam suam, nec ab ullo potuit curari:</p>
 <p><a name="044">44</a> accessit retro, et tetigit fimbriam vestimenti ejus: et confestim stetit fluxus sanguinis ejus.</p>
 <p><a name="045">45</a> Et ait Jesus: Quis est, qui me tetigit? Negantibus autem omnibus, dixit Petrus, et qui cum illo erant: Præceptor, turbæ te comprimunt, et affligunt, et dicis: Quis me tetigit?</p>
 <p><a name="046">46</a> Et dicit Jesus: Tetigit me aliquis: nam ego novi virtutem de me exiisse.</p>
 <p><a name="047">47</a> Videns autem mulier, quia non latuit, tremens venit, et procidit ante pedes ejus: et ob quam causam tetigerit eum, indicavit coram omni populo: et quemadmodum confestim sanata sit.</p>
 <p><a name="048">48</a> At ipse dixit ei: Filia, fides tua salvam te fecit: vade in pace.</p>
 <p><a name="049">49</a> Adhuc illo loquente, venit quidam ad principem synagogæ, dicens ei: Quia mortua est filia tua, noli vexare illum.</p>
 <p><a name="050">50</a> Jesus autem, audito hoc verbo, respondit patri puellæ: Noli timere, crede tantum, et salva erit.</p>
 <p><a name="051">51</a> Et cum venisset domum, non permisit intrare secum quemquam, nisi Petrum, et Jacobum, et Joannem, et patrem, et matrem puellæ.</p>
 <p><a name="052">52</a> Flebant autem omnes, et plangebant illam. At ille dixit: Nolite flere: non est mortua puella, sed dormit.</p>
 <p><a name="053">53</a> Et deridebant eum, scientes quod mortua esset.</p>
 <p><a name="054">54</a> Ipse autem tenens manum ejus clamavit, dicens: Puella, surge.</p>
 <p><a name="055">55</a> Et reversus est spiritus ejus, et surrexit continuo. Et jussit illi dari manducare.</p>
 <p><a name="056">56</a> Et stupuerunt parentes ejus, quibus præcepit ne alicui dicerent quod factum erat.</p>
 <p></p><hr>
 <center>
 <a href="luk009.htm">Next: Luke Chapter 9</a></center>
 </body>