<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa010.htm">Polyglot</a> 
 <a href="../kjv/isa010.htm">KJV</a> 
 <a href="../sep/isa010.htm">Sep</a> 
 <a href="../tan/isa010.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa009.htm">Previous</a> 
 <a href="isa011.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 10</h3><p><a name="001">1</a> [Væ qui condunt leges iniquas,<br> et scribentes injustitiam scripserunt,<br></p>
 <p><a name="002">2</a> ut opprimerent in judicio pauperes,<br> et vim facerent causæ humilium populi mei;<br> ut essent viduæ præda eorum,<br> et pupillos diriperent.<br></p>
 <p><a name="003">3</a> Quid facietis in die visitationis,<br> et calamitatis de longe venientis?<br> ad cujus confugietis auxilium?<br> et ubi derelinquetis gloriam vestram,<br></p>
 <p><a name="004">4</a> ne incurvemini sub vinculo,<br> et cum interfectis cadatis?<br> Super omnibus his non est aversus furor ejus,<br> sed adhuc manus ejus extenta.]<br>
 </p>
 <p><a name="005">5</a> [Væ Assur! virga furoris mei et baculus ipse est;<br> in manu eorum indignatio mea.<br></p>
 <p><a name="006">6</a> Ad gentem fallacem mittam eum,<br> et contra populum furoris mei mandabo illi,<br> ut auferat spolia, et diripiat prædam,<br> et ponat illum in conculcationem quasi lutum platearum.<br></p>
 <p><a name="007">7</a> Ipse autem non sic arbitrabitur,<br> et cor ejus non ita existimabit;<br> sed ad conterendum erit cor ejus,<br> et ad internecionem gentium non paucarum.<br></p>
 <p><a name="008">8</a> Dicet enim:</p>
 <p><a name="009">9</a> Numquid non principes mei simul reges sunt?<br> numquid non ut Charcamis, sic Calano?<br> et ut Arphad, sic Emath?<br> numquid non ut Damascus, sic Samaria?<br></p>
 <p><a name="010">10</a> Quomodo invenit manus mea regna idoli,<br> sic et simulacra eorum de Jerusalem et de Samaria.<br></p>
 <p><a name="011">11</a> Numquid non sicut feci Samariæ et idolis ejus,<br> sic faciam Jerusalem et simulacris ejus?<br></p>
 <p><a name="012">12</a> Et erit, cum impleverit Dominus<br> cuncta opera sua<br> in monte Sion et in Jerusalem,<br> visitabo super fructum magnifici cordis regis Assur,<br> et super gloriam altitudinis oculorum ejus.<br></p>
 <p><a name="013">13</a> Dixit enim: In fortitudine manus meæ feci,<br> et in sapientia mea intellexi;<br> et abstuli terminos populorum,<br> et principes eorum deprædatus sum,<br> et detraxi quasi potens in sublimi residentes.<br></p>
 <p><a name="014">14</a> Et invenit quasi nidum manus mea<br> fortitudinem populorum;<br> et sicut colliguntur ova quæ derelicta sunt,<br> sic universam terram ego congregavi;<br> et non fuit qui moveret pennam,<br> et aperiret os, et ganniret.<br></p>
 <p><a name="015">15</a> Numquid gloriabitur securis contra eum qui secat in ea?<br> aut exaltabitur serra contra eum a quo trahitur?<br> Quomodo si elevetur virga contra elevantem se,<br> et exaltetur baculus, qui utique lignum est.<br></p>
 <p><a name="016">16</a> Propter hoc mittet Dominator, Dominus exercituum,<br> in pinguibus ejus tenuitatem;<br> et subtus gloriam ejus succensa ardebit<br> quasi combustio ignis.<br></p>
 <p><a name="017">17</a> Et erit lumen Israël in igne,<br> et Sanctus ejus in flamma;<br> et succendetur, et devorabitur<br> spina ejus et vepres in die una.<br></p>
 <p><a name="018">18</a> Et gloria saltus ejus, et carmeli ejus,<br> ab anima usque ad carnem consumetur;<br> et erit terrore profugus.<br></p>
 <p><a name="019">19</a> Et reliquiæ ligni saltus ejus præ paucitate numerabuntur,<br> et puer scribet eos.]<br>
 </p>
 <p><a name="020">20</a> [Et erit in die illa:<br> non adjiciet residuum Israël,<br> et hi qui fugerint de domo Jacob,<br> inniti super eo qui percutit eos;<br> sed innitetur super Dominum,<br> Sanctum Israël, in veritate.<br></p>
 <p><a name="021">21</a> Reliquiæ convertentur; reliquiæ, inquam, Jacob<br> ad Deum fortem.<br></p>
 <p><a name="022">22</a> Si enim fuerit populus tuus, Israël, quasi arena maris,<br> reliquiæ convertentur ex eo;<br> consummatio abbreviata<br> inundabit justitiam.<br></p>
 <p><a name="023">23</a> Consummationem enim et abbreviationem<br> Dominus Deus exercituum faciet in medio omnis terræ.<br></p>
 <p><a name="024">24</a> Propter hoc, hæc dicit Dominus Deus exercituum:<br> Noli timere, populus meus,<br> habitator Sion, ab Assur:<br> in virga percutiet te,<br> et baculum suum levabit super te,<br> in via Ægypti.<br></p>
 <p><a name="025">25</a> Adhuc enim paululum modicumque,<br> et consummabitur indignatio<br> et furor meus super scelus eorum.<br></p>
 <p><a name="026">26</a> Et suscitabit super eum Dominus exercituum flagellum,<br> juxta plagam Madian in petra Oreb:<br> et virgam suam super mare,<br> et levabit eam in via Ægypti.<br></p>
 <p><a name="027">27</a> Et erit in die illa:<br> auferetur onus ejus de humero tuo<br> et jugum ejus de collo tuo,<br> et computrescet jugum a facie olei.]<br>
 </p>
 <p><a name="028">28</a> [Veniet in Ajath, transibit in Magron,<br> apud Machmas commendabit vasa sua.<br></p>
 <p><a name="029">29</a> Transierunt cursim,<br> Gaba sedes nostra;<br> obstupuit Rama,<br> Gabaath Saulis fugit.<br></p>
 <p><a name="030">30</a> Hinni voce tua, filia Gallim,<br> attende Laisa, paupercula Anathoth.<br></p>
 <p><a name="031">31</a> Migravit Medemena;<br> habitatores Gabim, confortamini.<br></p>
 <p><a name="032">32</a> Adhuc dies est ut in Nobe stetur;<br> agitabit manum suam super montem filiæ Sion,<br> collem Jerusalem.<br></p>
 <p><a name="033">33</a> Ecce Dominator, Dominus exercituum,<br> confringet lagunculam in terrore;<br> et excelsi statura succidentur,<br> et sublimes humiliabuntur.<br></p>
 <p><a name="034">34</a> Et subvertentur condensa saltus ferro;<br> et Libanus cum excelsis cadet.]</p>
 <p></p><hr>
 <center>
 <a href="isa011.htm">Next: Isaiah Chapter 11</a></center>
 </body>