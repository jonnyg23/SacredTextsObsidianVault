<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer023.htm">Polyglot</a> 
 <a href="../kjv/jer023.htm">KJV</a> 
 <a href="../sep/jer023.htm">Sep</a> 
 <a href="../tan/jer023.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer022.htm">Previous</a> 
 <a href="jer024.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 23</h3><p><a name="001">1</a> [Væ pastoribus qui disperdunt et dilacerant<br> gregem pascuæ meæ! dicit Dominus.<br></p>
 <p><a name="002">2</a> Ideo hæc dicit Dominus Deus Israël<br> ad pastores qui pascunt populum meum:<br> Vos dispersistis gregem meum,<br> et ejecistis eos, et non visitastis eos:<br> ecce ego visitabo super vos<br> malitiam studiorum vestrorum, ait Dominus.<br></p>
 <p><a name="003">3</a> Et ego congregabo reliquias gregis mei<br> de omnibus terris ad quas ejecero eos illuc:<br> et convertam eos ad rura sua,<br> et crescent et multiplicabuntur.<br></p>
 <p><a name="004">4</a> Et suscitabo super eos pastores, et pascent eos:<br> non formidabunt ultra, et non pavebunt,<br> et nullus quæretur ex numero, dicit Dominus.]<br>
 </p>
 <p><a name="005">5</a> [Ecce dies veniunt, dicit Dominus,<br> et suscitabo David germen justum:<br> et regnabit rex, et sapiens erit,<br> et faciet judicium et justitiam in terra.<br></p>
 <p><a name="006">6</a> In diebus illis salvabitur Juda,<br> et Israël habitabit confidenter:<br> et hoc est nomen quod vocabunt eum:<br> Dominus justus noster.<br></p>
 <p><a name="007">7</a> Propter hoc ecce dies veniunt, dicit Dominus,<br> et non dicent ultra: Vivit Dominus,<br> qui eduxit filios Israël de terra Ægypti,<br></p>
 <p><a name="008">8</a> sed: Vivit Dominus,<br> qui eduxit et adduxit semen domus Israël de terra aquilonis,<br> et de cunctis terris ad quas ejeceram eos illuc,<br> et habitabunt in terra sua.]<br>
 </p>
 <p><a name="009">9</a> Ad prophetas: [Contritum est cor meum in medio mei;<br> contremuerunt omnia ossa mea:<br> factus sum quasi vir ebrius,<br> et quasi homo madidus a vino,<br> a facie Domini,<br> et a facie verborum sanctorum ejus.<br></p>
 <p><a name="010">10</a> Quia adulteris repleta est terra,<br> quia a facie maledictionis luxit terra,<br> arefacta sunt arva deserti:<br> factus est cursus eorum malus,<br> et fortitudo eorum dissimilis.<br></p>
 <p><a name="011">11</a> Propheta namque et sacerdos polluti sunt,<br> et in domo mea inveni malum eorum, ait Dominus.<br></p>
 <p><a name="012">12</a> Idcirco via eorum erit quasi lubricum in tenebris:<br> impellentur enim, et corruent in ea:<br> afferam enim super eos mala,<br> annum visitationis eorum, ait Dominus.<br></p>
 <p><a name="013">13</a> Et in prophetis Samariæ vidi fatuitatem:<br> prophetabant in Baal,<br> et decipiebant populum meum Israël.<br></p>
 <p><a name="014">14</a> Et in prophetis Jerusalem vidi similitudinem adulterantium,<br> et iter mendacii:<br> et confortaverunt manus pessimorum,<br> ut non converteretur unusquisque a malitia sua:<br> facti sunt mihi omnes ut Sodoma,<br> et habitatores ejus quasi Gomorrha.<br></p>
 <p><a name="015">15</a> Propterea hæc dicit Dominus exercituum ad prophetas:<br> Ecce ego cibabo eos absinthio,<br> et potabo eos felle:<br> a prophetis enim Jerusalem egressa est pollutio<br> super omnem terram.<br></p>
 <p><a name="016">16</a> Hæc dicit Dominus exercituum:<br> Nolite audire verba prophetarum<br> qui prophetant vobis, et decipiunt vos:<br> visionem cordis sui loquuntur,<br> non de ore Domini.<br></p>
 <p><a name="017">17</a> Dicunt his qui blasphemant me:<br> Locutus est Dominus: Pax erit vobis:<br> et omni qui ambulat in pravitate cordis sui dixerunt:<br> Non veniet super vos malum.<br></p>
 <p><a name="018">18</a> Quis enim affuit in consilio Domini,<br> et vidit, et audivit sermonem ejus?<br> quis consideravit verbum illius, et audivit?<br></p>
 <p><a name="019">19</a> Ecce turbo Dominicæ indignationis egredietur,<br> et tempestas erumpens super caput impiorum veniet.<br></p>
 <p><a name="020">20</a> Non revertetur furor Domini,<br> usque dum faciat et usque dum compleat cogitationem cordis sui:<br> in novissimis diebus intelligetis consilium ejus.<br></p>
 <p><a name="021">21</a> Non mittebam prophetas,<br> et ipsi currebant:<br> non loquebar ad eos,<br> et ipsi prophetabant.<br></p>
 <p><a name="022">22</a> Si stetissent in consilio meo,<br> et nota fecissent verba mea populo meo,<br> avertissem utique eos a via sua mala,<br> et a cogitationibus suis pessimis.<br></p>
 <p><a name="023">23</a> Putasne Deus e vicino ego sum, dicit Dominus,<br> et non Deus de longe?<br></p>
 <p><a name="024">24</a> Si occultabitur vir in absconditis,<br> et ego non videbo eum? dicit Dominus.<br> Numquid non cælum et terram ego impleo? dicit Dominus.<br></p>
 <p><a name="025">25</a> Audivi quæ dixerunt prophetæ<br> prophetantes in nomine meo mendacium,<br> atque dicentes: Somniavi, somniavi.<br></p>
 <p><a name="026">26</a> Usquequo istud est in corde prophetarum vaticinantium mendacium,<br> et prophetantium seductiones cordis sui?<br></p>
 <p><a name="027">27</a> Qui volunt facere ut obliviscatur populus meus nominis mei,<br> propter somnia eorum quæ narrat unusquisque ad proximum suum,<br> sicut obliti sunt patres eorum nominis mei propter Baal?<br></p>
 <p><a name="028">28</a> Propheta qui habet somnium,<br> narret somnium:<br> et qui habet sermonem meum,<br> loquatur sermonem meum vere.<br> Quid paleis ad triticum? dicit Dominus.<br></p>
 <p><a name="029">29</a> Numquid non verba mea sunt quasi ignis, dicit Dominus,<br> et quasi malleus conterens petram?<br></p>
 <p><a name="030">30</a> Propterea ecce ego ad prophetas, ait Dominus,<br> qui furantur verba mea unusquisque a proximo suo.<br></p>
 <p><a name="031">31</a> Ecce ego ad prophetas, ait Dominus,<br> qui assumunt linguas suas, et aiunt: Dicit Dominus.<br></p>
 <p><a name="032">32</a> Ecce ego ad prophetas somniantes mendacium, ait Dominus,<br> qui narraverunt ea, et seduxerunt populum meum<br> in mendacio suo et in miraculis suis,<br> cum ego non misissem eos, nec mandassem eis:<br> qui nihil profuerunt populo huic, dicit Dominus.<br></p>
 <p><a name="033">33</a> Si igitur interrogaverit te populus iste,<br> vel propheta, aut sacerdos, dicens:<br> Quod est onus Domini?<br> dices ad eos: Vos estis onus:<br> projiciam quippe vos, dicit Dominus.<br></p>
 <p><a name="034">34</a> Et propheta, et sacerdos, et populus<br> qui dicit: Onus Domini:<br> visitabo super virum illum et super domum ejus.<br></p>
 <p><a name="035">35</a> Hæc dicetis unusquisque ad proximum,<br> et ad fratrem suum:<br> Quid respondit Dominus?<br> et quid locutus est Dominus?<br></p>
 <p><a name="036">36</a> Et onus Domini ultra non memorabitur:<br> quia onus erit unicuique sermo suus,<br> et pervertistis verba Dei viventis,<br> Domini exercituum, Dei nostri.<br></p>
 <p><a name="037">37</a> Hæc dices ad prophetam:<br> Quid respondit tibi Dominus?<br> et quid locutus est Dominus?<br></p>
 <p><a name="038">38</a> Si autem onus Domini dixeritis,<br> propter hoc hæc dicit Dominus:<br> Quia dixistis sermonem istum: Onus Domini,<br> et misi ad vos dicens: Nolite dicere: Onus Domini:<br></p>
 <p><a name="039">39</a> propterea ecce ego tollam vos portans,<br> et derelinquam vos,<br> et civitatem quam dedi vobis et patribus vestris,<br> a facie mea:<br></p>
 <p><a name="040">40</a> et dabo vos in opprobrium sempiternum,<br> et in ignominiam æternam,<br> quæ numquam oblivione delebitur.]</p>
 <p></p><hr>
 <center>
 <a href="jer024.htm">Next: Jeremiah Chapter 24</a></center>
 </body>