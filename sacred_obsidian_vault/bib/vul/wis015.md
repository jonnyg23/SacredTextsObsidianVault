<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis015.htm">Polyglot</a> 
 <a href="../apo/wis015.htm">Apo</a> 
 <a href="../sep/wis015.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis014.htm">Previous</a> 
 <a href="wis016.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 15</h3><p><a name="001">1</a> [Tu autem, Deus noster, suavis et verus es,<br> patiens, et in misericordia disponens omnia.<br></p>
 <p><a name="002">2</a> Etenim si peccaverimus, tui sumus,<br> scientes magnitudinem tuam;<br> et si non peccaverimus,<br> scimus quoniam apud te sumus computati.<br></p>
 <p><a name="003">3</a> Nosse enim te, consummata justitia est;<br> et scire justitiam et virtutem tuam, radix est immortalitatis.<br></p>
 <p><a name="004">4</a> Non enim in errorem induxit nos<br> hominum malæ artis excogitatio,<br> nec umbra picturæ labor sine fructu,<br> effigies sculpta per varios colores:<br></p>
 <p><a name="005">5</a> cujus aspectus insensato dat concupiscentiam,<br> et diligit mortuæ imaginis effigiem sine anima.<br></p>
 <p><a name="006">6</a> Malorum amatores digni sunt qui spem habeant in talibus,<br> et qui faciunt illos, et qui diligunt, et qui colunt.]<br>
 </p>
 <p><a name="007">7</a> [Sed et figulus mollem terram premens,<br> laboriose fingit ad usus nostros unumquodque vas;<br> et de eodem luto fingit quæ munda sunt in usum vasa,<br> et similiter quæ his sunt contraria:<br> horum autem vasorum quis sit usus,<br> judex est figulus.<br></p>
 <p><a name="008">8</a> Et cum labore vano deum fingit de eodem luto<br> ille qui paulo ante de terra factus fuerat,<br> et post pusillum reducit se unde acceptus est,<br> repetitus animæ debitum quam habebat.<br></p>
 <p><a name="009">9</a> Sed cura est illi non quia laboraturus est,<br> nec quoniam brevis illi vita est:<br> sed concertatur aurificibus et argentariis;<br> sed et ærarios imitatur,<br> et gloriam præfert, quoniam res supervacuas fingit.<br></p>
 <p><a name="010">10</a> Cinis est enim cor ejus,<br> et terra supervacua spes illius,<br> et luto vilior vita ejus:<br></p>
 <p><a name="011">11</a> quoniam ignoravit qui se finxit,<br> et qui inspiravit illi animam quæ operatur,<br> et qui insufflavit ei spiritum vitalem.<br></p>
 <p><a name="012">12</a> Sed et æstimaverunt ludum esse vitam nostram,<br> et conversationem vitæ compositam ad lucrum,<br> et oportere undecumque etiam ex malo acquirere.<br></p>
 <p><a name="013">13</a> Hic enim scit se super omnes delinquere,<br> qui ex terræ materia fragilia vasa et sculptilia fingit.<br></p>
 <p><a name="014">14</a> Omnes enim insipientes,<br> et infelices supra modum animæ superbi,<br> sunt inimici populi tui, et imperantes illi:<br></p>
 <p><a name="015">15</a> quoniam omnia idola nationum deos æstimaverunt,<br> quibus neque oculorum usus est ad videndum,<br> neque nares ad percipiendum spiritum,<br> neque aures ad audiendum,<br> neque digiti manuum ad tractandum,<br> sed et pedes eorum pigri ad ambulandum.<br></p>
 <p><a name="016">16</a> Homo enim fecit illos;<br> et qui spiritum mutuatus est, is finxit illos.<br> Nemo enim sibi similem homo poterit deum fingere.<br></p>
 <p><a name="017">17</a> Cum enim sit mortalis, mortuum fingit manibus iniquis.<br> Melior enim est ipse his quos colit,<br> quia ipse quidem vixit, cum esset mortalis, illi autem numquam.]<br>
 </p>
 <p><a name="018">18</a> [Sed et animalia miserrima colunt;<br> insensata enim comparata his, illis sunt deteriora.<br></p>
 <p><a name="019">19</a> Sed nec aspectu aliquis ex his animalibus bona potest conspicere:<br> effugerunt autem Dei laudem et benedictionem ejus.]</p>
 <p></p><hr>
 <center>
 <a href="wis016.htm">Next: Wisdom Chapter 16</a></center>
 </body>