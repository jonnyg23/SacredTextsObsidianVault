<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro025.htm">Polyglot</a> 
 <a href="../kjv/pro025.htm">KJV</a> 
 <a href="../tan/pro025.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro024.htm">Previous</a> 
 <a href="pro026.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 25</h3><p><a name="001">1</a> Hæ quoque parabolæ Salomonis, quas transtulerunt viri Ezechiæ regis Juda.</p>
 <p><a name="002">2</a> [Gloria Dei est celare verbum,<br> et gloria regum investigare sermonem.<br></p>
 <p><a name="003">3</a> Cælum sursum, et terra deorsum,<br> et cor regum inscrutabile.<br></p>
 <p><a name="004">4</a> Aufer rubiginem de argento,<br> et egredietur vas purissimum.<br></p>
 <p><a name="005">5</a> Aufer impietatem de vultu regis,<br> et firmabitur justitia thronus ejus.<br></p>
 <p><a name="006">6</a> Ne gloriosus appareas coram rege,<br> et in loco magnorum ne steteris.<br></p>
 <p><a name="007">7</a> Melius est enim ut dicatur tibi: Ascende huc,<br> quam ut humilieris coram principe.]<br>
 </p>
 <p><a name="008">8</a> [Quæ viderunt oculi tui ne proferas in jurgio cito,<br> ne postea emendare non possis,<br> cum dehonestaveris amicum tuum.<br></p>
 <p><a name="009">9</a> Causam tuam tracta cum amico tuo,<br> et secretum extraneo ne reveles:<br></p>
 <p><a name="010">10</a> ne forte insultet tibi cum audierit,<br> et exprobrare non cesset.<br> Gratia et amicitia liberant:<br> quas tibi serva, ne exprobrabilis fias.<br></p>
 <p><a name="011">11</a> Mala aurea in lectis argenteis,<br> qui loquitur verbum in tempore suo.<br></p>
 <p><a name="012">12</a> Inauris aurea, et margaritum fulgens,<br> qui arguit sapientem et aurem obedientem.<br></p>
 <p><a name="013">13</a> Sicut frigus nivis in die messis,<br> ita legatus fidelis ei qui misit eum:<br> animam ipsius requiescere facit.<br></p>
 <p><a name="014">14</a> Nubes, et ventus, et pluviæ non sequentes,<br> vir gloriosus et promissa non complens.<br></p>
 <p><a name="015">15</a> Patientia lenietur princeps,<br> et lingua mollis confringet duritiam.]<br>
 </p>
 <p><a name="016">16</a> [Mel invenisti: comede quod sufficit tibi,<br> ne forte satiatus evomas illud.<br></p>
 <p><a name="017">17</a> Subtrahe pedem tuum de domo proximi tui,<br> nequando satiatus oderit te.<br></p>
 <p><a name="018">18</a> Jaculum, et gladius, et sagitta acuta,<br> homo qui loquitur contra proximum suum falsum testimonium.<br></p>
 <p><a name="019">19</a> Dens putridus, et pes lassus,<br> qui sperat super infideli in die angustiæ,<br></p>
 <p><a name="020">20</a> et amittit pallium in die frigoris.<br> Acetum in nitro,<br> qui cantat carmina cordi pessimo.<br> Sicut tinea vestimento, et vermis ligno,<br> ita tristitia viri nocet cordi.<br></p>
 <p><a name="021">21</a> Si esurierit inimicus tuus, ciba illum;<br> si sitierit, da ei aquam bibere:<br></p>
 <p><a name="022">22</a> prunas enim congregabis super caput ejus,<br> et Dominus reddet tibi.<br></p>
 <p><a name="023">23</a> Ventus aquilo dissipat pluvias,<br> et facies tristis linguam detrahentem.<br></p>
 <p><a name="024">24</a> Melius est sedere in angulo domatis<br> quam cum muliere litigiosa et in domo communi.<br></p>
 <p><a name="025">25</a> Aqua frigida animæ sitienti,<br> et nuntius bonus de terra longinqua.<br></p>
 <p><a name="026">26</a> Fons turbatus pede et vena corrupta,<br> justus cadens coram impio.<br></p>
 <p><a name="027">27</a> Sicut qui mel multum comedit non est ei bonum,<br> sic qui scrutator est majestatis opprimetur a gloria.<br></p>
 <p><a name="028">28</a> Sicut urbs patens et absque murorum ambitu,<br> ita vir qui non potest in loquendo cohibere spiritum suum.]</p>
 <p></p><hr>
 <center>
 <a href="pro026.htm">Next: Proverbs Chapter 26</a></center>
 </body>