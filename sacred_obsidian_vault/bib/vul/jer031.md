<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer031.htm">Polyglot</a> 
 <a href="../kjv/jer031.htm">KJV</a> 
 <a href="../sep/jer031.htm">Sep</a> 
 <a href="../tan/jer031.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer030.htm">Previous</a> 
 <a href="jer032.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 31</h3><p><a name="001">1</a> [In tempore illo, dicit Dominus,<br> ero Deus universis cognationibus Israël,<br> et ipsi erunt mihi in populum.<br></p>
 <p><a name="002">2</a> Hæc dicit Dominus:<br> Invenit gratiam in deserto populus qui remanserat a gladio:<br> vadet ad requiem suam Israël.<br></p>
 <p><a name="003">3</a> Longe Dominus apparuit mihi.<br> Et in caritate perpetua dilexi te:<br> ideo attraxi te, miserans.<br></p>
 <p><a name="004">4</a> Rursumque ædificabo te, et ædificaberis, virgo Israël:<br> adhuc ornaberis tympanis tuis,<br> et egredieris in choro ludentium.<br></p>
 <p><a name="005">5</a> Adhuc plantabis vineas in montibus Samariæ:<br> plantabunt plantantes,<br> et donec tempus veniat, non vindemiabunt.<br></p>
 <p><a name="006">6</a> Quia erit dies in qua clamabunt custodes in monte Ephraim:<br> Surgite, et ascendamus in Sion ad Dominum Deum nostrum.<br></p>
 <p><a name="007">7</a> Quia hæc dicit Dominus:<br> Exsultate in lætitia, Jacob,<br> et hinnite contra caput gentium:<br> personate, et canite, et dicite:<br> Salva, Domine, populum tuum, reliquias Israël.<br></p>
 <p><a name="008">8</a> Ecce ego adducam eos de terra aquilonis,<br> et congregabo eos ab extremis terræ:<br> inter quos erunt cæcus et claudus,<br> prægnans et pariens simul,<br> ctus magnus revertentium huc.<br></p>
 <p><a name="009">9</a> In fletu venient,<br> et in misericordia reducam eos:<br> et adducam eos per torrentes aquarum in via recta,<br> et non impingent in ea,<br> quia factus sum Israëli pater,<br> et Ephraim primogenitus meus est.<br></p>
 <p><a name="010">10</a> Audite verbum Domini, gentes,<br> et annuntiate in insulis quæ procul sunt,<br> et dicite: Qui dispersit Israël congregabit eum,<br> et custodiet eum sicut pastor gregem suum.<br></p>
 <p><a name="011">11</a> Redemit enim Dominus Jacob,<br> et liberavit eum de manu potentioris.<br></p>
 <p><a name="012">12</a> Et venient, et laudabunt in monte Sion:<br> et confluent ad bona Domini,<br> super frumento, et vino, et oleo,<br> et ftu pecorum et armentorum:<br> eritque anima eorum quasi hortus irriguus,<br> et ultra non esurient.<br></p>
 <p><a name="013">13</a> Tunc lætabitur virgo in choro,<br> juvenes et senes simul:<br> et convertam luctum eorum in gaudium,<br> et consolabor eos, et lætificabo a dolore suo.<br></p>
 <p><a name="014">14</a> Et inebriabo animam sacerdotum pinguedine,<br> et populus meus bonis meis adimplebitur, ait Dominus.<br></p>
 <p><a name="015">15</a> Hæc dicit Dominus:<br> Vox in excelso audita est lamentationis:<br> luctus, et fletus Rachel plorantis filios suos,<br> et nolentis consolari super eis,<br> quia non sunt.<br></p>
 <p><a name="016">16</a> Hæc dicit Dominus:<br> Quiescat vox tua a ploratu,<br> et oculi tui a lacrimis,<br> quia est merces operi tuo, ait Dominus,<br> et revertentur de terra inimici:<br></p>
 <p><a name="017">17</a> et est spes novissimis tuis, ait Dominus,<br> et revertentur filii ad terminos suos.<br></p>
 <p><a name="018">18</a> Audiens audivi Ephraim transmigrantem:<br> Castigasti me, et eruditus sum,<br> quasi juvenculus indomitus:<br> converte me, et convertar,<br> quia tu Dominus Deus meus.<br></p>
 <p><a name="019">19</a> Postquam enim convertisti me, egi pnitentiam:<br> et postquam ostendisti mihi, percussi femur meum.<br> Confusus sum, et erubui,<br> quoniam sustinui opprobrium adolescentiæ meæ.<br></p>
 <p><a name="020">20</a> Si filius honorabilis mihi Ephraim,<br> si puer delicatus!<br> quia ex quo locutus sum de eo,<br> adhuc recordabor ejus.<br> Idcirco conturbata sunt viscera mea super eum:<br> miserans miserebor ejus, ait Dominus.<br></p>
 <p><a name="021">21</a> Statue tibi speculam;<br> pone tibi amaritudines;<br> dirige cor tuum in viam rectam in qua ambulasti:<br> revertere, virgo Israël,<br> revertere ad civitates tuas istas.<br></p>
 <p><a name="022">22</a> Usquequo deliciis dissolveris, filia vaga?<br> quia creavit Dominus novum super terram:<br> femina circumdabit virum.<br></p>
 <p><a name="023">23</a> Hæc dicit Dominus exercituum, Deus Israël:<br> Adhuc dicent verbum istud<br> in terra Juda et in urbibus ejus,<br> cum convertero captivitatem eorum:<br> Benedicat tibi Dominus, pulchritudo justitiæ, mons sanctus:<br></p>
 <p><a name="024">24</a> et habitabunt in eo Judas et omnes civitates ejus simul,<br> agricolæ et minantes greges.<br></p>
 <p><a name="025">25</a> Quia inebriavi animam lassam,<br> et omnem animam esurientem saturavi.<br></p>
 <p><a name="026">26</a> Ideo quasi de somno suscitatus sum:<br> et vidi, et somnus meus dulcis mihi.<br></p>
 <p><a name="027">27</a> Ecce dies veniunt, dicit Dominus,<br> et seminabo domum Israël et domum Juda<br> semine hominum et semine jumentorum.<br></p>
 <p><a name="028">28</a> Et sicut vigilavi super eos<br> ut evellerem, et demolirer, et dissiparem,<br> et disperderem, et affligerem,<br> sic vigilabo super eos<br> ut ædificem et plantem, ait Dominus.<br></p>
 <p><a name="029">29</a> In diebus illis non dicent ultra:<br> Patres comederunt uvam acerbam,<br> et dentes filiorum obstupuerunt.<br></p>
 <p><a name="030">30</a> Sed unusquisque in iniquitate sua morietur:<br> omnis homo qui comederit uvam acerbam,<br> obstupescent dentes ejus.<br></p>
 <p><a name="031">31</a> Ecce dies venient, dicit Dominus,<br> et feriam domui Israël et domui Juda fdus novum,<br></p>
 <p><a name="032">32</a> non secundum pactum quod pepigi cum patribus eorum<br> in die qua apprehendi manum eorum<br> ut educerem eos de terra Ægypti,<br> pactum quod irritum fecerunt:<br> et ego dominatus sum eorum, dicit Dominus.<br></p>
 <p><a name="033">33</a> Sed hoc erit pactum quod feriam cum domo Israël<br> post dies illos, dicit Dominus:<br> dabo legem meam in visceribus eorum,<br> et in corde eorum scribam eam,<br> et ero eis in Deum,<br> et ipsi erunt mihi in populum:<br></p>
 <p><a name="034">34</a> et non docebit ultra vir proximum suum<br> et vir fratrem suum,<br> dicens: Cognosce Dominum:<br> omnes enim cognoscent me,<br> a minimo eorum usque ad maximum, ait Dominus:<br> quia propitiabor iniquitati eorum,<br> et peccati eorum non memorabor amplius.<br></p>
 <p><a name="035">35</a> Hæc dicit Dominus qui dat solem in lumine diei,<br> ordinem lunæ et stellarum in lumine noctis:<br> qui turbat mare, et sonant fluctus ejus:<br> Dominus exercituum nomen illi:<br></p>
 <p><a name="036">36</a> Si defecerint leges istæ coram me, dicit Dominus,<br> tunc et semen Israël deficiet,<br> ut non sit gens coram me cunctis diebus.<br></p>
 <p><a name="037">37</a> Hæc dicit Dominus:<br> Si mensurari potuerint cæli sursum,<br> et investigari fundamenta terræ deorsum,<br> et ego abjiciam universum semen Israël,<br> propter omnia quæ fecerunt, dicit Dominus.<br></p>
 <p><a name="038">38</a> Ecce dies veniunt, dicit Dominus,<br> et ædificabitur civitas Domino,<br> a turre Hananeel usque ad portam anguli.<br></p>
 <p><a name="039">39</a> Et exibit ultra norma mensuræ<br> in conspectu ejus super collem Gareb,<br> et circuibit Goatha,<br></p>
 <p><a name="040">40</a> et omnem vallem cadaverum, et cineris,<br> et universam regionem mortis<br> usque ad torrentem Cedron,<br> et usque ad angulum portæ equorum orientalis,<br> Sanctum Domini:<br> non evelletur, et non destruetur ultra in perpetuum.]</p>
 <p></p><hr>
 <center>
 <a href="jer032.htm">Next: Jeremiah Chapter 32</a></center>
 </body>