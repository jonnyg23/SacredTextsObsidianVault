<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis009.htm">Polyglot</a> 
 <a href="../apo/wis009.htm">Apo</a> 
 <a href="../sep/wis009.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis008.htm">Previous</a> 
 <a href="wis010.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 9</h3><p><a name="001">1</a> [Deus patrum meorum, et Domine misericordiæ,<br> qui fecisti omnia verbo tuo,<br></p>
 <p><a name="002">2</a> et sapientia tua constituisti hominem,<br> ut dominaretur creaturæ quæ a te facta est,<br></p>
 <p><a name="003">3</a> ut disponat orbem terrarum in æquitate et justitia,<br> et in directione cordis judicium judicet:<br></p>
 <p><a name="004">4</a> da mihi sedium tuarum assistricem sapientiam,<br> et noli me reprobare a pueris tuis:<br></p>
 <p><a name="005">5</a> quoniam servus tuus sum ego, et filius ancillæ tuæ;<br> homo infirmus, et exigui temporis,<br> et minor ad intellectum judicii et legum.<br></p>
 <p><a name="006">6</a> Nam etsi quis erit consummatus inter filios hominum,<br> si ab illo abfuerit sapientia tua, in nihilum computabitur.<br></p>
 <p><a name="007">7</a> Tu elegisti me regem populo tuo,<br> et judicem filiorum tuorum et filiarum:<br></p>
 <p><a name="008">8</a> et dixisti me ædificare templum in monte sancto tuo,<br> et in civitate habitationis tuæ altare:<br> similitudinem tabernaculi sancti tui quod præparasti ab initio.<br></p>
 <p><a name="009">9</a> Et tecum sapientia tua, quæ novit opera tua,<br> quæ et affuit tunc cum orbem terrarum faceres,<br> et sciebat quid esset placitum oculis tuis,<br> et quid directum in præceptis tuis.<br></p>
 <p><a name="010">10</a> Mitte illam de cælis sanctis tuis,<br> et a sede magnitudinis tuæ,<br> ut mecum sit et mecum laboret,<br> ut sciam quid acceptum sit apud te:<br></p>
 <p><a name="011">11</a> scit enim illa omnia, et intelligit,<br> et deducet me in operibus meis sobrie,<br> et custodiet me in sua potentia.<br></p>
 <p><a name="012">12</a> Et erunt accepta opera mea,<br> et disponam populum tuum juste,<br> et ero dignus sedium patris mei.<br></p>
 <p><a name="013">13</a> Quis enim hominum poterit scire consilium Dei?<br> aut quis poterit cogitare quid velit Deus?<br></p>
 <p><a name="014">14</a> Cogitationes enim mortalium timidæ,<br> et incertæ providentiæ nostræ;<br></p>
 <p><a name="015">15</a> corpus enim quod corrumpitur aggravat animam,<br> et terrena inhabitatio deprimit sensum multa cogitantem.<br></p>
 <p><a name="016">16</a> Et difficile æstimamus quæ in terra sunt,<br> et quæ in prospectu sunt invenimus cum labore:<br> quæ autem in cælis sunt, quis investigabit?<br></p>
 <p><a name="017">17</a> Sensum autem tuum, quis sciet, nisi tu dederis sapientiam,<br> et miseris spiritum sanctum tuum de altissimis,<br></p>
 <p><a name="018">18</a> et sic correctæ sint semitæ eorum qui sunt in terris,<br> et quæ tibi placent didicerint homines?<br></p>
 <p><a name="019">19</a> Nam per sapientiam sanati sunt<br> quicumque placuerunt tibi, Domine, a principio.]</p>
 <p></p><hr>
 <center>
 <a href="wis010.htm">Next: Wisdom Chapter 10</a></center>
 </body>