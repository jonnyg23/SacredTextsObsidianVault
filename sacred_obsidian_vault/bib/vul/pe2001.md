<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pe2001.htm">Polyglot</a> 
 <a href="../gnt/pe2001.htm">GNT</a> 
 <a href="../kjv/pe2001.htm">KJV</a> 
 
 <br>
 <br><a href="pe2.htm">2 Peter Index</a><br>
  
 <a href="pe1005.htm">Previous</a> 
 <a href="pe2002.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Peter Chapter 1</h3><p><a name="001">1</a> Simon Petrus, servus et apostolus Jesu Christi, iis qui coæqualem nobiscum sortiti sunt fidem in justitia Dei nostri, et Salvatoris Jesu Christi.</p>
 <p><a name="002">2</a> Gratia vobis, et pax adimpleatur in cognitione Dei, et Christi Jesu Domini nostri:</p>
 <p><a name="003">3</a> Quomodo omnia nobis divinæ virtutis suæ, quæ ad vitam et pietatem donata sunt, per cognitionem ejus, qui vocavit nos propria gloria, et virtute,</p>
 <p><a name="004">4</a> per quem maxima, et pretiosa nobis promissa donavit: ut per hæc efficiamini divinæ consortes naturæ: fugientes ejus, quæ in mundo est, concupiscentiæ corruptionem.<br>
 </p>
 <p><a name="005">5</a> Vos autem curam omnem subinferentes, ministrate in fide vestra virtutem, in virtute autem scientiam,</p>
 <p><a name="006">6</a> in scientia autem abstinentiam, in abstinentia autem patientiam, in patientia autem pietatem,</p>
 <p><a name="007">7</a> in pietate autem amorem fraternitatis, in amore autem fraternitatis caritatem.</p>
 <p><a name="008">8</a> Hæc enim si vobiscum adsint, et superent, non vacuos nec sine fructu vos constituent in Domini nostri Jesu Christi cognitione.</p>
 <p><a name="009">9</a> Cui enim non præsto sunt hæc, cæcus est, et manu tentans, oblivionem accipiens purgationis veterum suorum delictorum.</p>
 <p><a name="010">10</a> Quapropter fratres, magis satagite ut per bona opera certam vestram vocationem, et electionem faciatis: hæc enim facientes, non peccabitis aliquando.</p>
 <p><a name="011">11</a> Sic enim abundanter ministrabitur vobis introitus in æternum regnum Domini nostri et Salvatoris Jesu Christi.<br>
 </p>
 <p><a name="012">12</a> Propter quod incipiam vos semper commonere de his: et quidem scientes et confirmatos vos in præsenti veritate.</p>
 <p><a name="013">13</a> Justum autem arbitror quamdiu sum in hoc tabernaculo, suscitare vos in commonitione:</p>
 <p><a name="014">14</a> certus quod velox est depositio tabernaculi mei secundum quod et Dominus noster Jesus Christus significavit mihi.</p>
 <p><a name="015">15</a> Dabo autem operam et frequenter habere vos post obitum meum, ut horum memoriam faciatis.<br>
 </p>
 <p><a name="016">16</a> Non enim doctas fabulas secuto notam fecimus vobis Domini nostri Jesu Christi virtutem et præsentiam: sed speculatores facti illius magnitudinis.</p>
 <p><a name="017">17</a> Accipiens enim a Deo Patre honorem et gloriam, voce delapsa ad eum hujuscemodi a magnifica gloria: Hic est Filius meus dilectus, in quo mihi complacui, ipsum audite.</p>
 <p><a name="018">18</a> Et hanc vocem nos audivimus de cælo allatam, cum essemus cum ipso in monte sancto.</p>
 <p><a name="019">19</a> Et habemus firmiorem propheticum sermonem: cui benefacitis attendentes quasi lucernæ lucenti in caliginoso donec dies elucescat, et lucifer oriatur in cordibus vestris:</p>
 <p><a name="020">20</a> hoc primum intelligentes quod omnis prophetia Scripturæ propria interpretatione non fit.</p>
 <p><a name="021">21</a> Non enim voluntate humana allata est aliquando prophetia: sed Spiritu Sancto inspirati, locuti sunt sancti Dei homines.</p>
 <p></p><hr>
 <center>
 <a href="pe2002.htm">Next: 2 Peter Chapter 2</a></center>
 </body>