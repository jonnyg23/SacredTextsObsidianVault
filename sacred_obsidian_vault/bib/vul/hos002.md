<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hos002.htm">Polyglot</a> 
 <a href="../kjv/hos002.htm">KJV</a> 
 <a href="../sep/hos002.htm">Sep</a> 
 <a href="../tan/hos002.htm">Tan</a> 
 
 <br>
 <br><a href="hos.htm">Hosea Index</a><br>
  
 <a href="hos001.htm">Previous</a> 
 <a href="hos003.htm">Next</a> 
 </center>
 <hr>
 
 <h3 align="CENTER">Vulgate (Latin): Hosea Chapter 2</h3><p><a name="001">1</a> Dicite fratribus vestris: Populus meus; et sorori vestræ: Misericordiam consecuta.<br>
 </p>
 <p><a name="002">2</a> [Judicate matrem vestram, judicate,<br> quoniam ipsa non uxor mea,<br> et ego non vir ejus.<br> Auferat fornicationes suas a facie sua,<br> et adulteria sua de medio uberum suorum;<br></p>
 <p><a name="003">3</a> ne forte expoliem eam nudam,<br> et statuam eam secundum diem nativitatis suæ,<br> et ponam eam quasi solitudinem,<br> et statuam eam velut terram inviam,<br> et interficiam eam siti.<br></p>
 <p><a name="004">4</a> Et filiorum illius non miserebor,<br> quoniam filii fornicationum sunt.<br></p>
 <p><a name="005">5</a> Quia fornicata est mater eorum,<br> confusa est quæ concepit eos;<br> quia dixit: Vadam post amatores meos,<br> qui dant panes mihi, et aquas meas,<br> lanam meam, et linum meum,<br> oleum meum, et potum meum.<br></p>
 <p><a name="006">6</a> Propter hoc ecce ego sepiam viam tuam spinis,<br> et sepiam eam maceria, et semitas suas non inveniet.<br></p>
 <p><a name="007">7</a> Et sequetur amatores suos, et non apprehendet eos;<br> et quæret eos, et non inveniet:<br> et dicet: Vadam, et revertar ad virum meum priorem,<br> quia bene mihi erat tunc magis quam nunc.<br></p>
 <p><a name="008">8</a> Et hæc nescivit, quia ego dedi ei frumentum, et vinum, et oleum,<br> et argentum multiplicavi ei, et aurum,<br> quæ fecerunt Baal.<br></p>
 <p><a name="009">9</a> Idcirco convertar, et sumam frumentum meum in tempore suo,<br> et vinum meum in tempore suo.<br> Et liberabo lanam meam et linum meum,<br> quæ operiebant ignominiam ejus.<br></p>
 <p><a name="010">10</a> Et nunc revelabo stultitiam ejus in oculis amatorum ejus;<br> et vir non eruet eam de manu mea;<br></p>
 <p><a name="011">11</a> et cessare faciam omne gaudium ejus,<br> solemnitatem ejus, neomeniam ejus, sabbatum ejus,<br> et omnia festa tempora ejus.<br></p>
 <p><a name="012">12</a> Et corrumpam vineam ejus, et ficum ejus,<br> de quibus dixit: Mercedes hæ meæ sunt,<br> quas dederunt mihi amatores mei;<br> et ponam eam in saltum,<br> et comedet eam bestia agri.<br></p>
 <p><a name="013">13</a> Et visitabo super eam dies Baalim,<br> quibus accendebat incensum,<br> et ornabatur in aure sua, et monili suo.<br> Et ibat post amatores suos,<br> et mei obliviscebatur, dicit Dominus.<br></p>
 <p><a name="014">14</a> Propter hoc ecce ego lactabo eam,<br> et ducam eam in solitudinem,<br> et loquar ad cor ejus.<br></p>
 <p><a name="015">15</a> Et dabo ei vinitores ejus ex eodem loco,<br> et vallem Achor, ad aperiendam spem;<br> et canet ibi juxta dies juventutis suæ,<br> et juxta dies ascensionis suæ de terra Ægypti.<br></p>
 <p><a name="016">16</a> Et erit in die illa, ait Dominus:<br> vocabit me, Vir meus,<br> et non vocabit me ultra Baali.<br></p>
 <p><a name="017">17</a> Et auferam nomina Baalim de ore ejus,<br> et non recordabitur ultra nominis eorum.<br></p>
 <p><a name="018">18</a> Et percutiam cum eis fdus in die illa, cum bestia agri,<br> et cum volucre cæli, et cum reptili terræ;<br> et arcum, et gladium, et bellum conteram de terra,<br> et dormire eos faciam fiducialiter.<br></p>
 <p><a name="019">19</a> Et sponsabo te mihi in sempiternum;<br> et sponsabo te mihi in justitia, et judicio,<br> et in misericordia, et in miserationibus.<br></p>
 <p><a name="020">20</a> Et sponsabo te mihi in fide;<br> et scies quia ego Dominus.<br></p>
 <p><a name="021">21</a> Et erit in die illa:<br> exaudiam, dicit Dominus, exaudiam cælos,<br> et illi exaudient terram.<br></p>
 <p><a name="022">22</a> Et terra exaudiet triticum, et vinum, et oleum,<br> et hæc exaudient Jezrahel.<br></p>
 <p><a name="023">23</a> Et seminabo eam mihi in terra,<br> et miserebor ejus quæ fuit Absque misericordia.<br></p>
 <p><a name="024">24</a> Et dicam Non populo meo: Populus meus es tu;<br> et ipse dicet: Deus meus es tu.]</p>
 <p></p><hr>
 <center>
 <a href="hos003.htm">Next: Hosea Chapter 3</a></center>
 </body>