<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma1004.htm">Polyglot</a> 
 <a href="../apo/ma1004.htm">Apo</a> 
 <a href="../sep/ma1004.htm">Sep</a> 
 
 <br>
 <br><a href="ma1.htm">1 Macabees Index</a><br>
  
 <a href="ma1003.htm">Previous</a> 
 <a href="ma1005.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Macabees Chapter 4</h3><p><a name="001">1</a> Et assumpsit Gorgias quinque millia virorum, et mille equites electos: et moverunt castra nocte,</p>
 <p><a name="002">2</a> ut applicarent ad castra Judæorum, et percuterent eos subito: et filii, qui erant ex arce, erant illis duces.</p>
 <p><a name="003">3</a> Et audivit Judas, et surrexit ipse et potentes percutere virtutem exercituum regis, qui erant in Emmaum:</p>
 <p><a name="004">4</a> adhuc enim dispersus erat exercitus a castris.</p>
 <p><a name="005">5</a> Et venit Gorgias in castra Judæ noctu, et neminem invenit: et quærebat eos in montibus, quoniam dixit: Fugiunt hi a nobis.</p>
 <p><a name="006">6</a> Et cum dies factus esset, apparuit Judas in campo cum tribus millibus virorum tantum, qui tegumenta et gladios non habebant:</p>
 <p><a name="007">7</a> et viderunt castra gentium valida, et loricatos et equitatus in circuitu eorum, et hi docti ad prælium.</p>
 <p><a name="008">8</a> Et ait Judas viris, qui secum erant: Ne timueritis multitudinem eorum, et impetum eorum ne formidetis.</p>
 <p><a name="009">9</a> Mementote qualiter salvi facti sunt patres nostri in mari Rubro, cum sequeretur eos Pharao cum exercitu multo.</p>
 <p><a name="010">10</a> Et nunc clamemus in cælum: et miserebitur nostri Dominus, et memor erit testamenti patrum nostrorum, et conteret exercitum istum ante faciem nostram hodie:</p>
 <p><a name="011">11</a> et scient omnes gentes quia est qui redimat et liberet Israël.</p>
 <p><a name="012">12</a> Et elevaverunt alienigenæ oculos suos, et viderunt eos venientes ex adverso.</p>
 <p><a name="013">13</a> Et exierunt de castris in prælium, et tuba cecinerunt hi qui erant cum Juda.</p>
 <p><a name="014">14</a> Et congressi sunt: et contritæ sunt gentes, et fugerunt in campum.</p>
 <p><a name="015">15</a> Novissimi autem omnes ceciderunt in gladio, et persecuti sunt eos usque Gezeron, et usque in campos Idumææ, et Azoti, et Jamniæ: et ceciderunt ex illis usque ad tria millia virorum.</p>
 <p><a name="016">16</a> Et reversus est Judas, et exercitus ejus sequens eum.</p>
 <p><a name="017">17</a> Dixitque ad populum: Non concupiscatis spolia: quia bellum contra nos est,</p>
 <p><a name="018">18</a> et Gorgias et exercitus ejus prope nos in monte: sed state nunc contra inimicos nostros, et expugnate eos, et sumetis postea spolia securi.</p>
 <p><a name="019">19</a> Et adhuc loquente Juda hæc, ecce apparuit pars quædam prospiciens de monte.</p>
 <p><a name="020">20</a> Et vidit Gorgias quod in fugam conversi sunt sui, et succenderunt castra: fumus enim, qui videbatur, declarabat quod factum est.</p>
 <p><a name="021">21</a> Quibus illi conspectis timuerunt valde, aspicientes simul et Judam, et exercitum in campo paratum ad prælium.</p>
 <p><a name="022">22</a> Et fugerunt omnes in campum alienigenarum:</p>
 <p><a name="023">23</a> et Judas reversus est ad spolia castrorum, et acceperunt aurum multum, et argentum, et hyacinthinum, et purpuram marinam, et opes magnas.</p>
 <p><a name="024">24</a> Et conversi, hymnum canebant, et benedicebant Deum in cælum, quoniam bonus est, quoniam in sæculum misericordia ejus.</p>
 <p><a name="025">25</a> Et facta est salus magna in Israël in die illa.</p>
 <p><a name="026">26</a> Quicumque autem alienigenarum evaserunt, venerunt, et nuntiaverunt Lysiæ universa quæ acciderant.</p>
 <p><a name="027">27</a> Quibus ille auditis, consternatus animo deficiebat: quod non qualia voluit, talia contigerunt in Israël, et qualia mandavit rex.<br>
 </p>
 <p><a name="028">28</a> Et sequenti anno, congregavit Lysias virorum electorum sexaginta millia, et equitum quinque millia, ut debellaret eos.</p>
 <p><a name="029">29</a> Et venerunt in Judæam, et castra posuerunt in Bethoron, et occurrit illis Judas cum decem millibus viris.</p>
 <p><a name="030">30</a> Et viderunt exercitum fortem, et oravit, et dixit: Benedictus es, salvator Israël, qui contrivisti impetum potentis in manu servi tui David, et tradidisti castra alienigenarum in manu Jonathæ filii Saul, et armigeri ejus.</p>
 <p><a name="031">31</a> Conclude exercitum istum in manu populi tui Israël, et confundantur in exercitu suo et equitibus.</p>
 <p><a name="032">32</a> Da illis formidinem, et tabefac audaciam virtutis eorum, et commoveantur contritione sua.</p>
 <p><a name="033">33</a> Dejice illos gladio diligentium te: et collaudent te omnes, qui noverunt nomen tuum, in hymnis.</p>
 <p><a name="034">34</a> Et commiserunt prælium: et ceciderunt de exercitu Lysiæ quinque millia virorum.</p>
 <p><a name="035">35</a> Videns autem Lysias fugam suorum, et Judæorum audaciam, et quod parati sunt aut vivere, aut mori fortiter, abiit Antiochiam, et elegit milites, ut multiplicati rursus venirent in Judæam.<br>
 </p>
 <p><a name="036">36</a> Dixit autem Judas, et fratres ejus: Ecce contriti sunt inimici nostri: ascendamus nunc mundare sancta, et renovare.</p>
 <p><a name="037">37</a> Et congregatus est omnis exercitus, et ascenderunt in montem Sion.</p>
 <p><a name="038">38</a> Et viderunt sanctificationem desertam, et altare profanatum, et portas exustas, et in atriis virgulta nata sicut in saltu vel in montibus, et pastophoria diruta.</p>
 <p><a name="039">39</a> Et sciderunt vestimenta sua, et planxerunt planctu magno, et imposuerunt cinerem super caput suum,</p>
 <p><a name="040">40</a> et ceciderunt in faciem super terram, et exclamaverunt tubis signorum, et clamaverunt in cælum.</p>
 <p><a name="041">41</a> Tunc ordinavit Judas viros ut pugnarent adversus eos qui erant in arce, donec emundarent sancta.</p>
 <p><a name="042">42</a> Et elegit sacerdotes sine macula, voluntatem habentes in lege Dei:</p>
 <p><a name="043">43</a> et mundaverunt sancta, et tulerunt lapides contaminationis in locum immundum.</p>
 <p><a name="044">44</a> Et cogitavit de altari holocaustorum, quod profanatum erat, quid de eo faceret.</p>
 <p><a name="045">45</a> Et incidit illis consilium bonum ut destruerent illud: ne forte illis esset in opprobrium, quia contaminaverunt illud gentes, et demoliti sunt illud.</p>
 <p><a name="046">46</a> Et reposuerunt lapides in monte domus in loco apto, quoadusque veniret propheta, et responderet de eis.</p>
 <p><a name="047">47</a> Et acceperunt lapides integros secundum legem, et ædificaverunt altare novum secundum illud quod fuit prius:</p>
 <p><a name="048">48</a> et ædificaverunt sancta, et quæ intra domum erant intrinsecus: et ædem, et atria sanctificaverunt.</p>
 <p><a name="049">49</a> Et fecerunt vasa sancta nova, et intulerunt candelabrum, et altare incensorum, et mensam, in templum.</p>
 <p><a name="050">50</a> Et incensum posuerunt super altare, et accenderunt lucernas quæ super candelabrum erant, et lucebant in templo.</p>
 <p><a name="051">51</a> Et posuerunt super mensam panes, et appenderunt vela, et consummaverunt omnia opera quæ fecerant.</p>
 <p><a name="052">52</a> Et ante matutinum surrexerunt quinta et vigesima die mensis noni (hic est mensis Casleu) centesimi quadragesimi octavi anni:</p>
 <p><a name="053">53</a> et obtulerunt sacrificium secundum legem super altare holocaustorum novum, quod fecerunt.</p>
 <p><a name="054">54</a> Secundum tempus et secundum diem in qua contaminaverunt illud gentes, in ipsa renovatum est in canticis, et citharis, et cinyris, et in cymbalis.</p>
 <p><a name="055">55</a> Et cecidit omnis populus in faciem, et adoraverunt, et benedixerunt in cælum eum, qui prosperavit eis.</p>
 <p><a name="056">56</a> Et fecerunt dedicationem altaris diebus octo, et obtulerunt holocausta cum lætitia, et sacrificium salutaris et laudis.</p>
 <p><a name="057">57</a> Et ornaverunt faciem templi coronis aureis et scutulis, et dedicaverunt portas et pastophoria, et imposuerunt eis januas.</p>
 <p><a name="058">58</a> Et facta est lætitia in populo magna valde, et aversum est opprobrium gentium.</p>
 <p><a name="059">59</a> Et statuit Judas, et fratres ejus, et universa ecclesia Israël, ut agatur dies dedicationis altaris in temporibus suis ab anno in annum per dies octo a quinta et vigesima die mensis Casleu, cum lætitia et gaudio.</p>
 <p><a name="060">60</a> Et ædificaverunt in tempore illo montem Sion, et per circuitum muros altos et turres firmas, nequando venirent gentes, et conculcarent eum sicut antea fecerunt.</p>
 <p><a name="061">61</a> Et collocavit illic exercitum, ut servarent eum, et munivit eum ad custodiendum Bethsuram, ut haberet populus munitionem contra faciem Idumææ.</p>
 <p></p><hr>
 <center>
 <a href="ma1005.htm">Next: 1 Macabees Chapter 5</a></center>
 </body>