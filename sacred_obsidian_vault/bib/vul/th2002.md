<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/th2002.htm">Polyglot</a> 
 <a href="../gnt/th2002.htm">GNT</a> 
 <a href="../kjv/th2002.htm">KJV</a> 
 
 <br>
 <br><a href="th2.htm">2 Thessalonians Index</a><br>
  
 <a href="th2001.htm">Previous</a> 
 <a href="th2003.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Thessalonians Chapter 2</h3><p><a name="001">1</a> Rogamus autem vos, fratres, per adventum Domini nostri Jesu Christi, et nostræ congregationis in ipsum:</p>
 <p><a name="002">2</a> ut non cito moveamini a vestro sensu, neque terreamini, neque per spiritum, neque per sermonem, neque per epistolam tamquam per nos missam, quasi instet dies Domini.</p>
 <p><a name="003">3</a> Ne quis vos seducat ullo modo: quoniam nisi venerit discessio primum, et revelatus fuerit homo peccati filius perditionis,</p>
 <p><a name="004">4</a> qui adversatur, et extollitur supra omne, quod dicitur Deus, aut quod colitur, ita ut in templo Dei sedeat ostendens se tamquam sit Deus.</p>
 <p><a name="005">5</a> Non retinetis quod cum adhuc essem apud vos, hæc dicebam vobis?</p>
 <p><a name="006">6</a> et nunc quid detineat scitis, ut reveletur in suo tempore.</p>
 <p><a name="007">7</a> Nam mysterium jam operatur iniquitatis: tantum ut qui tenet nunc, teneat, donec de medio fiat.</p>
 <p><a name="008">8</a> Et tunc revelabitur ille iniquus, quem Dominus Jesus interficiet spiritu oris sui, et destruet illustratione adventus sui eum:</p>
 <p><a name="009">9</a> cujus est adventus secundum operationem Satanæ in omni virtute, et signis, et prodigiis mendacibus,</p>
 <p><a name="010">10</a> et in omni seductione iniquitatis iis qui pereunt: eo quod caritatem veritatis non receperunt ut salvi fierent.</p>
 <p><a name="011">11</a> Ideo mittet illis Deus operationem erroris ut credant mendacio,</p>
 <p><a name="012">12</a> ut judicentur omnes qui non crediderunt veritati, sed consenserunt iniquitati.<br>
 </p>
 <p><a name="013">13</a> Nos autem debemus gratias agere Deo semper pro vobis, fratres dilecti a Deo, quod elegerit vos Deus primitias in salutem in sanctificatione spiritus, et in fide veritatis:</p>
 <p><a name="014">14</a> in qua et vocavit vos per Evangelium nostrum in acquisitionem gloriæ Domini nostri Jesu Christi.</p>
 <p><a name="015">15</a> Itaque fratres, state: et tenete traditiones, quas didicistis, sive per sermonem, sive per epistolam nostram.</p>
 <p><a name="016">16</a> Ipse autem Dominus noster Jesus Christus, et Deus et Pater noster, qui dilexit nos, et dedit consolationem æternam, et spem bonam in gratia,</p>
 <p><a name="017">17</a> exhortetur corda vestra, et confirmet in omni opere et sermone bono.</p>
 <p></p><hr>
 <center>
 <a href="th2003.htm">Next: 2 Thessalonians Chapter 3</a></center>
 </body>