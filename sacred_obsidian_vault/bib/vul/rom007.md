<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom007.htm">Polyglot</a> 
 <a href="../gnt/rom007.htm">GNT</a> 
 <a href="../kjv/rom007.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom006.htm">Previous</a> 
 <a href="rom008.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 7</h3><p><a name="001">1</a> An ignoratis, fratres (scientibus enim legem loquor), quia lex in homine dominatur quanto tempore vivit?</p>
 <p><a name="002">2</a> Nam quæ sub viro est mulier, vivente viro, alligata est legi: si autem mortuus fuerit vir ejus, soluta est a lege viri.</p>
 <p><a name="003">3</a> Igitur, vivente viro, vocabitur adultera si fuerit cum alio viro: si autem mortuus fuerit vir ejus, liberata est a lege viri, ut non sit adultera si fuerit cum alio viro.</p>
 <p><a name="004">4</a> Itaque fratres mei, et vos mortificati estis legi per corpus Christi: ut sitis alterius, qui ex mortuis resurrexit, ut fructificemus Deo.</p>
 <p><a name="005">5</a> Cum enim essemus in carne, passiones peccatorum, quæ per legem erant, operabantur in membris nostris, ut fructificarent morti.</p>
 <p><a name="006">6</a> Nunc autem soluti sumus a lege mortis, in qua detinebamur, ita ut serviamus in novitate spiritus, et non in vetustate litteræ.<br>
 </p>
 <p><a name="007">7</a> Quid ergo dicemus? lex peccatum est? Absit. Sed peccatum non cognovi, nisi per legem: nam concupiscentiam nesciebam, nisi lex diceret: Non concupisces.</p>
 <p><a name="008">8</a> Occasione autem accepta, peccatum per mandatum operatum est in me omnem concupiscentiam. Sine lege enim peccatum mortuum erat.</p>
 <p><a name="009">9</a> Ego autem vivebam sine lege aliquando: sed cum venisset mandatum, peccatum revixit.</p>
 <p><a name="010">10</a> Ego autem mortuus sum: et inventum est mihi mandatum, quod erat ad vitam, hoc esse ad mortem.</p>
 <p><a name="011">11</a> Nam peccatum occasione accepta per mandatum, seduxit me, et per illud occidit.</p>
 <p><a name="012">12</a> Itaque lex quidem sancta, et mandatum sanctum, et justum, et bonum.<br>
 </p>
 <p><a name="013">13</a> Quod ergo bonum est, mihi factum est mors? Absit. Sed peccatum, ut appareat peccatum, per bonum operatum est mihi mortem: ut fiat supra modum peccans peccatum per mandatum.</p>
 <p><a name="014">14</a> Scimus enim quia lex spiritualis est: ego autem carnalis sum, venundatus sub peccato.</p>
 <p><a name="015">15</a> Quod enim operor, non intelligo: non enim quod volo bonum, hoc ago: sed quod odi malum, illud facio.</p>
 <p><a name="016">16</a> Si autem quod nolo, illud facio: consentio legi, quoniam bona est.</p>
 <p><a name="017">17</a> Nunc autem jam non ego operor illud, sed quod habitat in me peccatum.</p>
 <p><a name="018">18</a> Scio enim quia non habitat in me, hoc est in carne mea, bonum. Nam velle, adjacet mihi: perficere autem bonum, non invenio.</p>
 <p><a name="019">19</a> Non enim quod volo bonum, hoc facio: sed quod nolo malum, hoc ago.</p>
 <p><a name="020">20</a> Si autem quod nolo, illud facio: jam non ego operor illud, sed quod habitat in me, peccatum.</p>
 <p><a name="021">21</a> Invenio igitur legem, volenti mihi facere bonum, quoniam mihi malum adjacet:</p>
 <p><a name="022">22</a> condelector enim legi Dei secundum interiorem hominem:</p>
 <p><a name="023">23</a> video autem aliam legem in membris meis, repugnantem legi mentis meæ, et captivantem me in lege peccati, quæ est in membris meis.</p>
 <p><a name="024">24</a> Infelix ego homo, quis me liberabit de corpore mortis hujus?</p>
 <p><a name="025">25</a> gratia Dei per Jesum Christum Dominum nostrum. Igitur ego ipse mente servio legi Dei: carne autem, legi peccati.</p>
 <p></p><hr>
 <center>
 <a href="rom008.htm">Next: Romans Chapter 8</a></center>
 </body>