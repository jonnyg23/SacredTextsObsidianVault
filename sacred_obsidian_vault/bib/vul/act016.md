<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act016.htm">Polyglot</a> 
 <a href="../gnt/act016.htm">GNT</a> 
 <a href="../kjv/act016.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act015.htm">Previous</a> 
 <a href="act017.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 16</h3><p><a name="001">1</a> Pervenit autem Derben et Lystram. Et ecce discipulus quidam erat ibi nomine Timotheus, filius mulieris Judææ fidelis, patre gentili.</p>
 <p><a name="002">2</a> Huic testimonium bonum reddebant qui in Lystris erant et Iconio fratres.</p>
 <p><a name="003">3</a> Hunc voluit Paulus secum proficisci: et assumens circumcidit eum propter Judæos qui erant in illis locis. Sciebant enim omnes quod pater ejus erat gentilis.</p>
 <p><a name="004">4</a> Cum autem pertransirent civitates, tradebant eis custodiri dogmata quæ erant decreta ab Apostolis et senioribus qui erant Jerosolymis.</p>
 <p><a name="005">5</a> Et ecclesiæ quidem confirmabantur fide, et abundabunt numero quotidie.</p>
 <p><a name="006">6</a> Transeuntes autem Phrygiam et Galatiæ regionem, vetati sunt a Spiritu Sancto loqui verbum Dei in Asia.</p>
 <p><a name="007">7</a> Cum venissent autem in Mysiam, tentabant ire in Bithyniam: et non permisit eos Spiritus Jesu.</p>
 <p><a name="008">8</a> Cum autem pertransissent Mysiam, descenderunt Troadem:</p>
 <p><a name="009">9</a> et visio per noctem Paulo ostensa est: vir Macedo quidam erat stans et deprecans eum, et dicens: Transiens in Macedoniam, adjuva nos.<br>
 </p>
 <p><a name="010">10</a> Ut autem visum vidit, statim quæsivimus proficisci in Macedoniam, certi facti quod vocasset nos Deus evangelizare eis.</p>
 <p><a name="011">11</a> Navigantes autem a Troade, recto cursu venimus Samothraciam, et sequenti die Neapolim:</p>
 <p><a name="012">12</a> et inde Philippos, quæ est prima partis Macedoniæ civitas, colonia. Eramus autem in hac urbe diebus aliquot, conferentes.</p>
 <p><a name="013">13</a> Die autem sabbatorum egressi sumus foras portam juxta flumen, ubi videbatur oratio esse: et sedentes loquebamur mulieribus quæ convenerant.</p>
 <p><a name="014">14</a> Et quædam mulier nomine Lydia, purpuraria civitatis Thyatirenorum, colens Deum, audivit: cujus Dominus aperuit cor intendere his quæ dicebantur a Paulo.</p>
 <p><a name="015">15</a> Cum autem baptizata esset, et domus ejus, deprecata est, dicens: Si judicastis me fidelem Domino esse, introite in domum meam, et manete. Et coëgit nos.</p>
 <p><a name="016">16</a> Factum est autem euntibus nobis ad orationem, puellam quamdam habentem spiritum pythonem obviare nobis, quæ quæstum magnum præstabat dominis suis divinando.</p>
 <p><a name="017">17</a> Hæc subsecuta Paulum et nos, clamabat dicens: Isti homines servi Dei excelsi sunt, qui annuntiant vobis viam salutis.</p>
 <p><a name="018">18</a> Hoc autem faciebat multis diebus. Dolens autem Paulus, et conversus, spiritui dixit: Præcipio tibi in nomine Jesu Christi exire ab ea. Et exiit eadem hora.</p>
 <p><a name="019">19</a> Videntes autem domini ejus quia exivit spes quæstus eorum, apprehendentes Paulum et Silam, perduxerunt in forum ad principes:</p>
 <p><a name="020">20</a> et offerentes eos magistratibus, dixerunt: Hi homines conturbant civitatem nostram, cum sint Judæi:</p>
 <p><a name="021">21</a> et annuntiant morem quem non licet nobis suscipere neque facere, cum simus Romani.<br>
 </p>
 <p><a name="022">22</a> Et cucurrit plebs adversus eos: et magistratus, scissis tunicis eorum, jusserunt eos virgis cædi.</p>
 <p><a name="023">23</a> Et cum multas plagas eis imposuissent, miserunt eos in carcerem, præcipientes custodi ut diligenter custodiret eos.</p>
 <p><a name="024">24</a> Qui cum tale præceptum accepisset, misit eos in interiorem carcerem, et pedes eorum strinxit ligno.</p>
 <p><a name="025">25</a> Media autem nocte Paulus et Silas orantes, laudabant Deum: et audiebant eos qui in custodia erant.</p>
 <p><a name="026">26</a> Subito vero terræmotus factus est magnus, ita ut moverentur fundamenta carceris. Et statim aperta sunt omnia ostia: et universorum vincula soluta sunt.</p>
 <p><a name="027">27</a> Expergefactus autem custos carceris, et videns januas apertas carceris, evaginato gladio volebat se interficere, æstimans fugisse vinctos.</p>
 <p><a name="028">28</a> Clamavit autem Paulus voce magna, dicens: Nihil tibi mali feceris: universi enim hic sumus.</p>
 <p><a name="029">29</a> Petitoque lumine, introgressus est: et tremefactus procidit Paulo et Silæ ad pedes:</p>
 <p><a name="030">30</a> et producens eos foras, ait: Domini, quid me oportet facere, ut salvus fiam?</p>
 <p><a name="031">31</a> At illi dixerunt: Crede in Dominum Jesum, et salvus eris tu, et domus tua.</p>
 <p><a name="032">32</a> Et locuti sunt ei verbum Domini cum omnibus qui erant in domo ejus.</p>
 <p><a name="033">33</a> Et tollens eos in illa hora noctis, lavit plagas eorum: et baptizatus est ipse, et omnis domus ejus continuo.</p>
 <p><a name="034">34</a> Cumque perduxisset eos in domum suam, apposuit eis mensam, et lætatus est cum omni domo sua credens Deo.<br>
 </p>
 <p><a name="035">35</a> Et cum dies factus esset, miserunt magistratus lictores, dicentes: Dimitte homines illos.</p>
 <p><a name="036">36</a> Nuntiavit autem custos carceris verba hæc Paulo: Quia miserunt magistratus ut dimittamini: nunc igitur exeuntes, ite in pace.</p>
 <p><a name="037">37</a> Paulus autem dixit eis: Cæsos nos publice, indemnatos homines Romanos, miserunt in carcerem: et nunc occulte nos ejiciunt? Non ita: sed veniant,</p>
 <p><a name="038">38</a> et ipsi nos ejiciant. Nuntiaverunt autem magistratibus lictores verba hæc. Timueruntque audito quod Romani essent:</p>
 <p><a name="039">39</a> et venientes deprecati sunt eos, et educentes rogabant ut egrederentur de urbe.</p>
 <p><a name="040">40</a> Exeuntes autem de carcere, introierunt ad Lydiam: et visis fratribus consolati sunt eos, et profecti sunt.</p>
 <p></p><hr>
 <center>
 <a href="act017.htm">Next: Acts Chapter 17</a></center>
 </body>