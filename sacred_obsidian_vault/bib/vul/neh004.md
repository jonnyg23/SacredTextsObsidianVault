<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/neh004.htm">Polyglot</a> 
 <a href="../kjv/neh004.htm">KJV</a> 
 <a href="../tan/neh004.htm">Tan</a> 
 
 <br>
 <br><a href="neh.htm">Nehemiah Index</a><br>
  
 <a href="neh003.htm">Previous</a> 
 <a href="neh005.htm">Next</a> 
 </center>
 <hr>
 
 <h3 align="CENTER">Vulgate (Latin): Nehemiah Chapter 4</h3><p><a name="001">1</a> Factum est autem, cum audisset Sanaballat quod ædificaremus murum, iratus est valde: et motus nimis subsannavit Judæos,</p>
 <p><a name="002">2</a> et dixit coram fratribus suis, et frequentia Samaritanorum: Quid Judæi faciunt imbecilles? num dimittent eos gentes? num sacrificabunt, et complebunt in una die? numquid ædificare poterunt lapides de acervis pulveris, qui combusti sunt?</p>
 <p><a name="003">3</a> Sed et Tobias Ammanites, proximus ejus, ait: Ædificent: si ascenderit vulpes, transiliet murum eorum lapideum.</p>
 <p><a name="004">4</a> Audi, Deus noster, quia facti sumus despectui: converte opprobrium super caput eorum, et da eos in despectionem in terra captivitatis.</p>
 <p><a name="005">5</a> Ne operias iniquitatem eorum, et peccatum eorum coram facie tua non deleatur, quia irriserunt ædificantes.</p>
 <p><a name="006">6</a> Itaque ædificavimus murum, et conjunximus totum usque ad partem dimidiam: et provocatum est cor populi ad operandum.</p>
 <p><a name="007">7</a> Factum est autem, cum audisset Sanaballat, et Tobias, et Arabes, et Ammanitæ, et Azotii, quod obducta esset cicatrix muri Jerusalem, et quod cpissent interrupta concludi, irati sunt nimis.</p>
 <p><a name="008">8</a> Et congregati sunt omnes pariter ut venirent, et pugnarent contra Jerusalem, et molirentur insidias.</p>
 <p><a name="009">9</a> Et oravimus Deum nostrum, et posuimus custodes super murum die ac nocte contra eos.</p>
 <p><a name="010">10</a> Dixit autem Judas: Debilitata est fortitudo portantis, et humus nimia est, et nos non poterimus ædificare murum.</p>
 <p><a name="011">11</a> Et dixerunt hostes nostri: Nesciant, et ignorent donec veniamus in medium eorum, et interficiamus eos, et cessare faciamus opus.</p>
 <p><a name="012">12</a> Factum est autem venientibus Judæis qui habitabant juxta eos, et dicentibus nobis per decem vices, ex omnibus locis quibus venerant ad nos,</p>
 <p><a name="013">13</a> statui in loco post murum per circuitum populum in ordinem cum gladiis suis, et lanceis, et arcubus.</p>
 <p><a name="014">14</a> Et perspexi atque surrexi: et aio ad optimates et magistratus, et ad reliquam partem vulgi: Nolite timere a facie eorum: Domini magni et terribilis mementote, et pugnate pro fratribus vestris, filiis vestris, et filiabus vestris, et uxoribus vestris, et domibus vestris.</p>
 <p><a name="015">15</a> Factum est autem, cum audissent inimici nostri nuntiatum esse nobis, dissipavit Deus consilium eorum. Et reversi sumus omnes ad muros, unusquisque ad opus suum.</p>
 <p><a name="016">16</a> Et factum est a die illa, media pars juvenum eorum faciebat opus, et media parata erat ad bellum: et lanceæ, et scuta, et arcus, et loricæ, et principes post eos in omni domo Juda.</p>
 <p><a name="017">17</a> Ædificantium in muro, et portantium onera, et imponentium: una manu sua faciebat opus, et altera tenebat gladium:</p>
 <p><a name="018">18</a> ædificentium enim unusquisque gladio erat accinctus renes. Et ædificabant, et clangebant buccina juxta me.</p>
 <p><a name="019">19</a> Et dixi ad optimates, et ad magistratus, et ad reliquam partem vulgi: Opus grande est et latum, et nos separati sumus in muro procul alter ab altero:</p>
 <p><a name="020">20</a> in loco quocumque audieritis clangorem tubæ, illuc concurrite ad nos: Deus noster pugnabit pro nobis.</p>
 <p><a name="021">21</a> Et nos ipsi faciamus opus, et media pars nostrum teneat lanceas ab ascensu auroræ donec egrediantur astra.</p>
 <p><a name="022">22</a> In tempore quoque illo dixi populo: Unusquisque cum puero suo maneat in medio Jerusalem, et sint nobis vices per noctem et diem ad operandum.</p>
 <p><a name="023">23</a> Ego autem et fratres mei, et pueri mei, et custodes, qui erant post me, non deponebamus vestimenta nostra: unusquisque tantum nudabatur ad baptismum.</p>
 <p></p><hr>
 <center>
 <a href="neh005.htm">Next: Nehemiah Chapter 5</a></center>
 </body>