<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act015.htm">Polyglot</a> 
 <a href="../gnt/act015.htm">GNT</a> 
 <a href="../kjv/act015.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act014.htm">Previous</a> 
 <a href="act016.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 15</h3><p><a name="001">1</a> Et quidam descendentes de Judæa docebant fratres: Quia nisi circumcidamini secundum morem Moysi, non potestis salvari.</p>
 <p><a name="002">2</a> Facta ergo seditione non minima Paulo et Barnabæ adversus illos, statuerunt ut ascenderent Paulus et Barnabas, et quidam alii ex aliis ad Apostolos et presbyteros in Jerusalem super hac quæstione.</p>
 <p><a name="003">3</a> Illi ergo deducti ab ecclesia pertransibant Phnicen et Samariam, narrantes conversionem gentium: et faciebant gaudium magnum omnibus fratribus.</p>
 <p><a name="004">4</a> Cum autem venissent Jerosolymam, suscepti sunt ab ecclesia, et ab Apostolis et senioribus, annuntiantes quanta Deus fecisset cum illis.</p>
 <p><a name="005">5</a> Surrexerunt autem quidam de hæresi pharisæorum, qui crediderunt, dicentes quia oportet circumcidi eos, præcipere quoque servare legem Moysi.</p>
 <p><a name="006">6</a> Conveneruntque Apostoli et seniores videre de verbo hoc.</p>
 <p><a name="007">7</a> Cum autem magna conquisitio fieret, surgens Petrus dixit ad eos: Viri fratres, vos scitis quoniam ab antiquis diebus Deus in nobis elegit, per os meum audire gentes verbum Evangelii et credere.</p>
 <p><a name="008">8</a> Et qui novit corda Deus, testimonium perhibuit, dans illis Spiritum Sanctum, sicut et nobis,</p>
 <p><a name="009">9</a> et nihil discrevit inter nos et illos, fide purificans corda eorum.</p>
 <p><a name="010">10</a> Nunc ergo quid tentatis Deum, imponere jugum super cervices discipulorum quod neque patres nostri, neque nos portare potuimus?</p>
 <p><a name="011">11</a> sed per gratiam Domini Jesu Christi credimus salvari, quemadmodum et illi.</p>
 <p><a name="012">12</a> Tacuit autem omnis multitudo: et audiebant Barnabam et Paulum narrantes quanta Deus fecisset signa et prodigia per eos.<br>
 </p>
 <p><a name="013">13</a> Et postquam tacuerunt, respondit Jacobus, dicens: Viri fratres, audite me.</p>
 <p><a name="014">14</a> Simon narravit quemadmodum primum Deus visitavit sumere ex gentibus populum nomini suo.</p>
 <p><a name="015">15</a> Et huic concordant verba prophetarum: sicut scriptum est:</p>
 <p><a name="016">16</a> [Post hæc revertar,<br> et reædificabo tabernaculum David quod decidit:<br> et diruta ejus reædificabo,<br> et erigam illud:<br></p>
 <p><a name="017">17</a> ut requirant ceteri hominum Dominum,<br> et omnes gentes super quas invocatum est nomen meum,<br> dicit Dominus faciens hæc.<br></p>
 <p><a name="018">18</a> Notum a sæculo est Domino opus suum.]</p>
 <p><a name="019">19</a> Propter quod ego judico non inquietari eos qui ex gentibus convertuntur ad Deum,</p>
 <p><a name="020">20</a> sed scribere ad eos ut abstineant se a contaminationibus simulacrorum, et fornicatione, et suffocatis, et sanguine.</p>
 <p><a name="021">21</a> Moyses enim a temporibus antiquis habet in singulis civitatibus qui eum prædicent in synagogis, ubi per omne sabbatum legitur.<br>
 </p>
 <p><a name="022">22</a> Tunc placuit Apostolis et senioribus cum omni ecclesia eligere viros ex eis, et mittere Antiochiam cum Paulo et Barnaba: Judam, qui cognominabatur Barsabas, et Silam, viros primos in fratribus:</p>
 <p><a name="023">23</a> scribentes per manus eorum: Apostoli et seniores fratres, his qui sunt Antiochiæ, et Syriæ, et Ciliciæ, fratribus ex gentibus, salutem.</p>
 <p><a name="024">24</a> Quoniam audivimus quia quidam ex nobis exeuntes, turbaverunt vos verbis, evertentes animas vestras, quibus non mandavimus,</p>
 <p><a name="025">25</a> placuit nobis collectis in unum eligere viros, et mittere ad vos cum carissimis nostris Barnaba et Paulo,</p>
 <p><a name="026">26</a> hominibus qui tradiderunt animas suas pro nomine Domini nostri Jesu Christi.</p>
 <p><a name="027">27</a> Misimus ergo Judam et Silam, qui et ipsi vobis verbis referent eadem.</p>
 <p><a name="028">28</a> Visum est enim Spiritui Sancto et nobis nihil ultra imponere vobis oneris quam hæc necessaria:</p>
 <p><a name="029">29</a> ut abstineatis vos ab immolatis simulacrorum, et sanguine, et suffocato, et fornicatione: a quibus custodientes vos, bene agetis. Valete.</p>
 <p><a name="030">30</a> Illi ergo dimissi, descenderunt Antiochiam: et congregata multitudine tradiderunt epistolam.</p>
 <p><a name="031">31</a> Quam cum legissent, gavisi sunt super consolatione.</p>
 <p><a name="032">32</a> Judas autem et Silas, et ipsi cum essent prophetæ, verbo plurimo consolati sunt fratres, et confirmaverunt.</p>
 <p><a name="033">33</a> Facto autem ibi aliquanto tempore, dimissi sunt cum pace a fratribus ad eos qui miserant illos.</p>
 <p><a name="034">34</a> Visum est autem Silæ ibi remanere: Judas autem solus abiit Jerusalem.<br>
 </p>
 <p><a name="035">35</a> Paulus autem et Barnabas demorabantur Antiochiæ, docentes et evangelizantes cum aliis pluribus verbum Domini.</p>
 <p><a name="036">36</a> Post aliquot autem dies, dixit ad Barnabam Paulus: Revertentes visitemus fratres per universas civitates in quibus prædicavimus verbum Domini, quomodo se habeant.</p>
 <p><a name="037">37</a> Barnabas autem volebat secum assumere et Joannem, qui cognominabatur Marcus.</p>
 <p><a name="038">38</a> Paulus autem rogabat eum (ut qui discessisset ab eis de Pamphylia, et non isset cum eis in opus) non debere recipi.</p>
 <p><a name="039">39</a> Facta est autem dissensio, ita ut discederent ab invicem, et Barnabas quidem, assumpto Marco, navigaret Cyprum.<br>
 </p>
 <p><a name="040">40</a> Paulus vero, electo Sila, profectus est, traditus gratiæ Dei a fratribus.</p>
 <p><a name="041">41</a> Perambulabat autem Syriam et Ciliciam, confirmans ecclesias: præcipiens custodire præcepta Apostolorum et seniorum.</p>
 <p></p><hr>
 <center>
 <a href="act016.htm">Next: Acts Chapter 16</a></center>
 </body>