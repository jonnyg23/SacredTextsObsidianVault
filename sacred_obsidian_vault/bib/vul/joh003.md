<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh003.htm">Polyglot</a> 
 <a href="../gnt/joh003.htm">GNT</a> 
 <a href="../kjv/joh003.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh002.htm">Previous</a> 
 <a href="joh004.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 3</h3><p><a name="001">1</a> Erat autem homo ex pharisæis, Nicodemus nomine, princeps Judæorum.</p>
 <p><a name="002">2</a> Hic venit ad Jesum nocte, et dixit ei: Rabbi, scimus quia a Deo venisti magister, nemo enim potest hæc signa facere, quæ tu facis, nisi fuerit Deus cum eo.</p>
 <p><a name="003">3</a> Respondit Jesus, et dixit ei: Amen, amen dico tibi, nisi quis renatus fuerit denuo, non potest videre regnum Dei.</p>
 <p><a name="004">4</a> Dicit ad eum Nicodemus: Quomodo potest homo nasci, cum sit senex? numquid potest in ventrem matris suæ iterato introire et renasci?</p>
 <p><a name="005">5</a> Respondit Jesus: Amen, amen dico tibi, nisi quis renatus fuerit ex aqua, et Spiritu Sancto, non potest introire in regnum Dei.</p>
 <p><a name="006">6</a> Quod natum est ex carne, caro est: et quod natum est ex spiritu, spiritus est.</p>
 <p><a name="007">7</a> Non mireris quia dixi tibi: oportet vos nasci denuo.</p>
 <p><a name="008">8</a> Spiritus ubi vult spirat, et vocem ejus audis, sed nescis unde veniat, aut quo vadat: sic est omnis qui natus est ex spiritu.</p>
 <p><a name="009">9</a> Respondit Nicodemus, et dixit ei: Quomodo possunt hæc fieri?</p>
 <p><a name="010">10</a> Respondit Jesus, et dixit ei: Tu es magister in Israël, et hæc ignoras?</p>
 <p><a name="011">11</a> amen, amen dico tibi, quia quod scimus loquimur, et quod vidimus testamur, et testimonium nostrum non accipitis.</p>
 <p><a name="012">12</a> Si terrena dixi vobis, et non creditis: quomodo, si dixero vobis cælestia, credetis?</p>
 <p><a name="013">13</a> Et nemo ascendit in cælum, nisi qui descendit de cælo, Filius hominis, qui est in cælo.</p>
 <p><a name="014">14</a> Et sicut Moyses exaltavit serpentem in deserto, ita exaltari oportet Filium hominis:</p>
 <p><a name="015">15</a> ut omnis qui credit in ipsum, non pereat, sed habeat vitam æternam.</p>
 <p><a name="016">16</a> Sic enim Deus dilexit mundum, ut Filium suum unigenitum daret: ut omnis qui credit in eum, non pereat, sed habeat vitam æternam.</p>
 <p><a name="017">17</a> Non enim misit Deus Filium suum in mundum, ut judicet mundum, sed ut salvetur mundus per ipsum.</p>
 <p><a name="018">18</a> Qui credit in eum, non judicatur; qui autem non credit, jam judicatus est: quia non credit in nomine unigeniti Filii Dei.</p>
 <p><a name="019">19</a> Hoc est autem judicium: quia lux venit in mundum, et dilexerunt homines magis tenebras quam lucem: erant enim eorum mala opera.</p>
 <p><a name="020">20</a> Omnis enim qui male agit, odit lucem, et non venit ad lucem, ut non arguantur opera ejus:</p>
 <p><a name="021">21</a> qui autem facit veritatem, venit ad lucem, ut manifestentur opera ejus, quia in Deo sunt facta.<br>
 </p>
 <p><a name="022">22</a> Post hæc venit Jesus et discipuli ejus in terram Judæam: et illic demorabatur cum eis, et baptizabat.</p>
 <p><a name="023">23</a> Erat autem et Joannes baptizans, in Ænnon, juxta Salim: quia aquæ multæ erant illic, et veniebant et baptizabantur.</p>
 <p><a name="024">24</a> Nondum enim missus fuerat Joannes in carcerem.</p>
 <p><a name="025">25</a> Facta est autem quæstio ex discipulis Joannis cum Judæis de purificatione.</p>
 <p><a name="026">26</a> Et venerunt ad Joannem, et dixerunt ei: Rabbi, qui erat tecum trans Jordanem, cui tu testimonium perhibuisti, ecce hic baptizat, et omnes veniunt ad eum.</p>
 <p><a name="027">27</a> Respondit Joannes, et dixit: Non potest homo accipere quidquam, nisi fuerit ei datum de cælo.</p>
 <p><a name="028">28</a> Ipsi vos mihi testimonium perhibetis, quod dixerim: Non sum ego Christus: sed quia missus sum ante illum.</p>
 <p><a name="029">29</a> Qui habet sponsam, sponsus est: amicus autem sponsi, qui stat, et audit eum, gaudio gaudet propter vocem sponsi. Hoc ergo gaudium meum impletum est.</p>
 <p><a name="030">30</a> Illum oportet crescere, me autem minui.</p>
 <p><a name="031">31</a> Qui desursum venit, super omnes est. Qui est de terra, de terra est, et de terra loquitur. Qui de cælo venit, super omnes est.</p>
 <p><a name="032">32</a> Et quod vidit, et audivit, hoc testatur: et testimonium ejus nemo accipit.</p>
 <p><a name="033">33</a> Qui accepit ejus testimonium signavit, quia Deus verax est.</p>
 <p><a name="034">34</a> Quem enim misit Deus, verba Dei loquitur: non enim ad mensuram dat Deus spiritum.</p>
 <p><a name="035">35</a> Pater diligit Filium et omnia dedit in manu ejus.</p>
 <p><a name="036">36</a> Qui credit in Filium, habet vitam æternam; qui autem incredulus est Filio, non videbit vitam, sed ira Dei manet super eum.</p>
 <p></p><hr>
 <center>
 <a href="joh004.htm">Next: John Chapter 4</a></center>
 </body>