<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hos001.htm">Polyglot</a> 
 <a href="../kjv/hos001.htm">KJV</a> 
 <a href="../sep/hos001.htm">Sep</a> 
 <a href="../tan/hos001.htm">Tan</a> 
 
 <br>
 <br><a href="hos.htm">Hosea Index</a><br>
  
 <a href="dan014.htm">Previous</a> 
 <a href="hos002.htm">Next</a> 
 </center>
 <hr>
 
 <h3 align="CENTER">Vulgate (Latin): Hosea Chapter 1</h3><p><a name="001">1</a> Verbum Domini, quod factum est ad Osee, filium Beeri, in diebus Oziæ, Joathan, Achaz, Ezechiæ, regum Juda; et in diebus Jeroboam, filii Joas, regis Israël.<br>
 </p>
 <p><a name="002">2</a> Principium loquendi Domino in Osee. Et dixit Dominus ad Osee: Vade, sume tibi uxorem fornicationum, et fac tibi filios fornicationum, quia fornicans fornicabitur terra a Domino.</p>
 <p><a name="003">3</a> Et abiit, et accepit Gomer, filiam Debelaim: et concepit, et peperit ei filium.</p>
 <p><a name="004">4</a> Et dixit Dominus ad eum: Voca nomen ejus Jezrahel, quoniam adhuc modicum, et visitabo sanguinem Jezrahel super domum Jehu, et quiescere faciam regnum domus Israël.</p>
 <p><a name="005">5</a> Et in illa die conteram arcum Israël in valle Jezrahel.</p>
 <p><a name="006">6</a> Et concepit adhuc, et peperit filiam. Et dixit ei: Voca nomen ejus, Absque misericordia, quia non addam ultra misereri domui Israël, sed oblivione obliviscar eorum.</p>
 <p><a name="007">7</a> Et domui Juda miserebor, et salvabo eos in Domino Deo suo; et non salvabo eos in arcu et gladio, et in bello, et in equis, et in equitibus.</p>
 <p><a name="008">8</a> Et ablactavit eam quæ erat Absque misericordia. Et concepit, et peperit filium.</p>
 <p><a name="009">9</a> Et dixit: Voca nomen ejus, Non populus meus, quia vos non populus meus, et ego non ero vester.</p>
 <p><a name="010">10</a> Et erit numerus filiorum Israël quasi arena maris, quæ sine mensura est, et non numerabitur. Et erit in loco ubi dicetur eis: Non populus meus vos: dicetur eis: Filii Dei viventis.</p>
 <p><a name="011">11</a> Et congregabuntur filii Juda et filii Israël pariter; et ponent sibimet caput unum, et ascendent de terra, quia magnus dies Jezrahel.</p>
 <p></p><hr>
 <center>
 <a href="hos002.htm">Next: Hosea Chapter 2</a></center>
 </body>