<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hab003.htm">Polyglot</a> 
 <a href="../kjv/hab003.htm">KJV</a> 
 <a href="../sep/hab003.htm">Sep</a> 
 <a href="../tan/hab003.htm">Tan</a> 
 
 <br>
 <br><a href="hab.htm">Habakkuk Index</a><br>
  
 <a href="hab002.htm">Previous</a> 
 <a href="zep001.htm">Next</a> 
 </center>
 <hr>
 
 <h3 align="CENTER">Vulgate (Latin): Habakkuk Chapter 3</h3><p><a name="001">1</a> Oratio Habacuc prophetæ, pro ignorantiis.<br>
 </p>
 <p><a name="002">2</a> [Domine, audivi auditionem tuam, et timui.<br> Domine, opus tuum, in medio annorum vivifica illud;<br> in medio annorum notum facies:<br> cum iratus fueris, misericordiæ recordaberis.<br></p>
 <p><a name="003">3</a> Deus ab austro veniet,<br> et Sanctus de monte Pharan:<br> operuit cælos gloria ejus,<br> et laudis ejus plena est terra.<br></p>
 <p><a name="004">4</a> Splendor ejus ut lux erit,<br> cornua in manibus ejus:<br> ibi abscondita est fortitudo ejus.<br></p>
 <p><a name="005">5</a> Ante faciem ejus ibit mors,<br> et egredietur diabolus ante pedes ejus.<br></p>
 <p><a name="006">6</a> Stetit, et mensus est terram;<br> aspexit, et dissolvit gentes,<br> et contriti sunt montes sæculi:<br> incurvati sunt colles mundi ab itineribus æternitatis ejus.<br></p>
 <p><a name="007">7</a> Pro iniquitate vidi tentoria Æthiopiæ;<br> turbabuntur pelles terræ Madian.<br></p>
 <p><a name="008">8</a> Numquid in fluminibus iratus es, Domine?<br> aut in fluminibus furor tuus?<br> vel in mari indignatio tua?<br> Qui ascendes super equos tuos, et quadrigæ tuæ salvatio.<br></p>
 <p><a name="009">9</a> Suscitans suscitabis arcum tuum,<br> juramenta tribubus quæ locutus es;<br> fluvios scindes terræ.<br></p>
 <p><a name="010">10</a> Viderunt te, et doluerunt montes;<br> gurges aquarum transiit:<br> dedit abyssus vocem suam;<br> altitudo manus suas levavit.<br></p>
 <p><a name="011">11</a> Sol et luna steterunt in habitaculo suo:<br> in luce sagittarum tuarum ibunt,<br> in splendore fulgurantis hastæ tuæ.<br></p>
 <p><a name="012">12</a> In fremitu conculcabis terram;<br> in furore obstupefacies gentes.<br></p>
 <p><a name="013">13</a> Egressus es in salutem populi tui,<br> in salutem cum christo tuo:<br> percussisti caput de domo impii,<br> denudasti fundamentum ejus usque ad collum.<br></p>
 <p><a name="014">14</a> Maledixisti sceptris ejus,<br> capiti bellatorum ejus,<br> venientibus ut turbo ad dispergendum me:<br> exsultatio eorum, sicut ejus qui devorat pauperem in abscondito.<br></p>
 <p><a name="015">15</a> Viam fecisti in mari equis tuis,<br> in luto aquarum multarum.<br></p>
 <p><a name="016">16</a> Audivi, et conturbatus est venter meus;<br> a voce contremuerunt labia mea.<br> Ingrediatur putredo in ossibus meis,<br> et subter me scateat:<br> ut requiescam in die tribulationis,<br> ut ascendam ad populum accinctum nostrum.<br></p>
 <p><a name="017">17</a> Ficus enim non florebit,<br> et non erit germen in vineis;<br> mentietur opus olivæ,<br> et arva non afferent cibum:<br> abscindetur de ovili pecus,<br> et non erit armentum in præsepibus.<br></p>
 <p><a name="018">18</a> Ego autem in Domino gaudebo;<br> et exsultabo in Deo Jesu meo.<br></p>
 <p><a name="019">19</a> Deus Dominus fortitudo mea,<br> et ponet pedes meos quasi cervorum:<br> et super excelsa mea deducet me<br> victor in psalmis canentem.]</p>
 <p></p>
 <p></p><hr>
 <center>
 <a href="zep001.htm">Next: Zephaniah Chapter 1</a></center>
 </body>