<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk004.htm">Polyglot</a> 
 <a href="../gnt/luk004.htm">GNT</a> 
 <a href="../kjv/luk004.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk003.htm">Previous</a> 
 <a href="luk005.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 4</h3><p><a name="001">1</a> Jesus autem plenus Spiritu Sancto regressus est a Jordane: et agebatur a Spiritu in desertum</p>
 <p><a name="002">2</a> diebus quadraginta, et tentabatur a diabolo. Et nihil manducavit in diebus illis: et consummatis illis esuriit.</p>
 <p><a name="003">3</a> Dixit autem illi diabolus: Si Filius Dei es, dic lapidi huic ut panis fiat.</p>
 <p><a name="004">4</a> Et respondit ad illum Jesus: Scriptum est: Quia non in solo pane vivit homo, sed in omni verbo Dei.</p>
 <p><a name="005">5</a> Et duxit illum diabolus in montem excelsum, et ostendit illi omnia regna orbis terræ in momento temporis,</p>
 <p><a name="006">6</a> et ait illi: Tibi dabo potestatem hanc universam, et gloriam illorum: quia mihi tradita sunt, et cui volo do illa.</p>
 <p><a name="007">7</a> Tu ergo si adoraveris coram me, erunt tua omnia.</p>
 <p><a name="008">8</a> Et respondens Jesus, dixit illi: Scriptum est: Dominum Deum tuum adorabis, et illi soli servies.</p>
 <p><a name="009">9</a> Et duxit illum in Jerusalem, et statuit eum super pinnam templi, et dixit illi: Si Filius Dei es, mitte te hinc deorsum.</p>
 <p><a name="010">10</a> Scriptum est enim quod angelis suis mandavit de te, ut conservent te:</p>
 <p><a name="011">11</a> et quia in manibus tollent te, ne forte offendas ad lapidem pedem tuum.</p>
 <p><a name="012">12</a> Et respondens Jesus, ait illi: Dictum est: Non tentabis Dominum Deum tuum.</p>
 <p><a name="013">13</a> Et consummata omni tentatione, diabolus recessit ab illo, usque ad tempus.<br>
 </p>
 <p><a name="014">14</a> Et regressus est Jesus in virtute Spiritus in Galilæam, et fama exiit per universam regionem de illo.</p>
 <p><a name="015">15</a> Et ipse docebat in synagogis eorum, et magnificabatur ab omnibus.</p>
 <p><a name="016">16</a> Et venit Nazareth, ubi erat nutritus, et intravit secundum consuetudinem suam die sabbati in synagogam, et surrexit legere.</p>
 <p><a name="017">17</a> Et traditus est illi liber Isaiæ prophetæ. Et ut revolvit librum, invenit locum ubi scriptum erat:</p>
 <p><a name="018">18</a> Spiritus Domini super me: propter quod unxit me, evangelizare pauperibus misit me, sanare contritos corde,</p>
 <p><a name="019">19</a> prædicare captivis remissionem, et cæcis visum, dimittere confractos in remissionem, prædicare annum Domini acceptum et diem retributionis.</p>
 <p><a name="020">20</a> Et cum plicuisset librum, reddit ministro, et sedit. Et omnium in synagoga oculi erant intendentes in eum.</p>
 <p><a name="021">21</a> Cpit autem dicere ad illos: Quia hodie impleta est hæc scriptura in auribus vestris.</p>
 <p><a name="022">22</a> Et omnes testimonium illi dabant: et mirabantur in verbis gratiæ, quæ procedebant de ore ipsius, et dicebant: Nonne hic est filius Joseph?</p>
 <p><a name="023">23</a> Et ait illis: Utique dicetis mihi hanc similitudinem: Medice cura teipsum: quanta audivimus facta in Capharnaum, fac et hic in patria tua.</p>
 <p><a name="024">24</a> Ait autem: Amen dico vobis, quia nemo propheta acceptus est in patria sua.</p>
 <p><a name="025">25</a> In veritate dico vobis, multæ viduæ erant in diebus Eliæ in Israël, quando clausum est cælum annis tribus et mensibus sex, cum facta esset fames magna in omni terra:</p>
 <p><a name="026">26</a> et ad nullam illarum missus est Elias, nisi in Sarepta Sidoniæ, ad mulierem viduam.</p>
 <p><a name="027">27</a> Et multi leprosi erant in Israël sub Eliseo propheta: et nemo eorum mundatus est nisi Naaman Syrus.</p>
 <p><a name="028">28</a> Et repleti sunt omnes in synagoga ira, hæc audientes.</p>
 <p><a name="029">29</a> Et surrexerunt, et ejecerunt illum extra civitatem: et duxerunt illum usque ad supercilium montis, super quem civitas illorum erat ædificata, ut præcipitarent eum.</p>
 <p><a name="030">30</a> Ipse autem transiens per medium illorum, ibat.<br>
 </p>
 <p><a name="031">31</a> Et descendit in Capharnaum civitatem Galilææ, ibique docebat illos sabbatis.</p>
 <p><a name="032">32</a> Et stupebant in doctrina ejus, quia in potestate erat sermo ipsius.</p>
 <p><a name="033">33</a> Et in synagoga erat homo habens dæmonium immundum, et exclamavit voce magna,</p>
 <p><a name="034">34</a> dicens: Sine, quid nobis et tibi, Jesu Nazarene? venisti perdere nos? scio te quis sis, Sanctus Dei.</p>
 <p><a name="035">35</a> Et increpavit illum Jesus, dicens: Obmutesce, et exi ab eo. Et cum projecisset illum dæmonium in medium, exiit ab illo, nihilque illum nocuit.</p>
 <p><a name="036">36</a> Et factus est pavor in omnibus, et colloquebantur ad invicem, dicentes: Quod est hoc verbum, quia in potestate et virtute imperat immundis spiritibus, et exeunt?</p>
 <p><a name="037">37</a> Et divulgabatur fama de illo in omnem locum regionis.<br>
 </p>
 <p><a name="038">38</a> Surgens autem Jesus de synagoga, introivit in domum Simonis. Socrus autem Simonis tenebatur magnis febribus: et rogaverunt illum pro ea.</p>
 <p><a name="039">39</a> Et stans super illam imperavit febri: et dimisit illam. Et continuo surgens, ministrabat illis.</p>
 <p><a name="040">40</a> Cum autem sol occidisset, omnes qui habebant infirmos variis languoribus, ducebant illos ad eum. At ille singulis manus imponens, curabat eos.</p>
 <p><a name="041">41</a> Exibant autem dæmonia a multis clamantia, et dicentia: Quia tu es Filius Dei: et increpans non sinebat ea loqui: quia sciebant ipsum esse Christum.<br>
 </p>
 <p><a name="042">42</a> Facta autem die egressus ibat in desertum locum, et turbæ requirebant eum, et venerunt usque ad ipsum: et detinebant illum ne discederet ab eis.</p>
 <p><a name="043">43</a> Quibus ille ait: Quia et aliis civitatibus oportet me evangelizare regnum Dei: quia ideo missus sum.</p>
 <p><a name="044">44</a> Et erat prædicans in synagogis Galilææ.</p>
 <p></p><hr>
 <center>
 <a href="luk005.htm">Next: Luke Chapter 5</a></center>
 </body>