<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze047.htm">Polyglot</a> 
 <a href="../kjv/eze047.htm">KJV</a> 
 <a href="../sep/eze047.htm">Sep</a> 
 <a href="../tan/eze047.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze046.htm">Previous</a> 
 <a href="eze048.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 47</h3><p><a name="001">1</a> Et convertit me ad portam domus, et ecce aquæ egrediebantur subter limen domus ad orientem: facies enim domus respiciebat ad orientem, aquæ autem descendebant in latus templi dextrum, ad meridiem altaris.</p>
 <p><a name="002">2</a> Et eduxit me per viam portæ aquilonis, et convertit me ad viam foras portam exteriorem, viam quæ respiciebat ad orientem: et ecce aquæ redundantes a latere dextro.</p>
 <p><a name="003">3</a> Cum egrederetur vir ad orientem, qui habebat funiculum in manu sua, et mensus est mille cubitos, et traduxit me per aquam usque ad talos.</p>
 <p><a name="004">4</a> Rursumque mensus est mille, et traduxit me per aquam usque ad genua.</p>
 <p><a name="005">5</a> Et mensus est mille, et traduxit me per aquam usque ad renes. Et mensus est mille, torrentem quem non potui pertransire, quoniam intumuerant aquæ profundi torrentis, qui non potest transvadari.</p>
 <p><a name="006">6</a> Et dixit ad me: Certe vidisti, fili hominis. Et eduxit me, et convertit ad ripam torrentis.</p>
 <p><a name="007">7</a> Cumque me convertissem, ecce in ripa torrentis ligna multa nimis ex utraque parte.</p>
 <p><a name="008">8</a> Et ait ad me: Aquæ istæ quæ egrediuntur ad tumulos sabuli orientalis, et descendunt ad plana deserti, intrabunt mare et exibunt: et sanabuntur aquæ.</p>
 <p><a name="009">9</a> Et omnis anima vivens quæ serpit quocumque venerit torrens, vivet: et erunt pisces multi satis, postquam venerint illuc aquæ istæ: et sanabuntur et vivent omnia ad quæ venerit torrens.</p>
 <p><a name="010">10</a> Et stabunt super illas piscatores: ab Engaddi usque ad Engallim siccatio sagenarum erit: plurimæ species erunt piscium ejus, sicut pisces maris magni, multitudinis nimiæ.</p>
 <p><a name="011">11</a> In littoribus autem ejus et in palustribus, non sanabuntur, quia in salinas dabuntur.</p>
 <p><a name="012">12</a> Et super torrentem orietur in ripis ejus, ex utraque parte, omne lignum pomiferum: non defluet folium ex eo, et non deficiet fructus ejus: per singulos menses afferet primitiva, quia aquæ ejus de sanctuario egredientur: et erunt fructus ejus in cibum, et folia ejus ad medicinam.<br>
 </p>
 <p><a name="013">13</a> Hæc dicit Dominus Deus: Hic est terminus in quo possidebitis terram in duodecim tribubus Israël: quia Joseph duplicem funiculum habet.</p>
 <p><a name="014">14</a> Possidebitis autem eam singuli æque ut frater suus, super quam levavi manum meam ut darem patribus vestris: et cadet terra hæc vobis in possessionem.</p>
 <p><a name="015">15</a> Hic est autem terminus terræ: ad plagam septentrionalem, a mari magno via Hethalon, venientibus Sedada,</p>
 <p><a name="016">16</a> Emath, Berotha, Sabarim, quæ est inter terminum Damasci et confinium Emath, domus Tichon, quæ est juxta terminum Auran.</p>
 <p><a name="017">17</a> Et erit terminus a mari usque ad atrium Enon, terminus Damasci: et ab aquilone ad aquilonem, terminus Emath plaga septentrionalis.</p>
 <p><a name="018">18</a> Porro plaga orientalis de medio Auran, et de medio Damasci, et de medio Galaad, et de medio terræ Israël, Jordanis disterminans ad mare orientale. Metiemini etiam plagam orientalem.</p>
 <p><a name="019">19</a> Plaga autem australis meridiana, a Thamar usque ad aquas contradictionis Cades, et torrens usque ad mare magnum: et hæc est plaga ad meridiem australis.</p>
 <p><a name="020">20</a> Et plaga maris, mare magnum a confinio per directum, donec venias Emath: hæc est plaga maris.<br>
 </p>
 <p><a name="021">21</a> Et dividetis terram istam vobis per tribus Israël:</p>
 <p><a name="022">22</a> et mittetis eam in hæreditatem vobis, et advenis qui accesserint ad vos, qui genuerint filios in medio vestrum: et erunt vobis sicut indigenæ inter filios Israël: vobiscum divident possessionem in medio tribuum Israël.</p>
 <p><a name="023">23</a> In tribu autem quacumque fuerit advena, ibi dabitis possessionem illi, ait Dominus Deus.</p>
 <p></p><hr>
 <center>
 <a href="eze048.htm">Next: Ezekiel Chapter 48</a></center>
 </body>