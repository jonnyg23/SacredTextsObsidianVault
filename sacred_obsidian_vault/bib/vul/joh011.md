<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh011.htm">Polyglot</a> 
 <a href="../gnt/joh011.htm">GNT</a> 
 <a href="../kjv/joh011.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh010.htm">Previous</a> 
 <a href="joh012.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 11</h3><p><a name="001">1</a> Erat autem quidam languens Lazarus a Bethania, de castello Mariæ et Marthæ sororis ejus.</p>
 <p><a name="002">2</a> (Maria autem erat quæ unxit Dominum unguento, et extersit pedes ejus capillis suis: cujus frater Lazarus infirmabatur.)</p>
 <p><a name="003">3</a> Miserunt ergo sorores ejus ad eum dicentes: Domine, ecce quem amas infirmatur.</p>
 <p><a name="004">4</a> Audiens autem Jesus dixit eis: Infirmitas hæc non est ad mortem, sed pro gloria Dei, ut glorificetur Filius Dei per eam.</p>
 <p><a name="005">5</a> Diligebat autem Jesus Martham, et sororem ejus Mariam, et Lazarum.</p>
 <p><a name="006">6</a> Ut ergo audivit quia infirmabatur, tunc quidem mansit in eodem loco duobus diebus;</p>
 <p><a name="007">7</a> deinde post hæc dixit discipulis suis: Eamus in Judæam iterum.</p>
 <p><a name="008">8</a> Dicunt ei discipuli: Rabbi, nunc quærebant te Judæi lapidare, et iterum vadis illuc?</p>
 <p><a name="009">9</a> Respondit Jesus: Nonne duodecim sunt horæ diei? Si quis ambulaverit in die, non offendit, quia lucem hujus mundi videt:</p>
 <p><a name="010">10</a> si autem ambulaverit in nocte, offendit, quia lux non est in eo.</p>
 <p><a name="011">11</a> Hæc ait, et post hæc dixit eis: Lazarus amicus noster dormit: sed vado ut a somno excitem eum.</p>
 <p><a name="012">12</a> Dixerunt ergo discipuli ejus: Domine, si dormit, salvus erit.</p>
 <p><a name="013">13</a> Dixerat autem Jesus de morte ejus: illi autem putaverunt quia de dormitione somni diceret.</p>
 <p><a name="014">14</a> Tunc ergo Jesus dixit eis manifeste: Lazarus mortuus est:</p>
 <p><a name="015">15</a> et gaudeo propter vos, ut credatis, quoniam non eram ibi, sed eamus ad eum.</p>
 <p><a name="016">16</a> Dixit ergo Thomas, qui dicitur Didymus, ad condiscipulos: Eamus et nos, ut moriamur cum eo.</p>
 <p><a name="017">17</a> Venit itaque Jesus: et invenit eum quatuor dies jam in monumento habentem.</p>
 <p><a name="018">18</a> (Erat autem Bethania juxta Jerosolymam quasi stadiis quindecim.)</p>
 <p><a name="019">19</a> Multi autem ex Judæis venerant ad Martham et Mariam, ut consolarentur eas de fratre suo.</p>
 <p><a name="020">20</a> Martha ergo ut audivit quia Jesus venit, occurrit illi: Maria autem domi sedebat.</p>
 <p><a name="021">21</a> Dixit ergo Martha ad Jesum: Domine, si fuisses hic, frater meus non fuisset mortuus:</p>
 <p><a name="022">22</a> sed et nunc scio quia quæcumque poposceris a Deo, dabit tibi Deus.</p>
 <p><a name="023">23</a> Dicit illi Jesus: Resurget frater tuus.</p>
 <p><a name="024">24</a> Dicit ei Martha: Scio quia resurget in resurrectione in novissimo die.</p>
 <p><a name="025">25</a> Dixit ei Jesus: Ego sum resurrectio et vita: qui credit in me, etiam si mortuus fuerit, vivet:</p>
 <p><a name="026">26</a> et omnis qui vivit et credit in me, non morietur in æternum. Credis hoc?</p>
 <p><a name="027">27</a> Ait illi: Utique Domine, ego credidi quia tu es Christus, Filius Dei vivi, qui in hunc mundum venisti.</p>
 <p><a name="028">28</a> Et cum hæc dixisset, abiit, et vocavit Mariam sororem suam silentio, dicens: Magister adest, et vocat te.</p>
 <p><a name="029">29</a> Illa ut audivit, surgit cito, et venit ad eum;</p>
 <p><a name="030">30</a> nondum enim venerat Jesus in castellum: sed erat adhuc in illo loco, ubi occurrerat ei Martha.</p>
 <p><a name="031">31</a> Judæi ergo, qui erant cum ea in domo, et consolabantur eam, cum vidissent Mariam quia cito surrexit, et exiit, secuti sunt eam dicentes: Quia vadit ad monumentum, ut ploret ibi.</p>
 <p><a name="032">32</a> Maria ergo, cum venisset ubi erat Jesus, videns eum, cecidit ad pedes ejus, et dicit ei: Domine, si fuisses hic, non esset mortuus frater meus.</p>
 <p><a name="033">33</a> Jesus ergo, ut vidit eam plorantem, et Judæos, qui venerant cum ea, plorantes, infremuit spiritu, et turbavit seipsum,</p>
 <p><a name="034">34</a> et dixit: Ubi posuistis eum? Dicunt ei: Domine, veni, et vide.</p>
 <p><a name="035">35</a> Et lacrimatus est Jesus.</p>
 <p><a name="036">36</a> Dixerunt ergo Judæi: Ecce quomodo amabat eum.</p>
 <p><a name="037">37</a> Quidam autem ex ipsis dixerunt: Non poterat hic, qui aperuit oculos cæci nati, facere ut hic non moreretur?</p>
 <p><a name="038">38</a> Jesus ergo rursum fremens in semetipso, venit ad monumentum. Erat autem spelunca, et lapis superpositus erat ei.</p>
 <p><a name="039">39</a> Ait Jesus: Tollite lapidem. Dicit ei Martha, soror ejus qui mortuus fuerat: Domine, jam ftet, quatriduanus est enim.</p>
 <p><a name="040">40</a> Dicit ei Jesus: Nonne dixi tibi quoniam si credideris, videbis gloriam Dei?</p>
 <p><a name="041">41</a> Tulerunt ergo lapidem: Jesus autem, elevatis sursum oculis, dixit: Pater, gratias ago tibi quoniam audisti me.</p>
 <p><a name="042">42</a> Ego autem sciebam quia semper me audis, sed propter populum qui circumstat, dixi: ut credant quia tu me misisti.</p>
 <p><a name="043">43</a> Hæc cum dixisset, voce magna clamavit: Lazare, veni foras.</p>
 <p><a name="044">44</a> Et statim prodiit qui fuerat mortuus, ligatus pedes, et manus institis, et facies illius sudario erat ligata. Dixit eis Jesus: Solvite eum et sinite abire.</p>
 <p><a name="045">45</a> Multi ergo ex Judæis, qui venerant ad Mariam, et Martham, et viderant quæ fecit Jesus, crediderunt in eum.</p>
 <p><a name="046">46</a> Quidam autem ex ipsis abierunt ad pharisæos, et dixerunt eis quæ fecit Jesus.<br>
 </p>
 <p><a name="047">47</a> Collegerunt ergo pontifices et pharisæi concilium, et dicebant: Quid faciamus, quia hic homo multa signa facit?</p>
 <p><a name="048">48</a> Si dimittimus eum sic, omnes credent in eum, et venient Romani, et tollent nostrum locum, et gentem.</p>
 <p><a name="049">49</a> Unus autem ex ipsis, Caiphas nomine, cum esset pontifex anni illius, dixit eis: Vos nescitis quidquam,</p>
 <p><a name="050">50</a> nec cogitatis quia expedit vobis ut unus moriatur homo pro populo, et non tota gens pereat.</p>
 <p><a name="051">51</a> Hoc autem a semetipso non dixit: sed cum esset pontifex anni illius, prophetavit, quod Jesus moriturus erat pro gente,</p>
 <p><a name="052">52</a> et non tantum pro gente, sed ut filios Dei, qui erant dispersi, congregaret in unum.</p>
 <p><a name="053">53</a> Ab illo ergo die cogitaverunt ut interficerent eum.<br>
 </p>
 <p><a name="054">54</a> Jesus ergo jam non in palam ambulabat apud Judæos, sed abiit in regionem juxta desertum, in civitatem quæ dicitur Ephrem, et ibi morabatur cum discipulis suis.</p>
 <p><a name="055">55</a> Proximum autem erat Pascha Judæorum, et ascenderunt multi Jerosolymam de regione ante Pascha, ut sanctificarent seipsos.</p>
 <p><a name="056">56</a> Quærebant ergo Jesum, et colloquebantur ad invicem, in templo stantes: Quid putatis, quia non venit ad diem festum?</p>
 <p><a name="057">57</a> Dederant autem pontifices et pharisæi mandatum ut si quis cognoverit ubi sit, indicet, ut apprehendant eum.</p>
 <p></p><hr>
 <center>
 <a href="joh012.htm">Next: John Chapter 12</a></center>
 </body>