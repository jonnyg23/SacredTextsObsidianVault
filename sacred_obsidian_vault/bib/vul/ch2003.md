<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2003.htm">Polyglot</a> 
 <a href="../kjv/ch2003.htm">KJV</a> 
 <a href="../sep/ch2003.htm">Sep</a> 
 <a href="../tan/ch2003.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2002.htm">Previous</a> 
 <a href="ch2004.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 3</h3><p><a name="001">1</a> Et cpit Salomon ædificare domum Domini in Jerusalem in monte Moria, qui demonstratus fuerat David patri ejus, in loco quem paraverat David in area Ornan Jebusæi.</p>
 <p><a name="002">2</a> Cpit autem ædificare mense secundo, anno quarto regni sui.</p>
 <p><a name="003">3</a> Et hæc sunt fundamenta quæ jecit Salomon, ut ædificaret domum Dei: longitudinis cubitos in mensura prima sexaginta, latitudinis cubitos viginti.</p>
 <p><a name="004">4</a> Porticum vero ante frontem, quæ tendebatur in longum juxta mensuram latitudinis domus, cubitorum viginti: porro altitudo centum viginti cubitorum erat: et deauravit eam intrinsecus auro mundissimo.</p>
 <p><a name="005">5</a> Domum quoque majorem texit tabulis ligneis abiegnis, et laminas auri obrizi affixit per totum: sculpsitque in ea palmas, et quasi catenulas se invicem complectentes.</p>
 <p><a name="006">6</a> Stravit quoque pavimentum templi pretiosissimo marmore, decore multo.</p>
 <p><a name="007">7</a> Porro aurum erat probatissimum, de cujus laminis texit domum, et trabes ejus, et postes, et parietes, et ostia: et cælavit cherubim in parietibus.</p>
 <p><a name="008">8</a> Fecit quoque domum Sancti sanctorum: longitudinem juxta latitudinem domus cubitorum viginti: et latitudinem similiter viginti cubitorum: et laminis aureis texit eam, quasi talentis sexcentis.</p>
 <p><a name="009">9</a> Sed et clavos fecit aureos, ita ut singuli clavi siclos quinquagenos appenderent: cnacula quoque texit auro.</p>
 <p><a name="010">10</a> Fecit etiam in domo Sancti sanctorum cherubim duos, opere statuario: et texit eos auro.</p>
 <p><a name="011">11</a> Alæ cherubim viginti cubitis extendebantur, ita ut una ala haberet cubitos quinque et tangeret parietem domus: et altera quinque cubitos habens, alam tangeret alterius cherub.</p>
 <p><a name="012">12</a> Similiter cherub alterius ala, quinque habebat cubitos, et tangebat parietem: et ala ejus altera quinque cubitorum, alam cherub alterius contingebat.</p>
 <p><a name="013">13</a> Igitur alæ utriusque cherubim expansæ erant et extendebantur per cubitos viginti: ipsi autem stabant erectis pedibus, et facies eorum erant versæ ad exteriorem domum.</p>
 <p><a name="014">14</a> Fecit quoque velum ex hyacintho, purpura, cocco, et bysso: et intexuit ei cherubim.</p>
 <p><a name="015">15</a> Ante fores etiam templi duas columnas, quæ triginta et quinque cubitos habebant altitudinis: porro capita earum, quinque cubitorum.</p>
 <p><a name="016">16</a> Necnon et quasi catenulas in oraculo, et superposuit eas capitibus columnarum: malogranata etiam centum, quæ catenulis interposuit.</p>
 <p><a name="017">17</a> Ipsas quoque columnas posuit in vestibulo templi, unam a dextris, et alteram a sinistris: eam quæ a dextris erat, vocavit Jachin: et quæ ad lævam, Booz.</p>
 <p></p><hr>
 <center>
 <a href="ch2004.htm">Next: 2 Chronicles Chapter 4</a></center>
 </body>