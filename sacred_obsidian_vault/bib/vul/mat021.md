<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat021.htm">Polyglot</a> 
 <a href="../gnt/mat021.htm">GNT</a> 
 <a href="../kjv/mat021.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat020.htm">Previous</a> 
 <a href="mat022.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 21</h3><p><a name="001">1</a> Et cum appropinquassent Jerosolymis, et venissent Bethphage ad montem Oliveti: tunc Jesus misit duos discipulos,</p>
 <p><a name="002">2</a> dicens eis: Ite in castellum, quod contra vos est, et statim invenietis asinam alligatam, et pullum cum ea: solvite, et adducite mihi:</p>
 <p><a name="003">3</a> et si quis vobis aliquid dixerit, dicite quia Dominus his opus habet: et confestim dimittet eos.</p>
 <p><a name="004">4</a> Hoc autem totum factum est, ut adimpleretur quod dictum est per prophetam dicentem:</p>
 <p><a name="005">5</a> [Dicite filiæ Sion:<br> Ecce rex tuus venit tibi<br> mansuetus, sedens super asinam,<br> et pullum filium subjugalis.]</p>
 <p><a name="006">6</a> Euntes autem discipuli fecerunt sicut præcepit illis Jesus.</p>
 <p><a name="007">7</a> Et adduxerunt asinam, et pullum: et imposuerunt super eos vestimenta sua, et eum desuper sedere fecerunt.</p>
 <p><a name="008">8</a> Plurima autem turba straverunt vestimenta sua in via: alii autem cædebant ramos de arboribus, et sternebant in via:</p>
 <p><a name="009">9</a> turbæ autem, quæ præcedebant, et quæ sequebantur, clamabant, dicentes: Hosanna filio David: benedictus, qui venit in nomine Domini: hosanna in altissimis.</p>
 <p><a name="010">10</a> Et cum intrasset Jerosolymam, commota est universa civitas, dicens: Quis est hic?</p>
 <p><a name="011">11</a> Populi autem dicebant: Hic est Jesus propheta a Nazareth Galilææ.</p>
 <p><a name="012">12</a> Et intravit Jesus in templum Dei, et ejiciebat omnes vendentes et ementes in templo, et mensas numulariorum, et cathedras vendentium columbas evertit:</p>
 <p><a name="013">13</a> et dicit eis: Scriptum est: Domus mea domus orationis vocabitur: vos autem fecistis illam speluncam latronum.</p>
 <p><a name="014">14</a> Et accesserunt ad eum cæci, et claudi in templo: et sanavit eos.</p>
 <p><a name="015">15</a> Videntes autem principes sacerdotum et scribæ mirabilia quæ fecit, et pueros clamantes in templo, et dicentes: Hosanna filio David: indignati sunt,</p>
 <p><a name="016">16</a> et dixerunt ei: Audis quid isti dicunt? Jesus autem dixit eis: Utique. Numquam legistis: Quia ex ore infantium et lactentium perfecisti laudem?</p>
 <p><a name="017">17</a> Et relictis illis, abiit foras extra civitatem in Bethaniam: ibique mansit.<br>
 </p>
 <p><a name="018">18</a> Mane autem revertens in civitatem, esuriit.</p>
 <p><a name="019">19</a> Et videns fici arborem unam secus viam, venit ad eam: et nihil invenit in ea nisi folia tantum, et ait illi: Numquam ex te fructus nascatur in sempiternum. Et arefacta est continuo ficulnea.</p>
 <p><a name="020">20</a> Et videntes discipuli, mirati sunt, dicentes: Quomodo continuo aruit?</p>
 <p><a name="021">21</a> Respondens autem Jesus, ait eis: Amen dico vobis, si habueritis fidem, et non hæsitaveritis, non solum de ficulnea facietis, sed et si monti huic dixeritis: Tolle, et jacta te in mare, fiet.</p>
 <p><a name="022">22</a> Et omnia quæcumque petieritis in oratione credentes, accipietis.<br>
 </p>
 <p><a name="023">23</a> Et cum venisset in templum, accesserunt ad eum docentem principes sacerdotum, et seniores populi, dicentes: In qua potestate hæc facis? et quis tibi dedit hanc potestatem?</p>
 <p><a name="024">24</a> Respondens Jesus dixit eis: Interrogabo vos et ego unum sermonem: quem si dixeritis mihi, et ego vobis dicam in qua potestate hæc facio.</p>
 <p><a name="025">25</a> Baptismus Joannis unde erat? e cælo, an ex hominibus? At illi cogitabant inter se, dicentes:</p>
 <p><a name="026">26</a> Si dixerimus, e cælo, dicet nobis: Quare ergo non credidistis illi? Si autem dixerimus, ex hominibus, timemus turbam: omnes enim habebant Joannem sicut prophetam.</p>
 <p><a name="027">27</a> Et respondentes Jesu, dixerunt: Nescimus. Ait illis et ipse: Nec ego dico vobis in qua potestate hæc facio.<br>
 </p>
 <p><a name="028">28</a> Quid autem vobis videtur? Homo quidam habebat duos filios, et accedens ad primum, dixit: Fili, vade hodie, operare in vinea mea.</p>
 <p><a name="029">29</a> Ille autem respondens, ait: Nolo. Postea autem, pnitentia motus, abiit.</p>
 <p><a name="030">30</a> Accedens autem ad alterum, dixit similiter. At ille respondens, ait: Eo, domine, et non ivit:</p>
 <p><a name="031">31</a> quis ex duobus fecit voluntatem patris? Dicunt ei: Primus. Dicit illis Jesus: Amen dico vobis, quia publicani et meretrices præcedent vos in regnum Dei.</p>
 <p><a name="032">32</a> Venit enim ad vos Joannes in via justitiæ, et non credidistis ei: publicani autem et meretrices crediderunt ei: vos autem videntes nec pnitentiam habuistis postea, ut crederetis ei.<br>
 </p>
 <p><a name="033">33</a> Aliam parabolam audite: Homo erat paterfamilias, qui plantavit vineam, et sepem circumdedit ei, et fodit in ea torcular, et ædificavit turrim, et locavit eam agricolis, et peregre profectus est.</p>
 <p><a name="034">34</a> Cum autem tempus fructuum appropinquasset, misit servos suos ad agricolas, ut acciperent fructus ejus.</p>
 <p><a name="035">35</a> Et agricolæ, apprehensis servis ejus, alium ceciderunt, alium occiderunt, alium vero lapidaverunt.</p>
 <p><a name="036">36</a> Iterum misit alios servos plures prioribus, et fecerunt illis similiter.</p>
 <p><a name="037">37</a> Novissime autem misit ad eos filium suum, dicens: Verebuntur filium meum.</p>
 <p><a name="038">38</a> Agricolæ autem videntes filium dixerunt intra se: Hic est hæres, venite, occidamus eum, et habebimus hæreditatem ejus.</p>
 <p><a name="039">39</a> Et apprehensum eum ejecerunt extra vineam, et occiderunt.</p>
 <p><a name="040">40</a> Cum ergo venerit dominus vineæ, quid faciet agricolis illis?</p>
 <p><a name="041">41</a> Aiunt illi: Malos male perdet: et vineam suam locabit aliis agricolis, qui reddant ei fructum temporibus suis.</p>
 <p><a name="042">42</a> Dicit illis Jesus: Numquam legistis in Scripturis: [Lapidem quem reprobaverunt ædificantes,<br> hic factus est in caput anguli:<br> a Domino factum est istud,<br> et est mirabile in oculis nostris?]</p>
 <p><a name="043">43</a> Ideo dico vobis, quia auferetur a vobis regnum Dei, et dabitur genti facienti fructus ejus.</p>
 <p><a name="044">44</a> Et qui ceciderit super lapidem istum, confringetur: super quem vero ceciderit, conteret eum.</p>
 <p><a name="045">45</a> Et cum audissent principes sacerdotum et pharisæi parabolas ejus, cognoverunt quod de ipsis diceret.</p>
 <p><a name="046">46</a> Et quærentes eum tenere, timuerunt turbas: quoniam sicut prophetam eum habebant.</p>
 <p></p><hr>
 <center>
 <a href="mat022.htm">Next: Matthew Chapter 22</a></center>
 </body>