<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/est015.htm">Polyglot</a> 
 
 <br>
 <br><a href="est.htm">Esther Index</a><br>
  
 <a href="est014.htm">Previous</a> 
 <a href="est016.htm">Next</a> 
 </center>
 <hr>
 
 <h3 align="CENTER">Vulgate (Latin): Esther Chapter 15</h3><p><a name="001">1</a> Et mandavit ei (haud dubium quin esset Mardochæus) ut ingrederetur ad regem, et rogaret pro populo suo et pro patria sua.</p>
 <p><a name="002">2</a> Memorare, inquit, dierum humilitatis tuæ, quomodo nutrita sis in manu mea, quia Aman secundus a rege locutus est contra nos in mortem:</p>
 <p><a name="003">3</a> et tu invoca Dominum, et loquere regi pro nobis, et libera nos de morte.<br>
 </p>
 <p><a name="004">4</a> Die autem tertio deposuit vestimenta ornatus sui, et circumdata est gloria sua.</p>
 <p><a name="005">5</a> Cumque regio fulgeret habitu, et invocasset omnium rectorem et salvatorem Deum, assumpsit duas famulas,</p>
 <p><a name="006">6</a> et super unam quidem innitebatur, quasi præ deliciis et nimia teneritudine corpus suum ferre non sustinens:</p>
 <p><a name="007">7</a> altera autem famularum sequebatur dominam, defluentia in humum indumenta sustentans.</p>
 <p><a name="008">8</a> Ipsa autem roseo colore vultum perfusa, et gratis ac nitentibus oculis, tristem celabat animum, et nimio timore contractum.</p>
 <p><a name="009">9</a> Ingressa igitur cuncta per ordinem ostia, stetit contra regem, ubi ille residebat super solium regni sui, indutus vestibus regiis, auroque fulgens, et pretiosis lapidibus: eratque terribilis aspectu.</p>
 <p><a name="010">10</a> Cumque elevasset faciem, et ardentibus oculis furorem pectoris indicasset, regina corruit, et in pallorem colore mutato, lassum super ancillulam reclinavit caput.</p>
 <p><a name="011">11</a> Convertitque Deus spiritum regis in mansuetudinem, et festinus ac metuens exilivit de solio, et sustentans eam ulnis suis donec rediret ad se, his verbis blandiebatur:</p>
 <p><a name="012">12</a> Quid habes, Esther? ego sum frater tuus: noli metuere.</p>
 <p><a name="013">13</a> Non morieris: non enim pro te, sed pro omnibus hæc lex constituta est.</p>
 <p><a name="014">14</a> Accede igitur, et tange sceptrum.</p>
 <p><a name="015">15</a> Cumque illa reticeret, tulit auream virgam, et posuit super collum ejus, et osculatus est eam, et ait: Cur mihi non loqueris?</p>
 <p><a name="016">16</a> Quæ respondit: Vidi te, domine, quasi angelum Dei, et conturbatum est cor meum præ timore gloriæ tuæ.</p>
 <p><a name="017">17</a> Valde enim mirabilis es, domine, et facies tua plena est gratiarum.</p>
 <p><a name="018">18</a> Cumque loqueretur, rursus corruit, et pene exanimata est.</p>
 <p><a name="019">19</a> Rex autem turbabatur, et omnes ministri ejus consolabantur eam.</p>
 <p></p><hr>
 <center>
 <a href="est016.htm">Next: Esther Chapter 16</a></center>
 </body>