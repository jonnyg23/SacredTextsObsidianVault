<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen042.htm">Polyglot</a> 
 <a href="../kjv/gen042.htm">KJV</a> 
 <a href="../sep/gen042.htm">Sep</a> 
 <a href="../tan/gen042.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen041.htm">Previous</a> 
 <a href="gen043.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 42</h3><p><a name="001">1</a> Audiens autem Jacob quod alimenta venderentur in Ægypto, dixit filiis suis: Quare negligitis?</p>
 <p><a name="002">2</a> audivi quod triticum venundetur in Ægypto: descendite, et emite nobis necessaria, ut possimus vivere, et non consumamur inopia.</p>
 <p><a name="003">3</a> Descendentes igitur fratres Joseph decem, ut emerent frumenta in Ægypto,</p>
 <p><a name="004">4</a> Benjamin domi retento a Jacob, qui dixerat fratribus ejus: Ne forte in itinere quidquam patiatur mali:</p>
 <p><a name="005">5</a> ingressi sunt terram Ægypti cum aliis qui pergebant ad emendum. Erat autem fames in terra Chanaan.</p>
 <p><a name="006">6</a> Et Joseph erat princeps in terra Ægypti, atque ad ejus nutum frumenta populis vendebantur. Cumque adorassent eum fratres sui,</p>
 <p><a name="007">7</a> et agnovisset eos, quasi ad alienos durius loquebatur, interrogans eos: Unde venistis? Qui responderunt: De terra Chanaan, ut emamus victui necessaria.</p>
 <p><a name="008">8</a> Et tamen fratres ipse cognoscens, non est cognitus ab eis.</p>
 <p><a name="009">9</a> Recordatusque somniorum, quæ aliquando viderat, ait ad eos: Exploratores estis: ut videatis infirmiora terræ venistis.</p>
 <p><a name="010">10</a> Qui dixerunt: Non est ita, domine, sed servi tui venerunt ut emerent cibos.</p>
 <p><a name="011">11</a> Omnes filii unius viri sumus: pacifici venimus, nec quidquam famuli tui machinantur mali.</p>
 <p><a name="012">12</a> Quibus ille respondit: Aliter est: immunita terræ hujus considerare venistis.</p>
 <p><a name="013">13</a> At illi: Duodecim, inquiunt, servi tui, fratres sumus, filii viri unius in terra Chanaan: minimus cum patre nostro est, alius non est super.</p>
 <p><a name="014">14</a> Hoc est, ait, quod locutus sum: exploratores estis.</p>
 <p><a name="015">15</a> Jam nunc experimentum vestri capiam: per salutem Pharaonis non egrediemini hinc, donec veniat frater vester minimus.</p>
 <p><a name="016">16</a> Mittite ex vobis unum, et adducat eum: vos autem eritis in vinculis, donec probentur quæ dixistis utrum vera an falsa sint: alioquin per salutem Pharaonis exploratores estis.</p>
 <p><a name="017">17</a> Tradidit ergo illos custodiæ tribus diebus.</p>
 <p><a name="018">18</a> Die autem tertio eductis de carcere, ait: Facite quæ dixi, et vivetis: Deum enim timeo.</p>
 <p><a name="019">19</a> Si pacifici estis, frater vester unus ligetur in carcere: vos autem abite, et ferte frumenta quæ emistis, in domos vestras,</p>
 <p><a name="020">20</a> et fratrem vestrum minimum ad me adducite, ut possim vestros probare sermones, et non moriamini. Fecerunt ut dixerat,</p>
 <p><a name="021">21</a> et locuti sunt ad invicem: Merito hæc patimur, quia peccavimus in fratrem nostrum, videntes angustiam animæ illius, dum deprecaretur nos, et non audivimus: idcirco venit super nos ista tribulatio.</p>
 <p><a name="022">22</a> E quibus unus Ruben, ait: Numquid non dixi vobis: Nolite peccare in puerum: et non audistis me? en sanguis ejus exquiritur.</p>
 <p><a name="023">23</a> Nesciebant autem quod intelligeret Joseph, eo quod per interpretem loqueretur ad eos.</p>
 <p><a name="024">24</a> Avertitque se parumper, et flevit: et reversus locutus est ad eos.<br>
 </p>
 <p><a name="025">25</a> Tollensque Simeon, et ligans illis præsentibus, jussit ministris ut implerent eorum saccos tritico, et reponerent pecunias singulorum in sacculis suis, datis supra cibariis in viam: qui fecerunt ita.</p>
 <p><a name="026">26</a> At illi portantes frumenta in asinis suis, profecti sunt.</p>
 <p><a name="027">27</a> Apertoque unus sacco, ut daret jumento pabulum in diversorio, contemplatus pecuniam in ore sacculi,</p>
 <p><a name="028">28</a> dixit fratribus suis: Reddita est mihi pecunia, en habetur in sacco. Et obstupefacti, turbatique, mutuo dixerunt: Quidnam est hoc quod fecit nobis Deus?</p>
 <p><a name="029">29</a> Veneruntque ad Jacob patrem suum in terram Chanaan, et narraverunt ei omnia quæ accidissent sibi, dicentes:</p>
 <p><a name="030">30</a> Locutus est nobis dominus terræ dure, et putavit nos exploratores esse provinciæ.</p>
 <p><a name="031">31</a> Cui respondimus: Pacifici sumus, nec ullas molimur insidias.</p>
 <p><a name="032">32</a> Duodecim fratres uno patre geniti sumus: unus non est super, minimus cum patre nostro est in terra Chanaan.</p>
 <p><a name="033">33</a> Qui ait nobis: Sic probabo quod pacifici sitis: fratrem vestrum unum dimittite apud me, et cibaria domibus vestris necessaria sumite, et abite,</p>
 <p><a name="034">34</a> fratremque vestrum minimum adducite ad me, ut sciam quod non sitis exploratores: et istum, qui tenetur in vinculis, recipere possitis: ac deinceps quæ vultis, emendi habeatis licentiam.</p>
 <p><a name="035">35</a> His dictis, cum frumenta effunderent, singuli repererunt in ore saccorum ligatas pecunias, exterritisque simul omnibus,</p>
 <p><a name="036">36</a> dixit pater Jacob: Absque liberis me esse fecistis: Joseph non est super, Simeon tenetur in vinculis, et Benjamin auferetis: in me hæc omnia mala reciderunt.</p>
 <p><a name="037">37</a> Cui respondit Ruben: Duos filios meos interfice, si non reduxero illum tibi: trade illum in manu mea, et ego eum tibi restituam.</p>
 <p><a name="038">38</a> At ille: Non descendet, inquit, filius meus vobiscum: frater ejus mortuus est, et ipse solus remansit: si quid ei adversi acciderit in terra ad quam pergitis, deducetis canos meos cum dolore ad inferos.</p>
 <p></p><hr>
 <center>
 <a href="gen043.htm">Next: Genesis Chapter 43</a></center>
 </body>