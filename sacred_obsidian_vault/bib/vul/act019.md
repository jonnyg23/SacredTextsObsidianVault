<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act019.htm">Polyglot</a> 
 <a href="../gnt/act019.htm">GNT</a> 
 <a href="../kjv/act019.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act018.htm">Previous</a> 
 <a href="act020.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 19</h3><p><a name="001">1</a> Factum est autem cum Apollo esset Corinthi, ut Paulus peragratis superioribus partibus veniret Ephesum, et inveniret quosdam discipulos:</p>
 <p><a name="002">2</a> dixitque ad eos: Si Spiritum Sanctum accepistis credentes? At illi dixerunt ad eum: Sed neque si Spiritus Sanctus est, audivimus.</p>
 <p><a name="003">3</a> Ille vero ait: In quo ergo baptizati estis? Qui dixerunt: In Joannis baptismate.</p>
 <p><a name="004">4</a> Dixit autem Paulus: Joannes baptizavit baptismo pnitentiæ populum, dicens in eum qui venturus esset post ipsum ut crederent, hoc est, in Jesum.</p>
 <p><a name="005">5</a> His auditis, baptizati sunt in nomine Domini Jesu.</p>
 <p><a name="006">6</a> Et cum imposuisset illis manus Paulus, venit Spiritus Sanctus super eos, et loquebantur linguis, et prophetabant.</p>
 <p><a name="007">7</a> Erant autem omnes viri fere duodecim.<br>
 </p>
 <p><a name="008">8</a> Introgressus autem synagogam, cum fiducia loquebatur per tres menses, disputans et suadens de regno Dei.</p>
 <p><a name="009">9</a> Cum autem quidam indurarentur, et non crederent, maledicentes viam Domini coram multitudine, discedens ab eis, segregavit discipulos, quotidie disputans in schola tyranni cujusdam.</p>
 <p><a name="010">10</a> Hoc autem factum est per biennium, ita ut omnes qui habitabant in Asia audirent verbum Domini, Judæi atque gentiles.</p>
 <p><a name="011">11</a> Virtutesque non quaslibet faciebat Deus per manum Pauli,</p>
 <p><a name="012">12</a> ita ut etiam super languidos deferrentur a corpore ejus sudaria et semicinctia, et recedebant ab eis languores, et spiritus nequam egrediebantur.<br>
 </p>
 <p><a name="013">13</a> Tentaverunt autem quidam et de circumeuntibus Judæis exorcistis invocare super eos qui habebant spiritus malos nomen Domini Jesu, dicentes: Adjuro vos per Jesum, quem Paulus prædicat.</p>
 <p><a name="014">14</a> Erant autem quidam Judæi, Scevæ principis sacerdotum septem filii, qui hoc faciebant.</p>
 <p><a name="015">15</a> Respondens autem spiritus nequam dixit eis: Jesum novi, et Paulum scio: vos autem qui estis?</p>
 <p><a name="016">16</a> Et insiliens in eos homo, in quo erat dæmonium pessimum, et dominatus amborum, invaluit contra eos, ita ut nudi et vulnerati effugerent de domo illa.</p>
 <p><a name="017">17</a> Hoc autem notum factum est omnibus Judæis, atque gentilibus qui habitabant Ephesi: et cecidit timor super omnes illos, et magnificabatur nomen Domini Jesu.</p>
 <p><a name="018">18</a> Multique credentium veniebant, confitentes et annuntiantes actus suos.</p>
 <p><a name="019">19</a> Multi autem ex eis, qui fuerant curiosa sectati, contulerunt libros, et combusserunt coram omnibus: et computatis pretiis illorum, invenerunt pecuniam denariorum quinquaginta millium.</p>
 <p><a name="020">20</a> Ita fortiter crescebat verbum Dei, et confirmabatur.<br>
 </p>
 <p><a name="021">21</a> His autem expletis, proposuit Paulus in Spiritu, transita Macedonia et Achaia, ire Jerosolymam, dicens: Quoniam postquam fuero ibi, oportet me et Romam videre.</p>
 <p><a name="022">22</a> Mittens autem in Macedoniam duos ex ministrantibus sibi, Timotheum et Erastum, ipse remansit ad tempus in Asia.</p>
 <p><a name="023">23</a> Facta est autem illo tempore turbatio non minima de via Domini.</p>
 <p><a name="024">24</a> Demetrius enim quidam nomine, argentarius, faciens ædes argenteas Dianæ, præstabat artificibus non modicum quæstum:</p>
 <p><a name="025">25</a> quos convocans, et eos qui hujusmodi erant opifices, dixit: Viri, scitis quia de hoc artificio est nobis acquisitio:</p>
 <p><a name="026">26</a> et videtis et auditis quia non solum Ephesi, sed pene totius Asiæ, Paulus hic suadens avertit multam turbam, dicens: Quoniam non sunt dii, qui manibus fiunt.</p>
 <p><a name="027">27</a> Non solum autem hæc periclitabitur nobis pars in redargutionem venire, sed et magnæ Dianæ templum in nihilum reputabitur, sed et destrui incipiet majestas ejus, quam tota Asia et orbis colit.</p>
 <p><a name="028">28</a> His auditis, repleti sunt ira, et exclamaverunt dicentes: Magna Diana Ephesiorum.</p>
 <p><a name="029">29</a> Et impleta est civitas confusione, et impetum fecerunt uno animo in theatrum, rapto Gajo et Aristarcho Macedonibus, comitibus Pauli.</p>
 <p><a name="030">30</a> Paulo autem volente intrare in populum, non permiserunt discipuli.</p>
 <p><a name="031">31</a> Quidam autem et de Asiæ principibus, qui erant amici ejus, miserunt ad eum rogantes ne se daret in theatrum:</p>
 <p><a name="032">32</a> alii autem aliud clamabant. Erat enim ecclesia confusa: et plures nesciebant qua ex causa convenissent.</p>
 <p><a name="033">33</a> De turba autem detraxerunt Alexandrum, propellentibus eum Judæis. Alexander autem manu silentio postulato, volebat reddere rationem populo.</p>
 <p><a name="034">34</a> Quem ut cognoverunt Judæum esse, vox facta una est omnium, quasi per horas duas clamantium: Magna Diana Ephesiorum.</p>
 <p><a name="035">35</a> Et cum sedasset scriba turbas, dixit: Viri Ephesii, quis enim est hominum, qui nesciat Ephesiorum civitatem cultricem esse magnæ Dianæ, Jovisque prolis?</p>
 <p><a name="036">36</a> Cum ergo his contradici non possit, oportet vos sedatos esse, et nihil temere agere.</p>
 <p><a name="037">37</a> Adduxistis enim homines istos, neque sacrilegos, neque blasphemantes deam vestram.</p>
 <p><a name="038">38</a> Quod si Demetrius et qui cum eo sunt artifices, habent adversus aliquem causam, conventus forenses aguntur, et proconsules sunt: accusent invicem.</p>
 <p><a name="039">39</a> Si quid autem alterius rei quæritis, in legitima ecclesia poterit absolvi.</p>
 <p><a name="040">40</a> Nam et periclitamur argui seditionis hodiernæ, cum nullus obnoxius sit de quo possimus reddere rationem concursus istius. Et cum hæc dixisset, dimisit ecclesiam.</p>
 <p></p><hr>
 <center>
 <a href="act020.htm">Next: Acts Chapter 20</a></center>
 </body>