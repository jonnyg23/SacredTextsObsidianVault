<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jos013.htm">Polyglot</a> 
 <a href="../kjv/jos013.htm">KJV</a> 
 <a href="../sep/jsb013.htm">Sep:JsB</a> 
 <a href="../tan/jos013.htm">Tan</a> 
 
 <br>
 <br><a href="jos.htm">Joshua Index</a><br>
  
 <a href="jos012.htm">Previous</a> 
 <a href="jos014.htm">Next</a> 
 </center>
 <hr>
 
 <h3 align="CENTER">Vulgate (Latin): Joshua Chapter 13</h3><p><a name="001">1</a> Josue senex provectæque ætatis erat, et dixit Dominus ad eum: Senuisti, et longævus es, terraque latissima derelicta est, quæ necdum sorte divisa est:</p>
 <p><a name="002">2</a> omnis videlicet Galilæa, Philisthiim, et universa Gessuri.</p>
 <p><a name="003">3</a> A fluvio turbido, qui irrigat Ægyptum, usque ad terminos Accaron contra aquilonem: terra Chanaan, quæ in quinque regulos Philisthiim dividitur, Gazæos, et Azotios, Ascalonitas, Gethæos, et Accaronitas.</p>
 <p><a name="004">4</a> Ad meridiem vero sunt Hevæi, omnis terra Chanaan, et Maara Sidoniorum, usque Apheca et terminos Amorrhæi,</p>
 <p><a name="005">5</a> ejusque confinia. Libani quoque regio contra orientem, a Baalgad sub monte Hermon, donec ingrediaris Emath;</p>
 <p><a name="006">6</a> omnium qui habitant in monte a Libano usque ad aquas Maserephoth, universique Sidonii. Ego sum qui delebo eos a facie filiorum Israël. Veniat ergo in partem hæreditatis Israël, sicut præcepi tibi.</p>
 <p><a name="007">7</a> Et nunc divide terram in possessionem novem tribubus, et dimidiæ tribui Manasse,</p>
 <p><a name="008">8</a> cum qua Ruben et Gad possederunt terram, quam tradidit eis Moyses famulus Domini trans fluenta Jordanis, ad orientalem plagam.</p>
 <p><a name="009">9</a> Ab Aroër, quæ sita est in ripa torrentis Arnon, et in vallis medio, universaque campestria Medaba, usque Dibon,</p>
 <p><a name="010">10</a> et cunctas civitates Sehon regis Amorrhæi, qui regnavit in Hesebon, usque ad terminos filiorum Ammon,</p>
 <p><a name="011">11</a> et Galaad, ac terminum Gessuri et Machati, et omnem montem Hermon, et universam Basan, usque ad Salecha,</p>
 <p><a name="012">12</a> omne regnum Og in Basan, qui regnavit in Astaroth et Edrai, ipse fuit de reliquiis Raphaim: percussitque eos Moyses, atque delevit.</p>
 <p><a name="013">13</a> Nolueruntque disperdere filii Israël Gessuri et Machati: et habitaverunt in medio Israël usque in præsentem diem.</p>
 <p><a name="014">14</a> Tribui autem Levi non dedit possessionem: sed sacrificia et victimæ Domini Dei Israël, ipsa est ejus hæreditas, sicut locutus est illi.<br>
 </p>
 <p><a name="015">15</a> Dedit ergo Moyses possessionem tribui filiorum Ruben juxta cognationes suas.</p>
 <p><a name="016">16</a> Fuitque terminus eorum ab Aroër, quæ sita est in ripa torrentis Arnon, et in valle ejusdem torrentis media: universam planitiem, quæ ducit Medaba,</p>
 <p><a name="017">17</a> et Hesebon, cunctosque viculos earum, qui sunt in campestribus: Dibon quoque et Bamothbaal, et oppidum Baalmaon,</p>
 <p><a name="018">18</a> et Jassa, et Cedimoth, et Mephaath,</p>
 <p><a name="019">19</a> et Cariathaim, et Sabama, et Sarathasar in monte convallis.</p>
 <p><a name="020">20</a> Bethphogor et Asedoth, Phasga et Bethiesimoth,</p>
 <p><a name="021">21</a> et omnes urbes campestres, universaque regna Sehon regis Amorrhæi, qui regnavit in Hesebon, quem percussit Moyses cum principibus Madian: Hevæum, et Recem, et Sur, et Hur, et Rebe duces Sehon habitatores terræ.</p>
 <p><a name="022">22</a> Et Balaam filium Beor ariolum occiderunt filii Israël gladio cum ceteris interfectis.</p>
 <p><a name="023">23</a> Factusque est terminus filiorum Ruben Jordanis fluvius. Hæc est possessio Rubenitarum per cognationes suas urbium et viculorum.<br>
 </p>
 <p><a name="024">24</a> Deditque Moyses tribui Gad et filiis ejus per cognationes suas possessionem, cujus hæc divisio est.</p>
 <p><a name="025">25</a> Terminus Jaser, et omnes civitates Galaad, et dimidiam partem terræ filiorum Ammon, usque ad Aroër, quæ est contra Rabba,</p>
 <p><a name="026">26</a> et ab Hesebon usque Ramoth, Masphe et Betonim: et a Manaim usque ad terminos Dabir.</p>
 <p><a name="027">27</a> In valle quoque Betharan, et Bethnemra, et Socoth, et Saphon reliquam partem regni Sehon regis Hesebon: hujus quoque finis, Jordanis est, usque ad extremam partem maris Cenereth trans Jordanem ad orientalem plagam.</p>
 <p><a name="028">28</a> Hæc est possessio filiorum Gad per familias suas, civitates et villæ earum.<br>
 </p>
 <p><a name="029">29</a> Dedit et dimidiæ tribui Manasse, filiisque ejus juxta cognationes suas, possessionem,</p>
 <p><a name="030">30</a> cujus hoc principium est: a Manaim universam Basan, et cuncta regna Og regis Basan, omnesque vicos Jair, qui sunt in Basan, sexaginta oppida:</p>
 <p><a name="031">31</a> et dimidiam partem Galaad, et Astaroth, et Edrai, urbes regni Og in Basan: filiis Machir, filii Manasse, dimidiæ parti filiorum Machir juxta cognationes suas.</p>
 <p><a name="032">32</a> Hanc possessionem divisit Moyses in campestribus Moab trans Jordanem contra Jericho ad orientalem plagam.</p>
 <p><a name="033">33</a> Tribui autem Levi non dedit possessionem: quoniam Dominus Deus Israël ipse est possessio ejus, ut locutus est illi.</p>
 <p></p><hr>
 <center>
 <a href="jos014.htm">Next: Joshua Chapter 14</a></center>
 </body>