<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze023.htm">Polyglot</a> 
 <a href="../kjv/eze023.htm">KJV</a> 
 <a href="../sep/eze023.htm">Sep</a> 
 <a href="../tan/eze023.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze022.htm">Previous</a> 
 <a href="eze024.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 23</h3><p><a name="001">1</a> Et factus est sermo Domini ad me, dicens:</p>
 <p><a name="002">2</a> [Fili hominis, duæ mulieres filiæ matris unius fuerunt:<br></p>
 <p><a name="003">3</a> et fornicatæ sunt in Ægypto,<br> in adolescentia sua fornicatæ sunt:<br> ibi subacta sunt ubera earum,<br> et fractæ sunt mammæ pubertatis earum.<br></p>
 <p><a name="004">4</a> Nomina autem earum,<br> Oolla major, et Ooliba soror ejus minor:<br> et habui eas, et pepererunt filios et filias.<br> Porro earum nomina,<br> Samaria Oolla, et Jerusalem Ooliba.<br></p>
 <p><a name="005">5</a> Fornicata est igitur super me Oolla,<br> et insanivit in amatores suos,<br> in Assyrios propinquantes,<br></p>
 <p><a name="006">6</a> vestitos hyacintho,<br> principes et magistratus,<br> juvenes cupidinis,<br> universos equites, ascensores equorum.<br></p>
 <p><a name="007">7</a> Et dedit fornicationes suas super eos electos,<br> filios Assyriorum universos:<br> et in omnibus in quos insanivit,<br> in immunditiis eorum polluta est.<br></p>
 <p><a name="008">8</a> Insuper et fornicationes suas, quas habuerat in Ægypto, non reliquit:<br> nam et illi dormierunt cum ea in adolescentia ejus,<br> et illi confregerunt ubera pubertatis ejus,<br> et effuderunt fornicationem suam super eam.<br></p>
 <p><a name="009">9</a> Propterea tradidi eam in manus amatorum suorum,<br> in manus filiorum Assur,<br> super quorum insanivit libidine.<br></p>
 <p><a name="010">10</a> Ipsi discooperuerunt ignominiam ejus,<br> filios et filias ejus tulerunt,<br> et ipsam occiderunt gladio:<br> et factæ sunt famosæ mulieres,<br> et judicia perpetraverunt in ea.<br></p>
 <p><a name="011">11</a> Quod cum vidisset soror ejus Ooliba,<br> plus quam illa insanivit libidine,<br> et fornicationem suam super fornicationem sororis suæ:<br></p>
 <p><a name="012">12</a> ad filios Assyriorum præbuit impudenter,<br> ducibus et magistratibus ad se venientibus,<br> indutis veste varia,<br> equitibus qui vectabantur equis,<br> et adolescentibus forma cunctis egregia.<br></p>
 <p><a name="013">13</a> Et vidi quod polluta esset via una ambarum.<br></p>
 <p><a name="014">14</a> Et auxit fornicationes suas:<br> cumque vidisset viros depictos in pariete,<br> imagines Chaldæorum expressas coloribus,<br></p>
 <p><a name="015">15</a> et accinctos balteis renes,<br> et tiaras tinctas in capitibus eorum,<br> formam ducum omnium,<br> similitudinem filiorum Babylonis,<br> terræque Chaldæorum, in qua orti sunt,<br></p>
 <p><a name="016">16</a> insanivit super eos concupiscentia oculorum suorum,<br> et misit nuntios ad eos in Chaldæam.<br></p>
 <p><a name="017">17</a> Cumque venissent ad eam filii Babylonis ad cubile mammarum,<br> polluerunt eam stupris suis:<br> et polluta est ab eis,<br> et saturata est anima ejus ab illis.<br></p>
 <p><a name="018">18</a> Denudavit quoque fornicationes suas,<br> et discooperuit ignominiam suam:<br> et recessit anima mea ab ea,<br> sicut recesserat anima mea a sorore ejus:<br></p>
 <p><a name="019">19</a> multiplicavit enim fornicationes suas,<br> recordans dies adolescentiæ suæ,<br> quibus fornicata est in terra Ægypti.<br></p>
 <p><a name="020">20</a> Et insanivit libidine super concubitum eorum,<br> quorum carnes sunt ut carnes asinorum,<br> et sicut fluxus equorum fluxus eorum.<br></p>
 <p><a name="021">21</a> Et visitasti scelus adolescentiæ tuæ,<br> quando subacta sunt in Ægypto ubera tua,<br> et confractæ sunt mammæ pubertatis tuæ.]<br>
 </p>
 <p><a name="022">22</a> [Propterea, Ooliba, hæc dicit Dominus Deus:<br> Ecce ego suscitabo omnes amatores tuos contra te,<br> de quibus satiata est anima tua,<br> et congregabo eos adversum te in circuitu:<br></p>
 <p><a name="023">23</a> filios Babylonis, et universos Chaldæos,<br> nobiles, tyrannosque, et principes,<br> omnes filios Assyriorum,<br> juvenes forma egregia,<br> duces et magistratus universos,<br> principes principum, et nominatos ascensores equorum:<br></p>
 <p><a name="024">24</a> et venient super te instructi curru et rota,<br> multitudo populorum:<br> lorica, et clypeo, et galea armabuntur contra te undique:<br> et dabo coram eis judicium,<br> et judicabunt te judiciis suis.<br></p>
 <p><a name="025">25</a> Et ponam zelum meum in te,<br> quem exercent tecum in furore:<br> nasum tuum et aures tuas præcident,<br> et quæ remanserint, gladio concident.<br> Ipsi filios tuos et filias tuas capient,<br> et novissimum tuum devorabitur igni:<br></p>
 <p><a name="026">26</a> et denudabunt te vestimentis tuis,<br> et tollent vasa gloriæ tuæ.<br></p>
 <p><a name="027">27</a> Et requiescere faciam scelus tuum de te,<br> et fornicationem tuam de terra Ægypti:<br> nec levabis oculos tuos ad eos,<br> et Ægypti non recordaberis amplius.]<br>
 </p>
 <p><a name="028">28</a> [Quia hæc dicit Dominus Deus:<br> Ecce ego tradam te in manus eorum quos odisti,<br> in manus de quibus satiata est anima tua.<br></p>
 <p><a name="029">29</a> Et agent tecum in odio,<br> et tollent omnes labores tuos,<br> et dimittent te nudam et ignominia plenam:<br> et revelabitur ignominia fornicationum tuarum,<br> scelus tuum, et fornicationes tuæ.<br></p>
 <p><a name="030">30</a> Fecerunt hæc tibi,<br> quia fornicata es post gentes<br> inter quas polluta es in idolis earum.<br></p>
 <p><a name="031">31</a> In via sororis tuæ ambulasti,<br> et dabo calicem ejus in manu tua.<br></p>
 <p><a name="032">32</a> Hæc dicit Dominus Deus:<br> Calicem sororis tuæ bibes profundum et latum:<br> eris in derisum et in subsannationem quæ est capacissima.<br></p>
 <p><a name="033">33</a> Ebrietate et dolore repleberis:<br> calice mroris et tristitiæ,<br> calice sororis tuæ Samariæ.<br></p>
 <p><a name="034">34</a> Et bibes illum, et epotabis usque ad fæces:<br> et fragmenta ejus devorabis,<br> et ubera tua lacerabis,<br> quia ego locutus sum, ait Dominus Deus.<br></p>
 <p><a name="035">35</a> Propterea hæc dicit Dominus Deus:<br> Quia oblita es mei,<br> et projecisti me post corpus tuum,<br> tu quoque porta scelus tuum et fornicationes tuas.]<br>
 </p>
 <p><a name="036">36</a> Et ait Dominus ad me, dicens: [Fili hominis, numquid judicas Oollam et Oolibam,<br> et annuntias eis scelera earum?<br></p>
 <p><a name="037">37</a> Quia adulteratæ sunt, et sanguis in manibus earum,<br> et cum idolis suis fornicatæ sunt:<br> insuper et filios suos quos genuerunt mihi,<br> obtulerunt eis ad devorandum.<br></p>
 <p><a name="038">38</a> Sed et hoc fecerunt mihi:<br> polluerunt sanctuarium meum in die illa,<br> et sabbata mea profanaverunt.<br></p>
 <p><a name="039">39</a> Cumque immolarent filios suos idolis suis,<br> et ingrederentur sanctuarium meum in die illa ut polluerent illud,<br> etiam hæc fecerunt in medio domus meæ.<br></p>
 <p><a name="040">40</a> Miserunt ad viros venientes de longe,<br> ad quos nuntium miserant:<br> itaque ecce venerunt quibus te lavisti,<br> et circumlinisti stibio oculos tuos,<br> et ornata es mundo muliebri.<br></p>
 <p><a name="041">41</a> Sedisti in lecto pulcherrimo,<br> et mensa ornata est ante te:<br> thymiama meum et unguentum meum posuisti super eam.<br></p>
 <p><a name="042">42</a> Et vox multitudinis exsultantis erat in ea:<br> et in viris, qui de multitudine hominum adducebantur,<br> et veniebant de deserto,<br> posuerunt armillas in manibus eorum,<br> et coronas speciosas in capitibus eorum.<br></p>
 <p><a name="043">43</a> Et dixi ei, quæ attrita est in adulteriis:<br> Nunc fornicabitur in fornicatione sua etiam hæc.<br></p>
 <p><a name="044">44</a> Et ingressi sunt ad eam quasi ad mulierem meretricem:<br> sic ingrediebantur ad Oollam et Oolibam, mulieres nefarias.<br></p>
 <p><a name="045">45</a> Viri ergo justi sunt:<br> hi judicabunt eas judicio adulterarum,<br> et judicio effundentium sanguinem:<br> quia adulteræ sunt,<br> et sanguis in manibus earum.<br></p>
 <p><a name="046">46</a> Hæc enim dicit Dominus Deus:<br> Adduc ad eas multitudinem,<br> et trade eas in tumultum et in rapinam.<br></p>
 <p><a name="047">47</a> Et lapidentur lapidibus populorum,<br> et confodiantur gladiis eorum:<br> filios et filias earum interficient,<br> et domos earum igne succendent.<br></p>
 <p><a name="048">48</a> Et auferam scelus de terra,<br> et discent omnes mulieres ne faciant secundum scelus earum.<br></p>
 <p><a name="049">49</a> Et dabunt scelus vestrum super vos,<br> et peccata idolorum vestrorum portabitis:<br> et scietis quia ego Dominus Deus.]</p>
 <p></p><hr>
 <center>
 <a href="eze024.htm">Next: Ezekiel Chapter 24</a></center>
 </body>