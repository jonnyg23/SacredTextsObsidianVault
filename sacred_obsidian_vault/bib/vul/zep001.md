<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zep001.htm">Polyglot</a> 
 <a href="../kjv/zep001.htm">KJV</a> 
 <a href="../sep/zep001.htm">Sep</a> 
 <a href="../tan/zep001.htm">Tan</a> 
 
 <br>
 <br><a href="zep.htm">Zephaniah Index</a><br>
  
 <a href="hab003.htm">Previous</a> 
 <a href="zep002.htm">Next</a> 
 </center>
 <hr>
 
 <h3 align="CENTER">Vulgate (Latin): Zephaniah Chapter 1</h3><p><a name="001">1</a> Verbum Domini quod factum est ad Sophoniam, filium Chusi, filii Godoliæ, filii Amariæ, filii Ezeciæ, in diebus Josiæ, filii Amon, regis Judæ.<br>
 </p>
 <p><a name="002">2</a> [Congregans congregabo omnia a facie terræ, dicit Dominus:<br></p>
 <p><a name="003">3</a> congregans hominem et pecus,<br> congregans volatilia cæli et pisces maris:<br> et ruinæ impiorum erunt,<br> et disperdam homines a facie terræ, dicit Dominus.<br></p>
 <p><a name="004">4</a> Et extendam manum meam super Judam<br> et super omnes habitantes Jerusalem:<br> et disperdam de loco hoc reliquias Baal,<br> et nomina ædituorum cum sacerdotibus;<br></p>
 <p><a name="005">5</a> et eos qui adorant super tecta militiam cæli,<br> et adorant et jurant in Domino,<br> et jurant in Melchom;<br></p>
 <p><a name="006">6</a> et qui avertuntur de post tergum Domini,<br> et qui non quæsierunt Dominum,<br> nec investigaverunt eum.<br></p>
 <p><a name="007">7</a> Silete a facie Domini Dei,<br> quia juxta est dies Domini:<br> quia præparavit Dominus hostiam;<br> sanctificavit vocatos suos.<br></p>
 <p><a name="008">8</a> Et erit: in die hostiæ Domini,<br> visitabo super principes,<br> et super filios regis,<br> et super omnes qui induti sunt veste peregrina;<br></p>
 <p><a name="009">9</a> et visitabo super omnem qui arroganter ingreditur super limen in die illa,<br> qui complent domum Domini Dei sui iniquitate et dolo.<br></p>
 <p><a name="010">10</a> Et erit in die illa, dicit Dominus,<br> vox clamoris a porta piscium,<br> et ululatus a Secunda,<br> et contritio magna a collibus.<br></p>
 <p><a name="011">11</a> Ululate, habitatores Pilæ:<br> conticuit omnis populus Chanaan,<br> disperierunt omnes involuti argento.<br></p>
 <p><a name="012">12</a> Et erit in tempore illo:<br> scrutabor Jerusalem in lucernis,<br> et visitabo super viros defixos in fæcibus suis,<br> qui dicunt in cordibus suis:<br> Non faciet bene Dominus, et non faciet male.<br></p>
 <p><a name="013">13</a> Et erit fortitudo eorum in direptionem,<br> et domus eorum in desertum:<br> et ædificabunt domos, et non habitabunt;<br> et plantabunt vineas, et non bibent vinum earum.<br></p>
 <p><a name="014">14</a> Juxta est dies Domini magnus:<br> juxta est, et velox nimis.<br> Vox diei Domini amara:<br> tribulabitur ibi fortis.<br></p>
 <p><a name="015">15</a> Dies iræ dies illa,<br> dies tribulationis et angustiæ,<br> dies calamitatis et miseriæ,<br> dies tenebrarum et caliginis,<br> dies nebulæ et turbinis,<br></p>
 <p><a name="016">16</a> dies tubæ et clangoris super civitates munitas,<br> et super angulos excelsos.<br></p>
 <p><a name="017">17</a> Et tribulabo homines, et ambulabunt ut cæci,<br> quia Domino peccaverunt;<br> et effundetur sanguis eorum sicut humus,<br> et corpora eorum sicut stercora.<br></p>
 <p><a name="018">18</a> Sed et argentum eorum et aurum eorum non poterit liberare eos<br> in die iræ Domini:<br> in igne zeli ejus devorabitur omnis terra,<br> quia consummationem cum festinatione faciet<br> cunctis habitantibus terram.]</p>
 <p></p><hr>
 <center>
 <a href="zep002.htm">Next: Zephaniah Chapter 2</a></center>
 </body>