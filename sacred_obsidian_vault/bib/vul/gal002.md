<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gal002.htm">Polyglot</a> 
 <a href="../gnt/gal002.htm">GNT</a> 
 <a href="../kjv/gal002.htm">KJV</a> 
 
 <br>
 <br><a href="gal.htm">Galatians Index</a><br>
  
 <a href="gal001.htm">Previous</a> 
 <a href="gal003.htm">Next</a> 
 </center>
 <hr>
 
 <h3 align="CENTER">Vulgate (Latin): Galatians Chapter 2</h3><p><a name="001">1</a> Deinde post annos quatuordecim, iterum ascendi Jerosolymam cum Barnaba, assumpto et Tito.</p>
 <p><a name="002">2</a> Ascendi autem secundum revelationem: et contuli cum illis Evangelium, quod prædico in gentibus, seorsum autem iis qui videbantur aliquid esse: ne forte in vacuum currerem, aut cucurrissem.</p>
 <p><a name="003">3</a> Sed neque Titus, qui mecum erat, cum esset gentilis, compulsus est circumcidi:</p>
 <p><a name="004">4</a> sed propter subintroductos falsos fratres, qui subintroierunt explorare libertatem nostram, quam habemus in Christo Jesu, ut nos in servitutem redigerent.</p>
 <p><a name="005">5</a> Quibus neque ad horam cessimus subjectione, ut veritas Evangelii permaneat apud vos:</p>
 <p><a name="006">6</a> ab iis autem, qui videbantur esse aliquid (quales aliquando fuerint, nihil mea interest: Deus personam hominis non accipit): mihi enim qui videbantur esse aliquid, nihil contulerunt.</p>
 <p><a name="007">7</a> Sed e contra cum vidissent quod creditum est mihi Evangelium præputii, sicut et Petro circumcisionis</p>
 <p><a name="008">8</a> (qui enim operatus est Petro in apostolatum circumcisionis, operatus est et mihi inter gentes):</p>
 <p><a name="009">9</a> et cum cognovissent gratiam, quæ data est mihi, Jacobus, et Cephas, et Joannes, qui videbantur columnæ esse, dextras dederunt mihi, et Barnabæ societatis: ut nos in gentes, ipsi autem in circumcisionem:</p>
 <p><a name="010">10</a> tantum ut pauperum memores essemus, quod etiam sollicitus fui hoc ipsum facere.<br>
 </p>
 <p><a name="011">11</a> Cum autem venisset Cephas Antiochiam, in faciem ei restiti, quia reprehensibilis erat.</p>
 <p><a name="012">12</a> Prius enim quam venirent quidam a Jacobo, cum gentibus edebat: cum autem venissent, subtrahebat, et segregabat se, timens eos qui ex circumcisione erant.</p>
 <p><a name="013">13</a> Et simulationi ejus consenserunt ceteri Judæi, ita ut et Barnabas duceretur ab eis in illam simulationem.</p>
 <p><a name="014">14</a> Sed cum vidissem quod non recte ambularent ad veritatem Evangelii, dixi Cephæ coram omnibus: Si tu, cum Judæus sis, gentiliter vivis, et non judaice: quomodo gentes cogis judaizare?<br>
 </p>
 <p><a name="015">15</a> Nos natura Judæi, et non ex gentibus peccatores.</p>
 <p><a name="016">16</a> Scientes autem quod non justificatur homo ex operibus legis, nisi per fidem Jesu Christi: et nos in Christo Jesu credimus, ut justificemur ex fide Christi, et non ex operibus legis: propter quod ex operibus legis non justificabitur omnis caro.</p>
 <p><a name="017">17</a> Quod si quærentes justificari in Christo, inventi sumus et ipsi peccatores, numquid Christus peccati minister est? Absit.</p>
 <p><a name="018">18</a> Si enim quæ destruxi, iterum hæc ædifico: prævaricatorem me constituo.</p>
 <p><a name="019">19</a> Ego enim per legem, legi mortuus sum, ut Deo vivam: Christo confixus sum cruci.</p>
 <p><a name="020">20</a> Vivo autem, jam non ego: vivit vero in me Christus. Quod autem nunc vivo in carne: in fide vivo Filii Dei, qui dilexit me, et tradidit semetipsum pro me.</p>
 <p><a name="021">21</a> Non abjicio gratiam Dei. Si enim per legem justitia, ergo gratis Christus mortuus est.</p>
 <p></p><hr>
 <center>
 <a href="gal003.htm">Next: Galatians Chapter 3</a></center>
 </body>