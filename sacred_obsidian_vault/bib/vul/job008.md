<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job008.htm">Polyglot</a> 
 <a href="../kjv/job008.htm">KJV</a> 
 <a href="../sep/job008.htm">Sep</a> 
 <a href="../tan/job008.htm">Tan</a> 
 
 <br>
 <br><a href="job.htm">Job Index</a><br>
  
 <a href="job007.htm">Previous</a> 
 <a href="job009.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 8</h3><p><a name="001">1</a> Respondens autem Baldad Suhites, dixit:</p>
 <p><a name="002">2</a> [Usquequo loqueris talia,<br> et spiritus multiplex sermones oris tui?<br></p>
 <p><a name="003">3</a> Numquid Deus supplantat judicium?<br> aut Omnipotens subvertit quod justum est?<br></p>
 <p><a name="004">4</a> Etiam si filii tui peccaverunt ei,<br> et dimisit eos in manu iniquitatis suæ:<br></p>
 <p><a name="005">5</a> tu tamen si diluculo consurrexeris ad Deum,<br> et Omnipotentem fueris deprecatus;<br></p>
 <p><a name="006">6</a> si mundus et rectus incesseris:<br> statim evigilabit ad te,<br> et pacatum reddet habitaculum justitiæ tuæ,<br></p>
 <p><a name="007">7</a> in tantum ut si priora tua fuerint parva,<br> et novissima tua multiplicentur nimis.<br></p>
 <p><a name="008">8</a> Interroga enim generationem pristinam,<br> et diligenter investiga patrum memoriam<br></p>
 <p><a name="009">9</a> (hesterni quippe sumus, et ignoramus,<br> quoniam sicut umbra dies nostri sunt super terram),<br></p>
 <p><a name="010">10</a> et ipsi docebunt te, loquentur tibi,<br> et de corde suo proferent eloquia.<br></p>
 <p><a name="011">11</a> Numquid vivere potest scirpus absque humore?<br> aut crescere carectum sine aqua?<br></p>
 <p><a name="012">12</a> Cum adhuc sit in flore, nec carpatur manu,<br> ante omnes herbas arescit.<br></p>
 <p><a name="013">13</a> Sic viæ omnium qui obliviscuntur Deum,<br> et spes hypocritæ peribit.<br></p>
 <p><a name="014">14</a> Non ei placebit vecordia sua,<br> et sicut tela aranearum fiducia ejus.<br></p>
 <p><a name="015">15</a> Innitetur super domum suam, et non stabit;<br> fulciet eam, et non consurget.<br></p>
 <p><a name="016">16</a> Humectus videtur antequam veniat sol,<br> et in ortu suo germen ejus egredietur.<br></p>
 <p><a name="017">17</a> Super acervum petrarum radices ejus densabuntur,<br> et inter lapides commorabitur.<br></p>
 <p><a name="018">18</a> Si absorbuerit eum de loco suo,<br> negabit eum, et dicet: Non novi te.<br></p>
 <p><a name="019">19</a> Hæc est enim lætitia viæ ejus,<br> ut rursum de terra alii germinentur.<br></p>
 <p><a name="020">20</a> Deus non projiciet simplicem,<br> nec porriget manum malignis,<br></p>
 <p><a name="021">21</a> donec impleatur risu os tuum,<br> et labia tua jubilo.<br></p>
 <p><a name="022">22</a> Qui oderunt te induentur confusione,<br> et tabernaculum impiorum non subsistet.]</p>
 <p></p><hr>
 <center>
 <a href="job009.htm">Next: Job Chapter 9</a></center>
 </body>