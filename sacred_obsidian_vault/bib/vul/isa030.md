<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa030.htm">Polyglot</a> 
 <a href="../kjv/isa030.htm">KJV</a> 
 <a href="../sep/isa030.htm">Sep</a> 
 <a href="../tan/isa030.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa029.htm">Previous</a> 
 <a href="isa031.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 30</h3><p><a name="001">1</a> [Væ filii desertores, dicit Dominus,<br> ut faceretis consilium, et non ex me,<br> et ordiremini telam, et non per spiritum meum,<br> ut adderetis peccatum super peccatum;<br></p>
 <p><a name="002">2</a> qui ambulatis ut descendatis in Ægyptum,<br> et os meum non interrogastis,<br> sperantes auxilium in fortitudine Pharaonis,<br> et habentes fiduciam in umbra Ægypti!<br></p>
 <p><a name="003">3</a> Et erit vobis fortitudo Pharaonis in confusionem,<br> et fiducia umbræ Ægypti in ignominiam.<br></p>
 <p><a name="004">4</a> Erant enim in Tani principes tui,<br> et nuntii tui usque ad Hanes pervenerunt.<br></p>
 <p><a name="005">5</a> Omnes confusi sunt super populo qui eis prodesse non potuit:<br> non fuerunt in auxilium et in aliquam utilitatem,<br> sed in confusionem et in opprobrium.]</p>
 <p><a name="006">6</a> Onus jumentorum austri. [In terra tribulationis et angustiæ<br> leæna, et leo ex eis,<br> vipera et regulus volans;<br> portantes super humeros jumentorum divitias suas,<br> et super gibbum camelorum thesauros suos,<br> ad populum qui eis prodesse non poterit.<br></p>
 <p><a name="007">7</a> Ægyptus enim frustra et vane auxiliabitur.<br> Ideo clamavi super hoc: Superbia tantum est, quiesce.<br></p>
 <p><a name="008">8</a> Nunc ergo ingressus, scribe ei super buxum,<br> et in libro diligenter exara illud,<br> et erit in die novissimo<br> in testimonium usque in æternum.<br></p>
 <p><a name="009">9</a> Populus enim ad iracundiam provocans est:<br> et filii mendaces,<br> filii nolentes<br> audire legem Dei;<br></p>
 <p><a name="010">10</a> qui dicunt videntibus: Nolite videre,<br> et aspicientibus: Nolite aspicere nobis ea quæ recta sunt;<br> loquimini nobis placentia:<br> videte nobis errores.<br></p>
 <p><a name="011">11</a> Auferte a me viam;<br> declinate a me semitam;<br> cesset a facie nostra<br> Sanctus Israël.<br></p>
 <p><a name="012">12</a> Propterea hæc dicit Sanctus Israël: Pro eo quod reprobastis verbum hoc,<br> et sperastis in calumnia et in tumultu,<br> et innixi estis super eo;<br></p>
 <p><a name="013">13</a> propterea erit vobis iniquitas hæc<br> sicut interruptio cadens,<br> et requisita in muro excelso,<br> quoniam subito, dum non speratur, veniet contritio ejus.<br></p>
 <p><a name="014">14</a> Et comminuetur sicut conteritur lagena figuli<br> contritione pervalida,<br> et non invenietur de fragmentis ejus testa<br> in qua portetur igniculus de incendio,<br> aut hauriatur parum aquæ de fovea.<br></p>
 <p><a name="015">15</a> Quia hæc dicit Dominus Deus, Sanctus Israël:<br> Si revertamini et quiescatis, salvi eritis;<br> in silentio et in spe erit fortitudo vestra.<br> Et noluistis,<br></p>
 <p><a name="016">16</a> et dixistis: Nequaquam,<br> sed ad equos fugiemus:<br> ideo fugietis;<br> et: Super veloces ascendemus:<br> ideo velociores erunt qui persequentur vos.<br></p>
 <p><a name="017">17</a> Mille homines a facie terroris unius;<br> et a facie terroris quinque fugietis,<br> donec relinquamini<br> quasi malus navis in vertice montis,<br> et quasi signum super collem.<br></p>
 <p><a name="018">18</a> Propterea exspectat Dominus ut misereatur vestri;<br> et ideo exaltabitur parcens vobis,<br> quia Deus judicii Dominus:<br> beati omnes qui exspectant eum!<br></p>
 <p><a name="019">19</a> Populus enim Sion habitabit in Jerusalem:<br> plorans nequaquam plorabis:<br> miserans miserebitur tui, ad vocem clamoris tui:<br> statim ut audierit, respondebit tibi.<br></p>
 <p><a name="020">20</a> Et dabit vobis Dominus<br> panem arctum, et aquam brevem;<br> et non faciet avolare a te ultra doctorem tuum;<br> et erunt oculi tui videntes præceptorem tuum.<br></p>
 <p><a name="021">21</a> Et aures tuæ audient verbum post tergum monentis:<br> Hæc est via; ambulate in ea,<br> et non declinetis neque ad dexteram, neque ad sinistram.<br></p>
 <p><a name="022">22</a> Et contaminabis laminas sculptilium argenti tui,<br> et vestimentum conflatilis auri tui,<br> et disperges ea sicut immunditiam menstruatæ.<br> Egredere, dices ei.<br></p>
 <p><a name="023">23</a> Et dabitur pluvia semini tuo,<br> ubicumque seminaveris in terra,<br> et panis frugum terræ<br> erit uberrimus et pinguis;<br> pascetur in possessione tua in die illo agnus spatiose,<br></p>
 <p><a name="024">24</a> et tauri tui, et pulli asinorum,<br> qui operantur terram,<br> commistum migma comedent<br> sicut in area ventilatum est.<br></p>
 <p><a name="025">25</a> Et erunt super omnem montem excelsum,<br> et super omnem collem elevatum,<br> rivi currentium aquarum,<br> in die interfectionis multorum,<br> cum ceciderint turres:<br></p>
 <p><a name="026">26</a> et erit lux lunæ sicut lux solis,<br> et lux solis erit septempliciter<br> sicut lux septem dierum,<br> in die qua alligaverit Dominus vulnus populi sui,<br> et percussuram plagæ ejus sanaverit.<br></p>
 <p><a name="027">27</a> Ecce nomen Domini venit de longinquo,<br> ardens furor ejus, et gravis ad portandum;<br> labia ejus repleta sunt indignatione,<br> et lingua ejus quasi ignis devorans.<br></p>
 <p><a name="028">28</a> Spiritus ejus velut torrens<br> inundans usque ad medium colli,<br> ad perdendas gentes in nihilum,<br> et frenum erroris quod erat in maxillis populorum.<br></p>
 <p><a name="029">29</a> Canticum erit vobis<br> sicut nox sanctificatæ solemnitatis,<br> et lætitia cordis<br> sicut qui pergit cum tibia,<br> ut intret in montem Domini<br> ad Fortem Israël.<br></p>
 <p><a name="030">30</a> Et auditam faciet Dominus gloriam vocis suæ,<br> et terrorem brachii sui ostendet<br> in comminatione furoris, et flamma ignis devorantis:<br> allidet in turbine, et in lapide grandinis.<br></p>
 <p><a name="031">31</a> A voce enim Domini pavebit Assur<br> virga percussus.<br></p>
 <p><a name="032">32</a> Et erit transitus virgæ fundatus,<br> quam requiescere faciet Dominus super eum<br> in tympanis et citharis;<br> et in bellis præcipuis expugnabit eos.<br></p>
 <p><a name="033">33</a> Præparata est enim ab heri Topheth,<br> a rege præparata,<br> profunda, et dilatata.<br> Nutrimenta ejus, ignis et ligna multa;<br> flatus Domini sicut torrens sulphuris succendens eam.]</p>
 <p></p><hr>
 <center>
 <a href="isa031.htm">Next: Isaiah Chapter 31</a></center>
 </body>