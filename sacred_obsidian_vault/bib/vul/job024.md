<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job024.htm">Polyglot</a> 
 <a href="../kjv/job024.htm">KJV</a> 
 <a href="../sep/job024.htm">Sep</a> 
 <a href="../tan/job024.htm">Tan</a> 
 
 <br>
 <br><a href="job.htm">Job Index</a><br>
  
 <a href="job023.htm">Previous</a> 
 <a href="job025.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 24</h3><p><a name="001">1</a> [Ab Omnipotente non sunt abscondita tempora:<br> qui autem noverunt eum,<br> ignorant dies illius.<br></p>
 <p><a name="002">2</a> Alii terminos transtulerunt;<br> diripuerunt greges, et paverunt eos.<br></p>
 <p><a name="003">3</a> Asinum pupillorum abegerunt,<br> et abstulerunt pro pignore bovem viduæ.<br></p>
 <p><a name="004">4</a> Subverterunt pauperum viam,<br> et oppresserunt pariter mansuetos terræ.<br></p>
 <p><a name="005">5</a> Alii quasi onagri in deserto egrediuntur ad opus suum:<br> vigilantes ad prædam, præparant panem liberis.<br></p>
 <p><a name="006">6</a> Agrum non suum demetunt,<br> et vineam ejus, quem vi oppresserint, vindemiant.<br></p>
 <p><a name="007">7</a> Nudos dimittunt homines, indumenta tollentes,<br> quibus non est operimentum in frigore:<br></p>
 <p><a name="008">8</a> quos imbres montium rigant,<br> et non habentes velamen, amplexantur lapides.<br></p>
 <p><a name="009">9</a> Vim fecerunt deprædantes pupillos,<br> et vulgum pauperem spoliaverunt.<br></p>
 <p><a name="010">10</a> Nudis et incedentibus absque vestitu,<br> et esurientibus tulerunt spicas.<br></p>
 <p><a name="011">11</a> Inter acervos eorum meridiati sunt,<br> qui calcatis torcularibus sitiunt.<br></p>
 <p><a name="012">12</a> De civitatibus fecerunt viros gemere,<br> et anima vulneratorum clamavit:<br> et Deus inultum abire non patitur.<br></p>
 <p><a name="013">13</a> Ipsi fuerunt rebelles lumini:<br> nescierunt vias ejus,<br> nec reversi sunt per semitas ejus.<br></p>
 <p><a name="014">14</a> Mane primo consurgit homicida;<br> interficit egenum et pauperem:<br> per noctem vero erit quasi fur.<br></p>
 <p><a name="015">15</a> Oculus adulteri observat caliginem,<br> dicens: Non me videbit oculus:<br> et operiet vultum suum.<br></p>
 <p><a name="016">16</a> Perfodit in tenebris domos,<br> sicut in die condixerant sibi,<br> et ignoraverunt lucem.<br></p>
 <p><a name="017">17</a> Si subito apparuerit aurora, arbitrantur umbram mortis:<br> et sic in tenebris quasi in luce ambulant.<br></p>
 <p><a name="018">18</a> Levis est super faciem aquæ:<br> maledicta sit pars ejus in terra,<br> nec ambulet per viam vinearum.<br></p>
 <p><a name="019">19</a> Ad nimium calorem transeat ab aquis nivium,<br> et usque ad inferos peccatum illius.<br></p>
 <p><a name="020">20</a> Obliviscatur ejus misericordia; dulcedo illius vermes:<br> non sit in recordatione,<br> sed conteratur quasi lignum infructuosum.<br></p>
 <p><a name="021">21</a> Pavit enim sterilem quæ non parit,<br> et viduæ bene non fecit.<br></p>
 <p><a name="022">22</a> Detraxit fortes in fortitudine sua,<br> et cum steterit, non credet vitæ suæ.<br></p>
 <p><a name="023">23</a> Dedit ei Deus locum pnitentiæ,<br> et ille abutitur eo in superbiam:<br> oculi autem ejus sunt in viis illius.<br></p>
 <p><a name="024">24</a> Elevati sunt ad modicum, et non subsistent:<br> et humiliabuntur sicut omnia, et auferentur,<br> et sicut summitates spicarum conterentur.<br></p>
 <p><a name="025">25</a> Quod si non est ita, quis me potest arguere esse mentitum,<br> et ponere ante Deum verba mea?]</p>
 <p></p><hr>
 <center>
 <a href="job025.htm">Next: Job Chapter 25</a></center>
 </body>