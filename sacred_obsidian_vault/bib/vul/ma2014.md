<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma2014.htm">Polyglot</a> 
 <a href="../apo/ma2014.htm">Apo</a> 
 <a href="../sep/ma2014.htm">Sep</a> 
 
 <br>
 <br><a href="ma2.htm">2 Macabees Index</a><br>
  
 <a href="ma2013.htm">Previous</a> 
 <a href="ma2015.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Macabees Chapter 14</h3><p><a name="001">1</a> Sed post triennii tempus, cognovit Judas et qui cum eo erant Demetrium Seleuci cum multitudine valida et navibus per portam Tripolis ascendisse ad loca opportuna,</p>
 <p><a name="002">2</a> et tenuisse regiones adversus Antiochum, et ducem ejus Lysiam.</p>
 <p><a name="003">3</a> Alcimus autem quidam, qui summus sacerdos fuerat, sed voluntarie coinquinatus est temporibus commistionis, considerans nullo modo sibi esse salutem neque accessum ad altare,</p>
 <p><a name="004">4</a> venit ad regem Demetrium centesimo quinquagesimo anno, offerens ei coronam auream et palmam, super hæc et thallos, qui templi esse videbantur. Et ipsa quidem die siluit.</p>
 <p><a name="005">5</a> Tempus autem opportunum dementiæ suæ nactus, convocatus a Demetrio ad consilium, et interrogatus quibus rebus et consiliis Judæi niterentur,</p>
 <p><a name="006">6</a> respondit: Ipsi qui dicuntur Assidæi Judæorum, quibus præest Judas Machabæus, bella nutriunt, et seditiones movent, nec patiuntur regnum esse quietum:</p>
 <p><a name="007">7</a> nam et ego defraudatus parentum gloria (dico autem summo sacerdotio) huc veni:</p>
 <p><a name="008">8</a> primo quidem utilitatibus regis fidem servans, secundo autem etiam civibus consulens: nam illorum pravitate universum genus nostrum non minime vexatur.</p>
 <p><a name="009">9</a> Sed oro his singulis, o rex, cognitis, et regioni et generi, secundum humanitatem tuam pervulgatam omnibus, prospice:</p>
 <p><a name="010">10</a> nam, quamdiu superest Judas, impossibile est pacem esse negotiis.</p>
 <p><a name="011">11</a> Talibus autem ab hoc dictis, et ceteri amici hostiliter se habentes adversus Judam, inflammaverunt Demetrium.</p>
 <p><a name="012">12</a> Qui statim Nicanorem præpositum elephantorum ducem misit in Judæam:</p>
 <p><a name="013">13</a> datis mandatis ut ipsum quidem Judam caperet: eos vero qui cum illo erant, dispergeret, et constitueret Alcimum maximi templi summum sacerdotem.</p>
 <p><a name="014">14</a> Tunc gentes quæ de Judæa fugerant Judam, gregatim se Nicanori miscebant, miserias et clades Judæorum prosperitates rerum suarum existimantes.</p>
 <p><a name="015">15</a> Audito itaque Judæi Nicanoris adventu, et conventu nationum, conspersi terra rogabant eum qui populum suum constituit, ut in æternum custodiret, quique suam portionem signis evidentibus protegit.</p>
 <p><a name="016">16</a> Imperante autem duce, statim inde moverunt, conveneruntque ad castellum Dessau.</p>
 <p><a name="017">17</a> Simon vero frater Judæ commiserat cum Nicanore: sed conterritus est repentino adventu adversariorum.<br>
 </p>
 <p><a name="018">18</a> Nicanor tamen, audiens virtutem comitum Judæ, et animi magnitudinem quam pro patriæ certaminibus habebant, sanguine judicium facere metuebat.</p>
 <p><a name="019">19</a> Quam ob rem præmisit Posidonium, et Theodotium, et Matthiam, ut darent dextras atque acciperent.</p>
 <p><a name="020">20</a> Et cum diu de his consilium ageretur, et ipse dux ad multitudinem retulisset, omnium una fuit sententia amicitiis annuere.</p>
 <p><a name="021">21</a> Itaque diem constituerunt, qua secreto inter se agerent: et singulis sellæ prolatæ sunt, et positæ.</p>
 <p><a name="022">22</a> Præcepit autem Judas armatos esse locis opportunis, ne forte ab hostibus repente mali aliquid oriretur: et congruum colloquium fecerunt.</p>
 <p><a name="023">23</a> Morabatur autem Nicanor Jerosolymis, nihilque inique agebat: gregesque turbarum quæ congregatæ fuerant, dimisit.</p>
 <p><a name="024">24</a> Habebat autem Judam semper carum ex animo, et erat viro inclinatus.</p>
 <p><a name="025">25</a> Rogavitque eum ducere uxorem, filiosque procreare. Nuptias fecit: quiete egit, communiterque vivebant.<br>
 </p>
 <p><a name="026">26</a> Alcimus autem, videns caritatem illorum ad invicem et conventiones, venit ad Demetrium, et dicebat Nicanorem rebus alienis assentire, Judamque regni insidiatorem successorem sibi destinasse.</p>
 <p><a name="027">27</a> Itaque rex exasperatus, et pessimis hujus criminationibus irritatus, scripsit Nicanori, dicens graviter quidem se ferre de amicitiæ conventione, jubere tamen Machabæum citius vinctum mittere Antiochiam.</p>
 <p><a name="028">28</a> Quibus cognitis, Nicanor consternabatur, et graviter ferebat, si ea quæ convenerant irrita faceret, nihil læsus a viro:</p>
 <p><a name="029">29</a> sed quia regi resistere non poterat, opportunitatem observabat qua præceptum perficeret.</p>
 <p><a name="030">30</a> At Machabæus, videns secum austerius agere Nicanorem, et consuetum occursum ferocius exhibentem, intelligens non ex bono esse austeritatem istam, paucis suorum congregatis, occultavit se a Nicanore.</p>
 <p><a name="031">31</a> Quod cum ille cognovit, fortiter se a viro præventum, venit ad maximum et sanctissimum templum: et sacerdotibus solitas hostias offerentibus, jussit sibi tradi virum.</p>
 <p><a name="032">32</a> Quibus cum juramento dicentibus nescire se ubi esset qui quærebatur, extendens manum ad templum,</p>
 <p><a name="033">33</a> juravit, dicens: Nisi Judam mihi vinctum tradideritis, istud Dei fanum in planitiem deducam, et altare effodiam, et templum hoc Libero patri consecrabo.</p>
 <p><a name="034">34</a> Et his dictis abiit. Sacerdotes autem protendentes manus in cælum, invocabant eum qui semper propugnator esset gentis ipsorum, hæc dicentes:</p>
 <p><a name="035">35</a> Tu, Domine universorum, qui nullius indiges, voluisti templum habitationis tuæ fieri in nobis.</p>
 <p><a name="036">36</a> Et nunc, Sancte sanctorum, omnium Domine, conserva in æternum impollutam domum istam, quæ nuper mundata est.<br>
 </p>
 <p><a name="037">37</a> Razias autem quidam de senioribus ab Jerosolymis delatus est Nicanori, vir amator civitatis, et bene audiens: qui pro affectu pater Judæorum appellabatur.</p>
 <p><a name="038">38</a> Hic multis temporibus continentiæ propositum tenuit in Judaismo, corpusque et animam tradere contentus pro perseverantia.</p>
 <p><a name="039">39</a> Volens autem Nicanor manifestare odium quod habebat in Judæos, misit milites quingentos ut eum comprehenderent.</p>
 <p><a name="040">40</a> Putabat enim, si illum decepisset, se cladem Judæis maximam illaturum.</p>
 <p><a name="041">41</a> Turbis autem irruere in domum ejus, et januam dirumpere: atque ignem admovere cupientibus, cum jam comprehenderetur, gladio se petiit,</p>
 <p><a name="042">42</a> eligens nobiliter mori potius quam subditus fieri peccatoribus, et contra natales suos indignis injuriis agi.</p>
 <p><a name="043">43</a> Sed cum per festinationem non certo ictu plagam dedisset, et turbæ intra ostia irrumperent, recurrens audacter ad murum præcipitavit semetipsum viriliter in turbas:</p>
 <p><a name="044">44</a> quibus velociter locum dantibus casui ejus, venit per mediam cervicem.</p>
 <p><a name="045">45</a> Et cum adhuc spiraret, accensus animo, surrexit, et cum sanguis ejus magno fluxu deflueret, et gravissimis vulneribus esset saucius, cursu turbam pertransiit:</p>
 <p><a name="046">46</a> et stans supra quamdam petram præruptam, et jam exsanguis effectus, complexus intestina sua, utrisque manibus projecit super turbas, invocans dominatorem vitæ ac spiritus ut hæc illi iterum redderet: atque ita vita defunctus est.</p>
 <p></p><hr>
 <center>
 <a href="ma2015.htm">Next: 2 Macabees Chapter 15</a></center>
 </body>