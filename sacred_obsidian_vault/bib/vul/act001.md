<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act001.htm">Polyglot</a> 
 <a href="../gnt/act001.htm">GNT</a> 
 <a href="../kjv/act001.htm">KJV</a> 
 
 <br>
 <br><a href="act.htm">Acts Index</a><br>
  
 <a href="joh021.htm">Previous</a> 
 <a href="act002.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 1</h3><p><a name="001">1</a> Primum quidem sermonem feci de omnibus, o Theophile, quæ cpit Jesus facere et docere</p>
 <p><a name="002">2</a> usque in diem qua præcipiens Apostolis per Spiritum Sanctum, quos elegit, assumptus est:</p>
 <p><a name="003">3</a> quibus et præbuit seipsum vivum post passionem suam in multis argumentis, per dies quadraginta apparens eis, et loquens de regno Dei.<br>
 </p>
 <p><a name="004">4</a> Et convescens, præcepit eis ab Jerosolymis ne discederent, sed exspectarent promissionem Patris, quam audistis (inquit) per os meum:</p>
 <p><a name="005">5</a> quia Joannes quidem baptizavit aqua, vos autem baptizabimini Spiritu Sancto non post multos hos dies.</p>
 <p><a name="006">6</a> Igitur qui convenerant, interrogabant eum, dicentes: Domine, si in tempore hoc restitues regnum Israël?</p>
 <p><a name="007">7</a> Dixit autem eis: Non est vestrum nosse tempora vel momenta quæ Pater posuit in sua potestate:</p>
 <p><a name="008">8</a> sed accipietis virtutem supervenientis Spiritus Sancti in vos, et eritis mihi testes in Jerusalem, et in omni Judæa, et Samaria, et usque ad ultimum terræ.<br>
 </p>
 <p><a name="009">9</a> Et cum hæc dixisset, videntibus illis, elevatus est: et nubes suscepit eum ab oculis eorum.</p>
 <p><a name="010">10</a> Cumque intuerentur in cælum euntem illum, ecce duo viri astiterunt juxta illos in vestibus albis,</p>
 <p><a name="011">11</a> qui et dixerunt: Viri Galilæi, quid statis aspicientes in cælum? Hic Jesus, qui assumptus est a vobis in cælum, sic veniet quemadmodum vidistis eum euntem in cælum.<br>
 </p>
 <p><a name="012">12</a> Tunc reversi sunt Jerosolymam a monte qui vocatur Oliveti, qui est juxta Jerusalem, sabbati habens iter.</p>
 <p><a name="013">13</a> Et cum introissent in cnaculum, ascenderunt ubi manebant Petrus, et Joannes, Jacobus, et Andreas, Philippus, et Thomas, Bartholomæus, et Matthæus, Jacobus Alphæi, et Simon Zelotes, et Judas Jacobi.</p>
 <p><a name="014">14</a> Hi omnes erant perseverantes unanimiter in oratione cum mulieribus, et Maria matre Jesu, et fratribus ejus.<br>
 </p>
 <p><a name="015">15</a> In diebus illis, exsurgens Petrus in medio fratrum, dixit (erat autem turba hominum simul, fere centum viginti):</p>
 <p><a name="016">16</a> Viri fratres, oportet impleri Scripturam quam prædixit Spiritus Sanctus per os David de Juda, qui fuit dux eorum qui comprehenderunt Jesum:</p>
 <p><a name="017">17</a> qui connumeratus erat in nobis, et sortitus est sortem ministerii hujus.</p>
 <p><a name="018">18</a> Et hic quidem possedit agrum de mercede iniquitatis, et suspensus crepuit medius: et diffusa sunt omnia viscera ejus.</p>
 <p><a name="019">19</a> Et notum factum est omnibus habitantibus Jerusalem, ita ut appellaretur ager ille, lingua eorum, Haceldama, hoc est, ager sanguinis.</p>
 <p><a name="020">20</a> Scriptum est enim in libro Psalmorum: Fiat commoratio eorum deserta, et non sit qui inhabitet in ea: et episcopatum ejus accipiat alter.</p>
 <p><a name="021">21</a> Oportet ergo ex his viris qui nobiscum sunt congregati in omni tempore quo intravit et exivit inter nos Dominus Jesus,</p>
 <p><a name="022">22</a> incipiens a baptismate Joannis usque in diem qua assumptus est a nobis, testem resurrectionis ejus nobiscum fieri unum ex istis.</p>
 <p><a name="023">23</a> Et statuerunt duos, Joseph, qui vocabatur Barsabas, qui cognominatus est Justus, et Mathiam.</p>
 <p><a name="024">24</a> Et orantes dixerunt: Tu Domine, qui corda nosti omnium, ostende quem elegeris ex his duobus unum,</p>
 <p><a name="025">25</a> accipere locum ministerii hujus et apostolatus, de quo prævaricatus est Judas ut abiret in locum suum.</p>
 <p><a name="026">26</a> Et dederunt sortes eis, et cecidit sors super Mathiam: et annumeratus est cum undecim Apostolis.</p>
 <p></p><hr>
 <center>
 <a href="act002.htm">Next: Acts Chapter 2</a></center>
 </body>