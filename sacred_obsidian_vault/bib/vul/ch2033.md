<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2033.htm">Polyglot</a> 
 <a href="../kjv/ch2033.htm">KJV</a> 
 <a href="../sep/ch2033.htm">Sep</a> 
 <a href="../tan/ch2033.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2032.htm">Previous</a> 
 <a href="ch2034.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 33</h3><p><a name="001">1</a> Duodecim annorum erat Manasses cum regnare cpisset, et quinquaginta quinque annis regnavit in Jerusalem.</p>
 <p><a name="002">2</a> Fecit autem malum coram Domino, juxta abominationes gentium quas subvertit Dominus coram filiis Israël:</p>
 <p><a name="003">3</a> et conversus instauravit excelsa quæ demolitus fuerat Ezechias pater ejus: construxitque aras Baalim, et fecit lucos, et adoravit omnem militiam cæli, et coluit eam.</p>
 <p><a name="004">4</a> Ædificavit quoque altaria in domo Domini, de qua dixerat Dominus: In Jerusalem erit nomen meum in æternum.</p>
 <p><a name="005">5</a> Ædificavit autem ea cuncto exercitui cæli in duobus atriis domus Domini.</p>
 <p><a name="006">6</a> Transireque fecit filios suos per ignem in valle Benennom: observabat somnia, sectabatur auguria, maleficis artibus inserviebat, habebat secum magos et incantatores, multaque mala operatus est coram Domino ut irritaret eum.</p>
 <p><a name="007">7</a> Sculptile quoque et conflatile signum posuit in domo Dei, de qua locutus est Deus ad David, et ad Salomonem filium ejus, dicens: In domo hac, et in Jerusalem quam elegi de cunctis tribubus Israël, ponam nomen meum in sempiternum.</p>
 <p><a name="008">8</a> Et moveri non faciam pedem Israël de terra quam tradidi patribus eorum: ita dumtaxat si custodierint facere quæ præcepi eis, cunctamque legem, et cæremonias atque judicia, per manum Moysi.</p>
 <p><a name="009">9</a> Igitur Manasses seduxit Judam, et habitatores Jerusalem, ut facerent malum super omnes gentes quas subverterat Dominus a facie filiorum Israël.</p>
 <p><a name="010">10</a> Locutusque est Dominus ad eum, et ad populum illius, et attendere noluerunt.</p>
 <p><a name="011">11</a> Idcirco superinduxit eis principes exercitus regis Assyriorum: ceperuntque Manassen, et vinctum catenis atque compedibus duxerunt in Babylonem.<br>
 </p>
 <p><a name="012">12</a> Qui postquam coangustatus est, oravit Dominum Deum suum: et egit pnitentiam valde coram Deo patrum suorum.</p>
 <p><a name="013">13</a> Deprecatusque est eum, et obsecravit intente: et exaudivit orationem ejus, reduxitque eum Jerusalem in regnum suum, et cognovit Manasses quod Dominus ipse esset Deus.</p>
 <p><a name="014">14</a> Post hæc ædificavit murum extra civitatem David ad occidentem Gihon in convalle, ab introitu portæ piscium per circuitum usque ad Ophel, et exaltavit illum vehementer: constituitque principes exercitus in cunctis civitatibus Juda munitis:</p>
 <p><a name="015">15</a> et abstulit deos alienos, et simulacrum de domo Domini: aras quoque, quas fecerat in monte domus Domini et in Jerusalem: et projecit omnia extra urbem.</p>
 <p><a name="016">16</a> Porro instauravit altare Domini, et immolavit super illud victimas, et pacifica, et laudem: præcepitque Judæ ut serviret Domino Deo Israël.</p>
 <p><a name="017">17</a> Attamen adhuc populus immolabat in excelsis Domino Deo suo.</p>
 <p><a name="018">18</a> Reliqua autem gestorum Manasse, et obsecratio ejus ad Deum suum, verba quoque videntium qui loquebantur ad eum in nomine Domini Dei Israël, continentur in sermonibus regum Israël.</p>
 <p><a name="019">19</a> Oratio quoque ejus et exauditio, et cuncta peccata atque contemptus, loca etiam in quibus ædificavit excelsa, et fecit lucos et statuas antequam ageret pnitentiam, scripta sunt in sermonibus Hozai.</p>
 <p><a name="020">20</a> Dormivit ergo Manasses cum patribus suis, et sepelierunt eum in domo sua: regnavitque pro eo filius ejus Amon.<br>
 </p>
 <p><a name="021">21</a> Viginti duorum annorum erat Amon cum regnare cpisset, et duobus annis regnavit in Jerusalem.</p>
 <p><a name="022">22</a> Fecitque malum in conspectu Domini, sicut fecerat Manasses pater ejus: et cunctis idolis quæ Manasses fuerat fabricatus, immolavit atque servivit.</p>
 <p><a name="023">23</a> Et non est reveritus faciem Domini, sicut reveritus est Manasses pater ejus, et multo majora deliquit.</p>
 <p><a name="024">24</a> Cumque conjurassent adversus eum servi sui, interfecerunt eum in domo sua.</p>
 <p><a name="025">25</a> Porro reliqua populi multitudo, cæsis iis qui Amon percusserant, constituit regem Josiam filium ejus pro eo.</p>
 <p></p><hr>
 <center>
 <a href="ch2034.htm">Next: 2 Chronicles Chapter 34</a></center>
 </body>