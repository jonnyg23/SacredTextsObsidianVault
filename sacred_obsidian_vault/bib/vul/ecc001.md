<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc001.htm">Polyglot</a> 
 <a href="../kjv/ecc001.htm">KJV</a> 
 <a href="../sep/ecc001.htm">Sep</a> 
 <a href="../tan/ecc001.htm">Tan</a> 
 
 <br>
 <br><a href="ecc.htm">Ecclesiastes Index</a><br>
  
 <a href="pro031.htm">Previous</a> 
 <a href="ecc002.htm">Next</a> 
 </center>
 <hr>
 
 <h3 align="CENTER">Vulgate (Latin): Ecclesiastes Chapter 1</h3><p><a name="001">1</a> Verba Ecclesiastæ, filii David, regis Jerusalem.</p>
 <p><a name="002">2</a> [Vanitas vanitatum, dixit Ecclesiastes;<br> vanitas vanitatum, et omnia vanitas.<br></p>
 <p><a name="003">3</a> Quid habet amplius homo<br> de universo labore suo quo laborat sub sole?]<br>
 </p>
 <p><a name="004">4</a> [Generatio præterit, et generatio advenit;<br> terra autem in æternum stat.<br></p>
 <p><a name="005">5</a> Oritur sol et occidit,<br> et ad locum suum revertitur;<br> ibique renascens,</p>
 <p><a name="006">6</a> gyrat per meridiem, et flectitur ad aquilonem.<br> Lustrans universa in circuitu pergit spiritus,<br> et in circulos suos revertitur.<br></p>
 <p><a name="007">7</a> Omnia flumina intrant in mare,<br> et mare non redundat;<br> ad locum unde exeunt flumina<br> revertuntur ut iterum fluant.<br></p>
 <p><a name="008">8</a> Cunctæ res difficiles;<br> non potest eas homo explicare sermone.<br> Non saturatur oculus visu,<br> nec auris auditu impletur.<br></p>
 <p><a name="009">9</a> Quid est quod fuit? Ipsum quod futurum est.<br> Quid est quod factum est? Ipsum quod faciendum est.<br></p>
 <p><a name="010">10</a> Nihil sub sole novum,<br> nec valet quisquam dicere: Ecce hoc recens est:<br> jam enim præcessit in sæculis quæ fuerunt ante nos.<br></p>
 <p><a name="011">11</a> Non est priorum memoria;<br> sed nec eorum quidem quæ postea futura sunt<br> erit recordatio apud eos qui futuri sunt in novissimo.]<br>
 </p>
 <p><a name="012">12</a> [Ego Ecclesiastes fui rex Israël in Jerusalem;<br></p>
 <p><a name="013">13</a> et proposui in animo meo quærere et investigare sapienter<br> de omnibus quæ fiunt sub sole.<br> Hanc occupationem pessimam<br> dedit Deus filiis hominum, ut occuparentur in ea.<br></p>
 <p><a name="014">14</a> Vidi cuncta quæ fiunt sub sole,<br> et ecce universa vanitas et afflictio spiritus.<br></p>
 <p><a name="015">15</a> Perversi difficile corriguntur,<br> et stultorum infinitus est numerus.<br></p>
 <p><a name="016">16</a> Locutus sum in corde meo, dicens:<br> Ecce magnus effectus sum, et præcessi omnes sapientia<br> qui fuerunt ante me in Jerusalem;<br> et mens mea contemplata est multa sapienter, et didici.<br></p>
 <p><a name="017">17</a> Dedique cor meum ut scirem prudentiam atque doctrinam,<br> erroresque et stultitiam;<br> et agnovi quod in his quoque esset labor et afflictio spiritus:<br></p>
 <p><a name="018">18</a> eo quod in multa sapientia multa sit indignatio;<br> et qui addit scientiam, addit et laborem.]</p>
 <p></p><hr>
 <center>
 <a href="ecc002.htm">Next: Ecclesiastes Chapter 2</a></center>
 </body>