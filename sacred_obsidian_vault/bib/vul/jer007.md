<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer007.htm">Polyglot</a> 
 <a href="../kjv/jer007.htm">KJV</a> 
 <a href="../sep/jer007.htm">Sep</a> 
 <a href="../tan/jer007.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer006.htm">Previous</a> 
 <a href="jer008.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 7</h3><p><a name="001">1</a> Verbum quod factum est ad Jeremiam a Domino, dicens:</p>
 <p><a name="002">2</a> Sta in porta domus Domini, et prædica ibi verbum istud, et dic: [Audite verbum Domini, omnis Juda,<br> qui ingredimini per portas has ut adoretis Dominum.<br></p>
 <p><a name="003">3</a> Hæc dicit Dominus exercituum, Deus Israël:<br> Bonas facite vias vestras, et studia vestra,<br> et habitabo vobiscum in loco isto.<br></p>
 <p><a name="004">4</a> Nolite confidere in verbis mendacii, dicentes:<br> Templum Domini, templum Domini, templum Domini est!<br></p>
 <p><a name="005">5</a> Quoniam si bene direxeritis vias vestras, et studia vestra;<br> si feceritis judicium inter virum et proximum ejus;<br></p>
 <p><a name="006">6</a> advenæ, et pupillo, et viduæ non feceritis calumniam,<br> nec sanguinem innocentem effuderitis in loco hoc,<br> et post deos alienos non ambulaveritis in malum vobismetipsis:<br></p>
 <p><a name="007">7</a> habitabo vobiscum in loco isto,<br> in terra quam dedi patribus vestris a sæculo et usque in sæculum.<br></p>
 <p><a name="008">8</a> Ecce vos confiditis vobis in sermonibus mendacii,<br> qui non proderunt vobis:<br></p>
 <p><a name="009">9</a> furari, occidere, adulterari,<br> jurare mendaciter, libare Baalim,<br> et ire post deos alienos quos ignoratis:<br></p>
 <p><a name="010">10</a> et venistis, et stetistis coram me<br> in domo hac, in qua invocatum est nomen meum,<br> et dixistis: Liberati sumus,<br> eo quod fecerimus omnes abominationes istas.<br></p>
 <p><a name="011">11</a> Numquid ergo spelunca latronum facta est domus ista,<br> in qua invocatum est nomen meum in oculis vestris?<br> Ego, ego sum: ego vidi, dicit Dominus.<br></p>
 <p><a name="012">12</a> Ite ad locum meum in Silo,<br> ubi habitavit nomen meum a principio,<br> et videte quæ fecerim ei propter malitiam populi mei Israël.<br></p>
 <p><a name="013">13</a> Et nunc, quia fecistis omnia opera hæc, dicit Dominus,<br> et locutus sum ad vos mane consurgens, et loquens, et non audistis:<br> et vocavi vos, et non respondistis:<br></p>
 <p><a name="014">14</a> faciam domui huic, in qua invocatum est nomen meum,<br> et in qua vos habetis fiduciam,<br> et loco quem dedi vobis et patribus vestris,<br> sicut feci Silo:<br></p>
 <p><a name="015">15</a> et projiciam vos a facie mea<br> sicut projeci omnes fratres vestros,<br> universum semen Ephraim.<br></p>
 <p><a name="016">16</a> Tu ergo, noli orare pro populo hoc,<br> nec assumas pro eis laudem et orationem:<br> et non obsistas mihi,<br> quia non exaudiam te.<br></p>
 <p><a name="017">17</a> Nonne vides quid isti faciunt in civitatibus Juda,<br> et in plateis Jerusalem?<br></p>
 <p><a name="018">18</a> Filii colligunt ligna,<br> et patres succendunt ignem,<br> et mulieres conspergunt adipem,<br> ut faciant placentas reginæ cæli,<br> et libent diis alienis,<br> et me ad iracundiam provocent.<br></p>
 <p><a name="019">19</a> Numquid me ad iracundiam provocant?<br> dicit Dominus;<br> nonne semetipsos in confusionem vultus sui?<br></p>
 <p><a name="020">20</a> Ideo hæc dicit Dominus Deus:<br> Ecce furor meus et indignatio mea conflatur super locum istum,<br> super viros, et super jumenta,<br> et super lignum regionis, et super fruges terræ:<br> et succendetur, et non extinguetur.<br></p>
 <p><a name="021">21</a> Hæc dicit Dominus exercituum, Deus Israël:<br> Holocautomata vestra addite victimis vestris,<br> et comedite carnes:<br></p>
 <p><a name="022">22</a> quia non sum locutus cum patribus vestris, et non præcepi eis,<br> in die qua eduxi eos de terra Ægypti,<br> de verbo holocautomatum et victimarum:<br></p>
 <p><a name="023">23</a> sed hoc verbum præcepi eis, dicens:<br> Audite vocem meam,<br> et ero vobis Deus,<br> et vos eritis mihi populus:<br> et ambulate in omni via quam mandavi vobis,<br> ut bene sit vobis.<br></p>
 <p><a name="024">24</a> Et non audierunt, nec inclinaverunt aurem suam:<br> sed abierunt in voluntatibus et in pravitate cordis sui mali:<br> factique sunt retrorsum, et non in ante,<br></p>
 <p><a name="025">25</a> a die qua egressi sunt patres eorum de terra Ægypti<br> usque ad diem hanc.<br> Et misi ad vos omnes servos meos prophetas per diem,<br> consurgens diluculo, et mittens:<br></p>
 <p><a name="026">26</a> et non audierunt me,<br> nec inclinaverunt aurem suam:<br> sed induraverunt cervicem suam,<br> et pejus operati sunt quam patres eorum.]</p>
 <p><a name="027">27</a> Et loqueris ad eos omnia verba hæc, et non audient te: et vocabis eos, et non respondebunt tibi.</p>
 <p><a name="028">28</a> Et dices ad eos: [Hæc est gens quæ non audivit vocem Domini Dei sui,<br> nec recepit disciplinam;<br> periit fides,<br> et ablata est de ore eorum.<br></p>
 <p><a name="029">29</a> Tonde capillum tuum, et projice,<br> et sume in directum planctum:<br> quia projecit Dominus et reliquit generationem furoris sui;<br></p>
 <p><a name="030">30</a> quia fecerunt filii Juda malum in oculis meis, dicit Dominus.<br> Posuerunt offendicula sua in domo<br> in qua invocatum est nomen meum, ut polluerent eam:<br></p>
 <p><a name="031">31</a> et ædificaverunt excelsa Topheth,<br> quæ est in valle filii Ennom,<br> ut incenderent filios suos et filias suas igni,<br> quæ non præcepi, nec cogitavi in corde meo.<br></p>
 <p><a name="032">32</a> Ideo ecce dies venient, dicit Dominus,<br> et non dicetur amplius Topheth, et vallis filii Ennom,<br> sed vallis interfectionis:<br> et sepelient in Topheth, eo quod non sit locus.<br></p>
 <p><a name="033">33</a> Et erit morticinum populi hujus in cibos volucribus cæli et bestiis terræ,<br> et non erit qui abigat.<br></p>
 <p><a name="034">34</a> Et quiescere faciam de urbibus Juda,<br> et de plateis Jerusalem,<br> vocem gaudii et vocem lætitiæ,<br> vocem sponsi et vocem sponsæ:<br> in desolationem enim erit terra.]</p>
 <p></p><hr>
 <center>
 <a href="jer008.htm">Next: Jeremiah Chapter 8</a></center>
 </body>