<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tob002.htm">Polyglot</a> 
 <a href="../apo/tob002.htm">Apo</a> 
 <a href="../sep/toa002.htm">Sep:ToA</a> 
 <a href="../sep/tos002.htm">Sep:ToS</a> 
 
 <br>
 <br><a href="tob.htm">Tobias Index</a><br>
  
 <a href="tob001.htm">Previous</a> 
 <a href="tob003.htm">Next</a> 
 </center>
 <hr>
 
 <h3 align="CENTER">Vulgate (Latin): Tobias Chapter 2</h3><p><a name="001">1</a> Post hæc vero, cum esset dies festus Domini, et factum esset prandium bonum in domo Tobiæ,</p>
 <p><a name="002">2</a> dixit filio suo: Vade, et adduc aliquos de tribu nostra, timentes Deum, ut epulentur nobiscum.</p>
 <p><a name="003">3</a> Cumque abiisset, reversus nuntiavit ei unum ex filiis Israël jugulatum jacere in platea. Statimque exiliens de accubitu suo, relinquens prandium, jejunus pervenit ad corpus:</p>
 <p><a name="004">4</a> tollensque illud portavit ad domum suam occulte, ut dum sol occubuisset, caute sepeliret eum.</p>
 <p><a name="005">5</a> Cumque occultasset corpus, manducavit panem cum luctu et tremore,</p>
 <p><a name="006">6</a> memorans illum sermonem, quem dixit Dominus per Amos prophetam: Dies festi vestri convertentur in lamentationem et luctum.</p>
 <p><a name="007">7</a> Cum vero sol occubuisset, abiit, et sepelivit eum.</p>
 <p><a name="008">8</a> Arguebant autem eum omnes proximi ejus, dicentes: Jam hujus rei causa interfici jussus es, et vix effugisti mortis imperium, et iterum sepelis mortuos?</p>
 <p><a name="009">9</a> Sed Tobias plus timens Deum quam regem, rapiebat corpora occisorum, et occultabat in domo sua, et mediis noctibus sepeliebat ea.<br>
 </p>
 <p><a name="010">10</a> Contigit autem ut quadam die fatigatus a sepultura, veniens in domum suam, jactasset se juxta parietem, et obdormisset,</p>
 <p><a name="011">11</a> et ex nido hirundinum dormienti illi calida stercora inciderent super oculos ejus, fieretque cæcus.</p>
 <p><a name="012">12</a> Hanc autem tentationem ideo permisit Dominus evenire illi, ut posteris daretur exemplum patientiæ ejus, sicut et sancti Job.</p>
 <p><a name="013">13</a> Nam cum ab infantia sua semper Deum timuerit, et mandata ejus custodierit, non est contristatus contra Deum quod plaga cæcitatis evenerit ei,</p>
 <p><a name="014">14</a> sed immobilis in Dei timore permansit, agens gratias Deo omnibus diebus vitæ suæ.</p>
 <p><a name="015">15</a> Nam sicut beato Job insultabant reges, ita isti parentes et cognati ejus irridebant vitam ejus, dicentes:</p>
 <p><a name="016">16</a> Ubi est spes tua, pro qua eleemosynas et sepulturas faciebas?</p>
 <p><a name="017">17</a> Tobias vero increpabat eos, dicens: Nolite ita loqui:</p>
 <p><a name="018">18</a> quoniam filii sanctorum sumus, et vitam illam expectamus, quam Deus daturus est his qui fidem suam numquam mutant ab eo.</p>
 <p><a name="019">19</a> Anna vero uxor ejus ibat ad opus textrinum quotidie, et de labore manuum suarum victum quem consequi poterat, deferebat.</p>
 <p><a name="020">20</a> Unde factum est ut hædum caprarum accipiens detulisset domi:</p>
 <p><a name="021">21</a> cujus cum vocem balantis vir ejus audisset, dixit: Videte, ne forte furtivus sit: reddite eum dominis suis, quia non licet nobis aut edere ex furto aliquid, aut contingere.</p>
 <p><a name="022">22</a> Ad hæc uxor ejus irata respondit: Manifeste vana facta est spes tua, et eleemosynæ tuæ modo apparuerunt.</p>
 <p><a name="023">23</a> Atque his et aliis hujuscemodi verbis exprobrabat ei.</p>
 <p></p><hr>
 <center>
 <a href="tob003.htm">Next: Tobias Chapter 3</a></center>
 </body>