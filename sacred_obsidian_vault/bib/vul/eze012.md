<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze012.htm">Polyglot</a> 
 <a href="../kjv/eze012.htm">KJV</a> 
 <a href="../sep/eze012.htm">Sep</a> 
 <a href="../tan/eze012.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze011.htm">Previous</a> 
 <a href="eze013.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 12</h3><p><a name="001">1</a> Et factus est sermo Domini ad me, dicens:</p>
 <p><a name="002">2</a> Fili hominis, in medio domus exasperantis tu habitas: qui oculos habent ad videndum, et non vident, et aures ad audiendum, et non audiunt: quia domus exasperans est.</p>
 <p><a name="003">3</a> Tu ergo, fili hominis, fac tibi vasa transmigrationis, et transmigrabis per diem coram eis. Transmigrabis autem de loco tuo ad locum alterum in conspectu eorum, si forte aspiciant, quia domus exasperans est:</p>
 <p><a name="004">4</a> et efferes foras vasa tua quasi vasa transmigrantis per diem in conspectu eorum: tu autem egredieris vespere coram eis, sicut egreditur migrans.</p>
 <p><a name="005">5</a> Ante oculos eorum perfode tibi parietem, et egredieris per eum.</p>
 <p><a name="006">6</a> In conspectu eorum in humeris portaberis; in caligine effereris: faciem tuam velabis, et non videbis terram, quia portentum dedi te domui Israël.</p>
 <p><a name="007">7</a> Feci ergo sicut præceperat mihi Dominus: vasa mea protuli quasi vasa transmigrantis per diem, et vespere perfodi mihi parietem manu: et in caligine egressus sum, in humeris portatus in conspectu eorum.</p>
 <p><a name="008">8</a> Et factus est sermo Domini mane ad me, dicens:</p>
 <p><a name="009">9</a> Fili hominis, numquid non dixerunt ad te domus Israël, domus exasperans: Quid tu facis?</p>
 <p><a name="010">10</a> Dic ad eos: [Hæc dicit Dominus Deus:<br> Super ducem onus istud, qui est in Jerusalem,<br> et super omnem domum Israël, quæ est in medio eorum.]</p>
 <p><a name="011">11</a> Dic: [Ego portentum vestrum:<br> quomodo feci, sic fiet illis:<br> in transmigrationem et in captivitatem ibunt.<br></p>
 <p><a name="012">12</a> Et dux qui est in medio eorum,<br> in humeris portabitur; in caligine egredietur:<br> parietem perfodient, ut educant eum;<br> facies ejus operietur, ut non videat oculo terram.<br></p>
 <p><a name="013">13</a> Et extendam rete meum super eum,<br> et capietur in sagena mea:<br> et adducam eum in Babylonem, in terram Chaldæorum,<br> et ipsam non videbit:<br> ibique morietur.<br></p>
 <p><a name="014">14</a> Et omnes qui circa eum sunt,<br> præsidium ejus, et agmina ejus,<br> dispergam in omnem ventum,<br> et gladium evaginabo post eos.<br></p>
 <p><a name="015">15</a> Et scient quia ego Dominus,<br> quando dispersero illos in gentibus,<br> et disseminavero eos in terris.<br></p>
 <p><a name="016">16</a> Et relinquam ex eis viros paucos<br> a gladio, et fame, et pestilentia,<br> ut enarrent omnia scelera eorum<br> in gentibus ad quas ingredientur,<br> et scient quia ego Dominus.]</p>
 <p><a name="017">17</a> Et factus est sermo Domini ad me, dicens:</p>
 <p><a name="018">18</a> [Fili hominis, panem tuum in conturbatione comede,<br> sed et aquam tuam in festinatione et mrore bibe.<br></p>
 <p><a name="019">19</a> Et dices ad populum terræ:<br> Hæc dicit Dominus Deus<br> ad eos qui habitant in Jerusalem, in terra Israël:<br> Panem suum in sollicitudine comedent,<br> et aquam suam in desolatione bibent:<br> ut desoletur terra a multitudine sua,<br> propter iniquitatem omnium qui habitant in ea.<br></p>
 <p><a name="020">20</a> Et civitates quæ nunc habitantur, desolatæ erunt,<br> terraque deserta,<br> et scietis quia ego Dominus.]<br>
 </p>
 <p><a name="021">21</a> Et factus est sermo Domini ad me, dicens:</p>
 <p><a name="022">22</a> [Fili hominis, quod est proverbium istud<br> vobis in terra Israël, dicentium:<br> In longum differentur dies,<br> et peribit omnis visio?<br></p>
 <p><a name="023">23</a> Ideo dic ad eos:<br> Hæc dicit Dominus Deus:<br> Quiescere faciam proverbium istud,<br> neque vulgo dicetur ultra in Israël:<br> et loquere ad eos quod appropinquaverint dies,<br> et sermo omnis visionis.<br></p>
 <p><a name="024">24</a> Non enim erit ultra omnis visio cassa,<br> neque divinatio ambigua in medio filiorum Israël:<br></p>
 <p><a name="025">25</a> quia ego Dominus loquar,<br> et quodcumque locutus fuero verbum, fiet,<br> et non prolongabitur amplius:<br> sed in diebus vestris, domus exasperans,<br> loquar verbum, et faciam illud,<br> dicit Dominus Deus.]</p>
 <p><a name="026">26</a> Et factus est sermo Domini ad me, dicens:</p>
 <p><a name="027">27</a> [Fili hominis, ecce domus Israël dicentium:<br> Visio quam hic videt,<br> in dies multos et in tempora longa iste prophetat.<br></p>
 <p><a name="028">28</a> Propterea dic ad eos:<br> Hæc dicit Dominus Deus:<br> Non prolongabitur ultra omnis sermo meus:<br> verbum quod locutus fuero, complebitur,<br> dicit Dominus Deus.]</p>
 <p></p><hr>
 <center>
 <a href="eze013.htm">Next: Ezekiel Chapter 13</a></center>
 </body>