<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir042.htm">Polyglot</a> 
 <a href="../apo/sir042.htm">Apo</a> 
 <a href="../sep/sir042.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir041.htm">Previous</a> 
 <a href="sir043.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 42</h3><p><a name="001">1</a> [Non duplices sermonem auditus de revelatione sermonis absconditi:<br> et eris vere sine confusione,<br> et invenies gratiam in conspectu omnium hominum.<br> Ne pro his omnibus confundaris,<br> et ne accipias personam ut delinquas:<br></p>
 <p><a name="002">2</a> de lege Altissimi, et testamento,<br> et de judicio justificare impium,<br></p>
 <p><a name="003">3</a> de verbo sociorum et viatorum,<br> et de datione hæreditatis amicorum,<br></p>
 <p><a name="004">4</a> de æqualitate stateræ et ponderum,<br> de acquisitione multorum et paucorum,<br></p>
 <p><a name="005">5</a> de corruptione emptionis et negotiatorum,<br> et de multa disciplina filiorum,<br> et servo pessimo latus sanguinare.<br></p>
 <p><a name="006">6</a> Super mulierem nequam bonum est signum.<br></p>
 <p><a name="007">7</a> Ubi manus multæ sunt, claude:<br> et quodcumque trades, numera et appende:<br> datum vero et acceptum omne describe.<br></p>
 <p><a name="008">8</a> De disciplina insensati et fatui,<br> et de senioribus qui judicantur ab adolescentibus:<br> et eris eruditus in omnibus,<br> et probabilis in conspectu omnium vivorum.]<br>
 </p>
 <p><a name="009">9</a> [Filia patris abscondita est vigilia,<br> et sollicitudo ejus aufert somnum:<br> ne forte in adolescentia sua adulta efficiatur,<br> et cum viro commorata odibilis fiat:<br></p>
 <p><a name="010">10</a> nequando polluatur in virginitate sua,<br> et in paternis suis gravida inveniatur:<br> ne forte cum viro commorata transgrediatur,<br> aut certe sterilis efficiatur.<br></p>
 <p><a name="011">11</a> Super filiam luxuriosam confirma custodiam,<br> nequando faciat te in opprobrium venire inimicis,<br> a detractione in civitate, et objectione plebis,<br> et confundat te in multitudine populi.<br></p>
 <p><a name="012">12</a> Omni homini noli intendere in specie,<br> et in medio mulierum noli commorari:<br></p>
 <p><a name="013">13</a> de vestimentis enim procedit tinea,<br> et a muliere iniquitas viri.<br></p>
 <p><a name="014">14</a> Melior est enim iniquitas viri quam mulier benefaciens,<br> et mulier confundens in opprobrium.]<br>
 </p>
 <p><a name="015">15</a> [Memor ero igitur operum Domini,<br> et quæ vidi annuntiabo.<br> In sermonibus Domini opera ejus.<br></p>
 <p><a name="016">16</a> Sol illuminans per omnia respexit,<br> et gloria Domini plenum est opus ejus.<br></p>
 <p><a name="017">17</a> Nonne Dominus fecit sanctos enarrare omnia mirabilia sua,<br> quæ confirmavit Dominus omnipotens stabiliri in gloria sua?<br></p>
 <p><a name="018">18</a> Abyssum et cor hominum investigavit,<br> et in astutia eorum excogitavit.<br></p>
 <p><a name="019">19</a> Cognovit enim Dominus omnem scientiam,<br> et inspexit in signum ævi,<br> annuntians quæ præterierunt et quæ superventura sunt,<br> revelans vestigia occultorum.<br></p>
 <p><a name="020">20</a> Non præterit illum omnis cogitatus,<br> et non abscondit se ab eo ullus sermo.<br></p>
 <p><a name="021">21</a> Magnalia sapientiæ suæ decoravit,<br> qui est ante sæculum et usque in sæculum:<br> neque adjectum est,<br></p>
 <p><a name="022">22</a> neque minuitur,<br> et non eget alicujus consilio.<br></p>
 <p><a name="023">23</a> Quam desiderabilia omnia opera ejus!<br> et tamquam scintilla quæ est considerare!<br></p>
 <p><a name="024">24</a> Omnia hæc vivunt, et manent in sæculum,<br> et in omni necessitate omnia obaudiunt ei.<br></p>
 <p><a name="025">25</a> Omnia duplicia, unum contra unum,<br> et non fecit quidquam deesse.<br></p>
 <p><a name="026">26</a> Uniuscujusque confirmavit bona:<br> et quis satiabitur videns gloriam ejus?]</p>
 <p></p><hr>
 <center>
 <a href="sir043.htm">Next: Sirach Chapter 43</a></center>
 </body>