<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa061.htm">Polyglot</a> 
 <a href="../kjv/isa061.htm">KJV</a> 
 <a href="../sep/isa061.htm">Sep</a> 
 <a href="../tan/isa061.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa060.htm">Previous</a> 
 <a href="isa062.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 61</h3><p><a name="001">1</a> [Spiritus Domini super me,<br> eo quod unxerit Dominus me;<br> ad annuntiandum mansuetis misit me,<br> ut mederer contritis corde,<br> et prædicarem captivis indulgentiam,<br> et clausis apertionem;<br></p>
 <p><a name="002">2</a> ut prædicarem annum placabilem Domino,<br> et diem ultionis Deo nostro;<br> ut consolarer omnes lugentes,<br></p>
 <p><a name="003">3</a> ut ponerem lugentibus Sion,<br> et darem eis coronam pro cinere,<br> oleum gaudii pro luctu,<br> pallium laudis pro spiritu mroris;<br> et vocabuntur in ea fortes justitiæ,<br> plantatio Domini ad glorificandum.<br></p>
 <p><a name="004">4</a> Et ædificabunt deserta a sæculo,<br> et ruinas antiquas erigent,<br> et instaurabunt civitates desertas,<br> dissipatas in generationem et generationem.<br></p>
 <p><a name="005">5</a> Et stabunt alieni, et pascent pecora vestra,<br> et filii peregrinorum agricolæ et vinitores vestri erunt.<br></p>
 <p><a name="006">6</a> Vos autem sacerdotes Domini vocabimini:<br> Ministri Dei nostri, dicetur vobis,<br> fortitudinem gentium comedetis,<br> et in gloria earum superbietis.<br></p>
 <p><a name="007">7</a> Pro confusione vestra duplici et rubore,<br> laudabunt partem suam;<br> propter hoc in terra sua duplicia possidebunt,<br> lætitia sempiterna erit eis.<br></p>
 <p><a name="008">8</a> Quia ego Dominus diligens judicium,<br> et odio habens rapinam in holocausto;<br> et dabo opus eorum in veritate,<br> et fdus perpetuum feriam eis.<br></p>
 <p><a name="009">9</a> Et scient in gentibus semen eorum,<br> et germen eorum in medio populorum;<br> omnes qui viderint eos cognoscent illos,<br> quia isti sunt semen cui benedixit Dominus.<br></p>
 <p><a name="010">10</a> Gaudens gaudebo in Domino,<br> et exsultabit anima mea in Deo meo,<br> quia induit me vestimentis salutis,<br> et indumento justitiæ circumdedit me,<br> quasi sponsum decoratum corona,<br> et quasi sponsam ornatam monilibus suis.<br></p>
 <p><a name="011">11</a> Sicut enim terra profert germen suum,<br> et sicut hortus semen suum germinat,<br> sic Dominus Deus germinabit justitiam<br> et laudem coram universis gentibus.]</p>
 <p></p><hr>
 <center>
 <a href="isa062.htm">Next: Isaiah Chapter 62</a></center>
 </body>