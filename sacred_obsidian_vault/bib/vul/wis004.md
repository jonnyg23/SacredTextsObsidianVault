<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis004.htm">Polyglot</a> 
 <a href="../apo/wis004.htm">Apo</a> 
 <a href="../sep/wis004.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis003.htm">Previous</a> 
 <a href="wis005.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 4</h3><p><a name="001">1</a> [O quam pulchra est casta generatio, cum claritate!<br> immortalis est enim memoria illius,<br> quoniam et apud Deum nota est, et apud homines.<br></p>
 <p><a name="002">2</a> Cum præsens est, imitantur illam,<br> et desiderant eam cum se eduxerit;<br> et in perpetuum coronata triumphat,<br> incoinquinatorum certaminum præmium vincens.<br></p>
 <p><a name="003">3</a> Multigena autem impiorum multitudo non erit utilis,<br> et spuria vitulamina non dabunt radices altas,<br> nec stabile firmamentum collocabunt.<br></p>
 <p><a name="004">4</a> Etsi in ramis in tempore germinaverint,<br> infirmiter posita, a vento commovebuntur,<br> et a nimietate ventorum eradicabuntur.<br></p>
 <p><a name="005">5</a> Confringentur enim rami inconsummati;<br> et fructus illorum inutiles et acerbi ad manducandum,<br> et ad nihilum apti.<br></p>
 <p><a name="006">6</a> Ex iniquis enim somnis filii qui nascuntur,<br> testes sunt nequitiæ adversus parentes in interrogatione sua.<br></p>
 <p><a name="007">7</a> Justus autem si morte præoccupatus fuerit,<br> in refrigerio erit;<br></p>
 <p><a name="008">8</a> senectus enim venerabilis est non diuturna,<br> neque annorum numero computata:<br> cani autem sunt sensus hominis,<br></p>
 <p><a name="009">9</a> et ætas senectutis vita immaculata.<br></p>
 <p><a name="010">10</a> Placens Deo factus est dilectus,<br> et vivens inter peccatores translatus est.<br></p>
 <p><a name="011">11</a> Raptus est, ne malitia mutaret intellectum ejus,<br> aut ne fictio deciperet animam illius.<br></p>
 <p><a name="012">12</a> Fascinatio enim nugacitatis obscurat bona,<br> et inconstantia concupiscentiæ transvertit sensum sine malitia.<br></p>
 <p><a name="013">13</a> Consummatus in brevi,<br> explevit tempora multa;<br></p>
 <p><a name="014">14</a> placita enim erat Deo anima illius:<br> propter hoc properavit educere illum de medio iniquitatum.<br> Populi autem videntes, et non intelligentes,<br> nec ponentes in præcordiis talia,<br></p>
 <p><a name="015">15</a> quoniam gratia Dei et misericordia est in sanctos ejus,<br> et respectus in electos illius.<br></p>
 <p><a name="016">16</a> Condemnat autem justus mortuus vivos impios,<br> et juventus celerius consummata longam vitam injusti.<br></p>
 <p><a name="017">17</a> Videbunt enim finem sapientis,<br> et non intelligent quid cogitaverit de illo Deus,<br> et quare munierit illum Dominus.<br></p>
 <p><a name="018">18</a> Videbunt, et contemnent eum;<br> illos autem Dominus irridebit.<br></p>
 <p><a name="019">19</a> Et erunt post hæc decidentes sine honore,<br> et in contumelia inter mortuos in perpetuum:<br> quoniam disrumpet illos inflatos sine voce,<br> et commovebit illos a fundamentis,<br> et usque ad supremum desolabuntur,<br> et erunt gementes, et memoria illorum peribit.<br></p>
 <p><a name="020">20</a> Venient in cogitatione peccatorum suorum timidi,<br> et traducent illos ex adverso iniquitates ipsorum.]</p>
 <p></p><hr>
 <center>
 <a href="wis005.htm">Next: Wisdom Chapter 5</a></center>
 </body>