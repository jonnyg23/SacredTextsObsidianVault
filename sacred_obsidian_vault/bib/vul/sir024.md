<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir024.htm">Polyglot</a> 
 <a href="../apo/sir024.htm">Apo</a> 
 <a href="../sep/sir024.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir023.htm">Previous</a> 
 <a href="sir025.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 24</h3><p><a name="001">1</a> [Sapientia laudabit animam suam,<br> et in Deo honorabitur,<br> et in medio populi sui gloriabitur,<br></p>
 <p><a name="002">2</a> et in ecclesiis Altissimi aperiet os suum,<br> et in conspectu virtutis illius gloriabitur,<br></p>
 <p><a name="003">3</a> et in medio populi sui exaltabitur,<br> et in plenitudine sancta admirabitur,<br></p>
 <p><a name="004">4</a> et in multitudine electorum habebit laudem,<br> et inter benedictos benedicetur, dicens:<br></p>
 <p><a name="005">5</a> Ego ex ore Altissimi prodivi,<br> primogenita ante omnem creaturam.<br></p>
 <p><a name="006">6</a> Ego feci in cælis ut oriretur lumen indeficiens,<br> et sicut nebula texi omnem terram.<br></p>
 <p><a name="007">7</a> Ego in altissimis habitavi,<br> et thronus meus in columna nubis.<br></p>
 <p><a name="008">8</a> Gyrum cæli circuivi sola,<br> et profundum abyssi penetravi:<br> in fluctibus maris ambulavi.<br></p>
 <p><a name="009">9</a> Et in omni terra steti:<br> et in omni populo,<br></p>
 <p><a name="010">10</a> et in omni gente primatum habui:<br></p>
 <p><a name="011">11</a> et omnium excellentium et humilium corda virtute calcavi.<br> Et in his omnibus requiem quæsivi,<br> et in hæreditate Domini morabor.<br></p>
 <p><a name="012">12</a> Tunc præcepit, et dixit mihi Creator omnium:<br> et qui creavit me, requievit in tabernaculo meo.<br></p>
 <p><a name="013">13</a> Et dixit mihi: In Jacob inhabita,<br> et in Israël hæreditare,<br> et in electis meis mitte radices.]<br>
 </p>
 <p><a name="014">14</a> [Ab initio et ante sæcula creata sum,<br> et usque ad futurum sæculum non desinam:<br> et in habitatione sancta coram ipso ministravi.<br></p>
 <p><a name="015">15</a> Et sic in Sion firmata sum,<br> et in civitate sanctificata similiter requievi,<br> et in Jerusalem potestas mea.<br></p>
 <p><a name="016">16</a> Et radicavi in populo honorificato,<br> et in parte Dei mei hæreditas illius,<br> et in plenitudine sanctorum detentio mea.]<br>
 </p>
 <p><a name="017">17</a> [Quasi cedrus exaltata sum in Libano,<br> et quasi cypressus in monte Sion:<br></p>
 <p><a name="018">18</a> quasi palma exaltata sum in Cades,<br> et quasi plantatio rosæ in Jericho:<br></p>
 <p><a name="019">19</a> quasi oliva speciosa in campis,<br> et quasi platanus exaltata sum juxta aquam in plateis.<br></p>
 <p><a name="020">20</a> Sicut cinnamomum et balsamum aromatizans odorem dedi;<br> quasi myrrha electa dedi suavitatem odoris:<br></p>
 <p><a name="021">21</a> et quasi storax, et galbanus, et ungula, et gutta,<br> et quasi Libanus non incisus vaporavi habitationem meam,<br> et quasi balsamum non mistum odor meus.<br></p>
 <p><a name="022">22</a> Ego quasi terebinthus extendi ramos meos,<br> et rami mei honoris et gratiæ.<br></p>
 <p><a name="023">23</a> Ego quasi vitis fructificavi suavitatem odoris:<br> et flores mei fructus honoris et honestatis.<br></p>
 <p><a name="024">24</a> Ego mater pulchræ dilectionis, et timoris,<br> et agnitionis, et sanctæ spei.<br></p>
 <p><a name="025">25</a> In me gratia omnis viæ et veritatis:<br> in me omnis spes vitæ et virtutis.<br></p>
 <p><a name="026">26</a> Transite ad me, omnes qui concupiscitis me,<br> et a generationibus meis implemini:<br></p>
 <p><a name="027">27</a> spiritus enim meus super mel dulcis,<br> et hæreditas mea super mel et favum.<br></p>
 <p><a name="028">28</a> Memoria mea in generatione sæculorum.<br></p>
 <p><a name="029">29</a> Qui edunt me, adhuc esurient,<br> et qui bibunt me, adhuc sitient.<br></p>
 <p><a name="030">30</a> Qui audit me non confundetur,<br> et qui operantur in me non peccabunt:<br></p>
 <p><a name="031">31</a> qui elucidant me, vitam æternam habebunt.]<br>
 </p>
 <p><a name="032">32</a> [Hæc omnia liber vitæ,<br> et testamentum Altissimi, et agnitio veritatis.<br></p>
 <p><a name="033">33</a> Legem mandavit Moyses in præceptis justitiarum,<br> et hæreditatem domui Jacob,<br> et Israël promissiones.<br></p>
 <p><a name="034">34</a> Posuit David, puero suo,<br> excitare regem ex ipso fortissimum,<br> et in throno honoris sedentem in sempiternum.<br></p>
 <p><a name="035">35</a> Qui implet quasi Phison sapientiam,<br> et sicut Tigris in diebus novorum:<br></p>
 <p><a name="036">36</a> qui adimplet quasi Euphrates sensum,<br> qui multiplicat quasi Jordanis in tempore messis:<br></p>
 <p><a name="037">37</a> qui mittit disciplinam sicut lucem,<br> et assistens quasi Gehon in die vindemiæ.<br></p>
 <p><a name="038">38</a> Qui perficit primus scire ipsam,<br> et infirmior non investigabit eam.<br></p>
 <p><a name="039">39</a> A mari enim abundavit cogitatio ejus,<br> et consilium illius ab abysso magna.<br></p>
 <p><a name="040">40</a> Ego sapientiam effudi flumina:<br></p>
 <p><a name="041">41</a> ego quasi trames aquæ immensæ de fluvio:<br> ego quasi fluvii dioryx,<br> et sicut aquæductus exivi de paradiso.<br></p>
 <p><a name="042">42</a> Dixi: Rigabo hortum meum plantationum,<br> et inebriabo prati mei fructum.<br></p>
 <p><a name="043">43</a> Et ecce factus est mihi trames abundans,<br> et fluvius meus appropinquavit ad mare:<br></p>
 <p><a name="044">44</a> quoniam doctrinam quasi antelucanum illumino omnibus,<br> et enarrabo illam usque ad longinquum.<br></p>
 <p><a name="045">45</a> Penetrabo omnes inferiores partes terræ,<br> et inspiciam omnes dormientes,<br> et illuminabo omnes sperantes in Domino.<br></p>
 <p><a name="046">46</a> Adhuc doctrinam quasi prophetiam effundam,<br> et relinquam illam quærentibus sapientiam,<br> et non desinam in progenies illorum usque in ævum sanctum.<br></p>
 <p><a name="047">47</a> Videte quoniam non soli mihi laboravi,<br> sed omnibus exquirentibus veritatem.]</p>
 <p></p><hr>
 <center>
 <a href="sir025.htm">Next: Sirach Chapter 25</a></center>
 </body>