<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num007.htm">Polyglot</a> 
 <a href="../kjv/num007.htm">KJV</a> 
 <a href="../sep/num007.htm">Sep</a> 
 <a href="../tan/num007.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num006.htm">Previous</a> 
 <a href="num008.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 7</h3><p><a name="001">1</a> Factum est autem in die qua complevit Moyses tabernaculum, et erexit illud, unxitque et sanctificavit cum omnibus vasis suis, altare similiter et omnia vasa ejus:</p>
 <p><a name="002">2</a> obtulerunt principes Israël et capita familiarum, qui erant per singulas tribus, præfectique eorum, qui numerati fuerant,</p>
 <p><a name="003">3</a> munera coram Domino sex plaustra tecta cum duodecim bobus. Unum plaustrum obtulere duo duces, et unum bovem singuli, obtuleruntque ea in conspectu tabernaculi.</p>
 <p><a name="004">4</a> Ait autem Dominus ad Moysen:</p>
 <p><a name="005">5</a> Suscipe ab eis ut serviant in ministerio tabernaculi, et trades ea Levitis juxta ordinem ministerii sui.</p>
 <p><a name="006">6</a> Itaque cum suscepisset Moyses plaustra et boves, tradidit eos Levitis.</p>
 <p><a name="007">7</a> Duo plaustra et quatuor boves dedit filiis Gerson, juxta id quod habebant necessarium.</p>
 <p><a name="008">8</a> Quatuor alia plaustra et octo boves dedit filiis Merari secundum officia et cultum suum, sub manu Ithamar filii Aaron sacerdotis.</p>
 <p><a name="009">9</a> Filiis autem Caath non dedit plaustra et boves: quia in sanctuario serviunt, et onera propriis portant humeris.<br>
 </p>
 <p><a name="010">10</a> Igitur obtulerunt duces in dedicationem altaris, die qua unctum est, oblationem suam ante altare.</p>
 <p><a name="011">11</a> Dixitque Dominus ad Moysen: Singuli duces per singulos dies offerant munera in dedicationem altaris.</p>
 <p><a name="012">12</a> Primo die obtulit oblationem suam Nahasson filius Aminadab de tribu Juda:</p>
 <p><a name="013">13</a> fueruntque in ea acetabulum argenteum pondo centum triginta siclorum, phiala argentea habens septuaginta siclos, juxta pondus sanctuarii, utrumque plenum simila conspersa oleo in sacrificium:</p>
 <p><a name="014">14</a> mortariolum ex decem siclis aureis plenum incenso:</p>
 <p><a name="015">15</a> bovem de armento, et arietem, et agnum anniculum in holocaustum:</p>
 <p><a name="016">16</a> hircumque pro peccato:</p>
 <p><a name="017">17</a> et in sacrificio pacificorum boves duos, arietes quinque, hircos quinque, agnos anniculos quinque. Hæc est oblatio Nahasson filii Aminadab.</p>
 <p><a name="018">18</a> Secundo die obtulit Nathanaël filius Suar, dux de tribu Issachar,</p>
 <p><a name="019">19</a> acetabulum argenteum appendens centum triginta siclos, phialam argenteam habentem septuaginta siclos, juxta pondus sanctuarii, utrumque plenum simila conspersa oleo in sacrificium:</p>
 <p><a name="020">20</a> mortariolum aureum habens decem siclos plenum incenso:</p>
 <p><a name="021">21</a> bovem de armento, et arietem, et agnum anniculum in holocaustum:</p>
 <p><a name="022">22</a> hircumque pro peccato:</p>
 <p><a name="023">23</a> et in sacrificio pacificorum boves duos, arietes quinque, hircos quinque, agnos anniculos quinque. Hæc fuit oblatio Nathanaël filii Suar.</p>
 <p><a name="024">24</a> Tertio die princeps filiorum Zabulon, Eliab filius Helon,</p>
 <p><a name="025">25</a> obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum similia conspersa oleo in sacrificium:</p>
 <p><a name="026">26</a> mortariolum aureum appendens decem siclos, plenum incenso:</p>
 <p><a name="027">27</a> bovem de armento, et arietem, et agnum anniculum in holocaustum:</p>
 <p><a name="028">28</a> hircumque pro peccato:</p>
 <p><a name="029">29</a> et in sacrificio pacificorum boves duos, arietes quinque, hircos quinque, agnos anniculos quinque. Hæc est oblatio Eliab filii Helon.</p>
 <p><a name="030">30</a> Die quarto princeps filiorum Ruben, Elisur filius Sedeur,</p>
 <p><a name="031">31</a> obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:</p>
 <p><a name="032">32</a> mortariolum aureum appendens decem siclos, plenum incenso:</p>
 <p><a name="033">33</a> bovem de armento, et arietem, et agnum anniculum in holocaustum:</p>
 <p><a name="034">34</a> hircumque pro peccato:</p>
 <p><a name="035">35</a> et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Elisur filii Sedeur.</p>
 <p><a name="036">36</a> Die quinto princeps filiorum Simeon, Salamiel filius Surisaddai,</p>
 <p><a name="037">37</a> obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:</p>
 <p><a name="038">38</a> mortariolum aureum appendens decem siclos, plenum incenso:</p>
 <p><a name="039">39</a> bovem de armento, et arietem, et agnum anniculum in holocaustum:</p>
 <p><a name="040">40</a> hircumque pro peccato:</p>
 <p><a name="041">41</a> et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Salamiel filii Surisaddai.</p>
 <p><a name="042">42</a> Die sexto princeps filiorum Gad, Eliasaph filius Duel,</p>
 <p><a name="043">43</a> obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:</p>
 <p><a name="044">44</a> mortariolum aureum appendens decem siclos, plenum incenso:</p>
 <p><a name="045">45</a> bovem de armento, et arietem, et agnum anniculum in holocaustum:</p>
 <p><a name="046">46</a> hircumque pro peccato:</p>
 <p><a name="047">47</a> et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Eliasaph filii Duel.</p>
 <p><a name="048">48</a> Die septimo princeps filiorum Ephraim, Elisama filius Ammiud,</p>
 <p><a name="049">49</a> obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:</p>
 <p><a name="050">50</a> mortariolum aureum appendens decem siclos, plenum incenso:</p>
 <p><a name="051">51</a> bovem de armento, et arietem, et agnum anniculum in holocaustum:</p>
 <p><a name="052">52</a> hircumque pro peccato:</p>
 <p><a name="053">53</a> et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Elisama filii Ammiud.</p>
 <p><a name="054">54</a> Die octavo, princeps filiorum Manasse, Gamaliel filius Phadassur,</p>
 <p><a name="055">55</a> obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:</p>
 <p><a name="056">56</a> mortariolum aureum appendens decem siclos, plenum incenso:</p>
 <p><a name="057">57</a> bovem de armento, et arietem, et agnum anniculum in holocaustum:</p>
 <p><a name="058">58</a> hircumque pro peccato:</p>
 <p><a name="059">59</a> et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Gamaliel filii Phadassur.</p>
 <p><a name="060">60</a> Die nono princeps filiorum Benjamin, Abidan filius Gedeonis,</p>
 <p><a name="061">61</a> obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:</p>
 <p><a name="062">62</a> mortariolum aureum appendens decem siclos, plenum incenso:</p>
 <p><a name="063">63</a> bovem de armento, et arietem, et agnum anniculum in holocaustum:</p>
 <p><a name="064">64</a> hircumque pro peccato:</p>
 <p><a name="065">65</a> et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Abidan filii Gedeonis.</p>
 <p><a name="066">66</a> Die decimo princeps filiorum Dan, Ahiezer filius Ammisaddai,</p>
 <p><a name="067">67</a> obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:</p>
 <p><a name="068">68</a> mortariolum aureum appendens decem siclos, plenum incenso:</p>
 <p><a name="069">69</a> bovem de armento, et arietem, et agnum anniculum in holocaustum:</p>
 <p><a name="070">70</a> hircumque pro peccato:</p>
 <p><a name="071">71</a> et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Ahiezer filii Ammisaddai.</p>
 <p><a name="072">72</a> Die undecimo princeps filiorum Aser, Phegiel filius Ochran,</p>
 <p><a name="073">73</a> obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:</p>
 <p><a name="074">74</a> mortariolum aureum appendens decem siclos, plenum incenso:</p>
 <p><a name="075">75</a> bovem de armento, et arietem, et agnum anniculum in holocaustum:</p>
 <p><a name="076">76</a> hircumque pro peccato:</p>
 <p><a name="077">77</a> et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Phegiel filii Ochran.</p>
 <p><a name="078">78</a> Die duodecimo princeps filiorum Nephthali, Ahira filius Enan,</p>
 <p><a name="079">79</a> obtulit acetabulum argenteum appendens centum triginta siclos, phialam argenteam habentem septuaginta siclos, ad pondus sanctuarii, utrumque plenum simila conspersa oleo in sacrificum:</p>
 <p><a name="080">80</a> mortariolum aureum appendens decem siclos, plenum incenso:</p>
 <p><a name="081">81</a> bovem de armento, et arietem, et agnum anniculum in holocaustum:</p>
 <p><a name="082">82</a> hircumque pro peccato:</p>
 <p><a name="083">83</a> et in hostias pacificorum boves duos, arietes quinque, hircos quinque, agnos anniculos quinque. Hæc fuit oblatio Ahira filii Enan.<br>
 </p>
 <p><a name="084">84</a> Hæc in dedicatione altaris oblata sunt a principibus Israël, in die qua consecratum est: acetabula argentea duodecim: phialæ argenteæ duodecim: mortariola aurea duodecim:</p>
 <p><a name="085">85</a> ita ut centum triginta siclos argenti haberet unum acetabulum, et septuaginta siclos haberet una phiala: id est, in commune vasorum omnium ex argento sicli duo millia quadringenti, pondere sanctuarii:</p>
 <p><a name="086">86</a> mortariola aurea duodecim plena incenso, denos siclos appendentia pondere sanctuarii: id est, simul auri sicli centum viginti:</p>
 <p><a name="087">87</a> boves de armento in holocaustum duodecim, arietes duodecim, agni anniculi duodecim, et libamenta eorum: hirci duodecim pro peccato.</p>
 <p><a name="088">88</a> In hostias pacificorum, boves viginti quatuor, arietes sexaginta, hirci sexaginta, agni anniculi sexaginta. Hæc oblata sunt in dedicatione altaris, quando unctum est.</p>
 <p><a name="089">89</a> Cumque ingrederetur Moyses tabernaculum fderis, ut consuleret oraculum, audiebat vocem loquentis ad se de propitiatorio quod erat super arcam testimonii inter duos cherubim, unde et loquebatur ei.</p>
 <p></p><hr>
 <center>
 <a href="num008.htm">Next: Numbers Chapter 8</a></center>
 </body>