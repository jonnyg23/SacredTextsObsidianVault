<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pe1005.htm">Polyglot</a> 
 <a href="../gnt/pe1005.htm">GNT</a> 
 <a href="../kjv/pe1005.htm">KJV</a> 
 
 <br>
 <br><a href="pe1.htm">1 Peter Index</a><br>
  
 <a href="pe1004.htm">Previous</a> 
 <a href="pe2001.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Peter Chapter 5</h3><p><a name="001">1</a> Seniores ergo, qui in vobis sunt, obsecro, consenior et testis Christi passionum: qui et ejus, quæ in futuro revelanda est, gloriæ communicator:</p>
 <p><a name="002">2</a> pascite qui in vobis est gregem Dei, providentes non coacte, sed spontanee secundum Deum: neque turpis lucri gratia, sed voluntarie:</p>
 <p><a name="003">3</a> neque ut dominantes in cleris, sed forma facti gregis ex animo.</p>
 <p><a name="004">4</a> Et cum apparuerit princeps pastorum, percipietis immarcescibilem gloriæ coronam.</p>
 <p><a name="005">5</a> Similiter adolescentes subditi estote senioribus.<br>
  Omnes autem invicem humilitatem insinuate, quia Deus superbis resistit, humilibus autem dat gratiam.</p>
 <p><a name="006">6</a> Humiliamini igitur sub potenti manu Dei, ut vos exaltet in tempore visitationis:</p>
 <p><a name="007">7</a> omnem sollicitudinem vestram projicientes in eum, quoniam ipsi cura est de vobis.</p>
 <p><a name="008">8</a> Sobrii estote, et vigilate: quia adversarius vester diabolus tamquam leo rugiens circuit, quærens quem devoret:</p>
 <p><a name="009">9</a> cui resistite fortes in fide: scientes eamdem passionem ei quæ in mundo est vestræ fraternitati fieri.</p>
 <p><a name="010">10</a> Deus autem omnis gratiæ, qui vocavit nos in æternam suam gloriam in Christo Jesu, modicum passos ipse perficiet, confirmabit, solidabitque.</p>
 <p><a name="011">11</a> Ipsi gloria, et imperium in sæcula sæculorum. Amen.<br>
 </p>
 <p><a name="012">12</a> Per Silvanum fidelem fratrem vobis, ut arbitror, breviter scripsi: obsecrans et contestans, hanc esse veram gratiam Dei, in qua statis.</p>
 <p><a name="013">13</a> Salutat vos ecclesia quæ est in Babylone coëlecta, et Marcus filius meus.</p>
 <p><a name="014">14</a> Salutate invicem in osculo sancto. Gratia vobis omnibus qui estis in Christo Jesu. Amen.</p>
 <p></p>
 <p></p><hr>
 <center>
 <a href="pe2001.htm">Next: 2 Peter Chapter 1</a></center>
 </body>