<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jos008.htm">Polyglot</a> 
 <a href="../kjv/jos008.htm">KJV</a> 
 <a href="../sep/jsb008.htm">Sep:JsB</a> 
 <a href="../tan/jos008.htm">Tan</a> 
 
 <br>
 <br><a href="jos.htm">Joshua Index</a><br>
  
 <a href="jos007.htm">Previous</a> 
 <a href="jos009.htm">Next</a> 
 </center>
 <hr>
 
 <h3 align="CENTER">Vulgate (Latin): Joshua Chapter 8</h3><p><a name="001">1</a> Dixit autem Dominus ad Josue: Ne timeas, neque formides: tolle tecum omnem multitudinem pugnatorum, et consurgens ascende in oppidum Hai. Ecce tradidi in manu tua regem ejus et populum, urbemque et terram.</p>
 <p><a name="002">2</a> Faciesque urbi Hai, et regi ejus, sicut fecisti Jericho, et regi illius: prædam vero, et omnia animantia diripietis vobis: pone insidias urbi post eam.</p>
 <p><a name="003">3</a> Surrexitque Josue, et omnis exercitus bellatorum cum eo, ut ascenderent in Hai: et electa triginta millia virorum fortium misit nocte,</p>
 <p><a name="004">4</a> præcepitque eis, dicens: Ponite insidias post civitatem, nec longius recedatis: et eritis omnes parati.</p>
 <p><a name="005">5</a> Ego autem, et reliqua multitudo, quæ mecum est, accedemus ex adverso contra urbem. Cumque exierint contra nos, sicut ante fecimus, fugiemus, et terga vertemus,</p>
 <p><a name="006">6</a> donec persequentes ab urbe longius protrahantur: putabunt enim nos fugere sicut prius.</p>
 <p><a name="007">7</a> Nobis ergo fugientibus, et illis persequentibus, consurgetis de insidiis, et vastabitis civitatem: tradetque eam Dominus Deus vester in manus vestras.</p>
 <p><a name="008">8</a> Cumque ceperitis, succendite eam, et sic omnia facietis, ut jussi.<br>
 </p>
 <p><a name="009">9</a> Dimisitque eos, et perrexerunt ad locum insidiarum, sederuntque inter Bethel et Hai, ad occidentalem plagam urbis Hai: Josue autem nocte illa in medio mansit populi,</p>
 <p><a name="010">10</a> surgensque diluculo recensuit socios, et ascendit cum senioribus in fronte exercitus, vallatus auxilio pugnatorum.</p>
 <p><a name="011">11</a> Cumque venissent et ascendissent ex adverso civitatis, steterunt ad septentrionalem urbis plagam, inter quam et eos erat vallis media.</p>
 <p><a name="012">12</a> Quinque autem millia viros elegerat, et posuerat in insidiis inter Bethel et Hai ex occidentali parte ejusdem civitatis:</p>
 <p><a name="013">13</a> omnis vero reliquus exercitus ad aquilonem aciem dirigebat, ita ut novissimi illius multitudinis occidentalem plagam urbis attingerent. Abiit ergo Josue nocte illa, et stetit in vallis medio.<br>
 </p>
 <p><a name="014">14</a> Quod cum vidisset rex Hai, festinavit mane, et egressus est cum omni exercitu civitatis, direxitque aciem contra desertum, ignorans quod post tergum laterent insidiæ.</p>
 <p><a name="015">15</a> Josue vero et omnis Israël cesserunt loco, simulantes metum, et fugientes per solitudinis viam.</p>
 <p><a name="016">16</a> At illi vociferantes pariter, et se mutuo cohortantes, persecuti sunt eos. Cumque recessissent a civitate,</p>
 <p><a name="017">17</a> et ne unus quidem in urbe Hai et Bethel remansisset qui non persequeretur Israël (sicut eruperant aperta oppida relinquentes),</p>
 <p><a name="018">18</a> dixit Dominus ad Josue: Leva clypeum, qui in manu tua est, contra urbem Hai, quoniam tibi tradam eam.</p>
 <p><a name="019">19</a> Cumque elevasset clypeum ex adverso civitatis, insidiæ, quæ latebant, surrexerunt confestim: et pergentes ad civitatem, ceperunt, et succenderunt eam.</p>
 <p><a name="020">20</a> Viri autem civitatis, qui persequebantur Josue, respicientes et videntes fumum urbis ad cælum usque conscendere, non potuerunt ultra huc illucque diffugere: præsertim cum hi qui simulaverant fugam, et tendebant ad solitudinem, contra persequentes fortissime restitissent.</p>
 <p><a name="021">21</a> Vidensque Josue et omnis Israël quod capta esset civitas, et fumus urbis ascenderet, reversus percussit viros Hai.</p>
 <p><a name="022">22</a> Siquidem et illi qui ceperant et succenderant civitatem, egressi ex urbe contra suos, medios hostium ferire cperunt. Cum ergo ex utraque parte adversarii cæderentur, ita ut nullus de tanta multitudine salvaretur,</p>
 <p><a name="023">23</a> regem quoque urbis Hai apprehenderunt viventem, et obtulerunt Josue.<br>
 </p>
 <p><a name="024">24</a> Igitur omnibus interfectis, qui Israëlem ad deserta tendentem fuerant persecuti, et in eodem loco gladio corruentibus, reversi filii Israël percusserunt civitatem.</p>
 <p><a name="025">25</a> Erant autem qui in eodem die conciderant a viro usque ad mulierem, duodecim millia hominum, omnes urbis Hai.</p>
 <p><a name="026">26</a> Josue vero non contraxit manum, quam in sublime porrexerat, tenens clypeum donec interficerentur omnes habitatores Hai.</p>
 <p><a name="027">27</a> Jumenta autem et prædam civitatis diviserunt sibi filii Israël, sicut præceperat Dominus Josue.</p>
 <p><a name="028">28</a> Qui succendit urbem, et fecit eam tumulum sempiternum:</p>
 <p><a name="029">29</a> regem quoque ejus suspendit in patibulo usque ad vesperam et solis occasum. Præcepitque Josue, et deposuerunt cadaver ejus de cruce: projeceruntque in ipso introitu civitatis, congesto super eum magno acervo lapidum, qui permanet usque in præsentem diem.<br>
 </p>
 <p><a name="030">30</a> Tunc ædificavit Josue altare Domino Deo Israël in monte Hebal,</p>
 <p><a name="031">31</a> sicut præceperat Moyses famulus Domini filiis Israël, et scriptum est in volumine legis Moysi: altare vero de lapidibus impolitis, quos ferrum non tetigit: et obtulit super eo holocausta Domino, immolavitque pacificas victimas.</p>
 <p><a name="032">32</a> Et scripsit super lapides Deuteronomium legis Moysi, quod ille digesserat coram filiis Israël.</p>
 <p><a name="033">33</a> Omnis autem populus, et majores natu, ducesque ac judices, stabant ex utraque parte arcæ, in conspectu sacerdotum qui portabant arcam fderis Domini, ut advena, ita et indigena. Media pars eorum juxta montem Garizim, et media juxta montem Hebal, sicut præceperat Moyses famulus Domini. Et primum quidem benedixit populo Israël.</p>
 <p><a name="034">34</a> Post hæc legit omnia verba benedictionis et maledictionis, et cuncta quæ scripta erant in legis volumine.</p>
 <p><a name="035">35</a> Nihil ex his quæ Moyses jusserat, reliquit intactum, sed universa replicavit coram omni multitudine Israël, mulieribus ac parvulis, et advenis qui inter eos morabantur.</p>
 <p></p><hr>
 <center>
 <a href="jos009.htm">Next: Joshua Chapter 9</a></center>
 </body>