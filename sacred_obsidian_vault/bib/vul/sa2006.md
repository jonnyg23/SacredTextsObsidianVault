<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa2006.htm">Polyglot</a> 
 <a href="../kjv/sa2006.htm">KJV</a> 
 <a href="../sep/sa2006.htm">Sep</a> 
 <a href="../tan/sa2006.htm">Tan</a> 
 
 <br>
 <br><a href="sa2.htm">2 Samuel Index</a><br>
  
 <a href="sa2005.htm">Previous</a> 
 <a href="sa2007.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Samuel Chapter 6</h3><p><a name="001">1</a> Congregavit autem rursum David omnes electos ex Israël, triginta millia.</p>
 <p><a name="002">2</a> Surrexitque David, et abiit, et universus populus qui erat cum eo de viris Juda, ut adducerent arcam Dei, super quam invocatum est nomen Domini exercituum, sedentis in cherubim super eam.</p>
 <p><a name="003">3</a> Et imposuerunt arcam Dei super plaustrum novum: tuleruntque eam de domo Abinadab, qui erat in Gabaa: Oza autem et Ahio, filii Abinadab, minabant plaustrum novum.</p>
 <p><a name="004">4</a> Cumque tulissent eam de domo Abinadab, qui erat in Gabaa, custodiens arcam Dei Ahio præcedebat arcam.</p>
 <p><a name="005">5</a> David autem et omnis Israël ludebant coram Domino in omnibus lignis fabrefactis, et citharis et lyris et tympanis et sistris et cymbalis.</p>
 <p><a name="006">6</a> Postquam autem venerunt ad aream Nachon, extendit Oza manum ad arcam Dei, et tenuit eam: quoniam calcitrabant boves, et declinaverunt eam.</p>
 <p><a name="007">7</a> Iratusque est indignatione Dominus contra Ozam, et percussit eum super temeritate: qui mortuus est ibi juxta arcam Dei.</p>
 <p><a name="008">8</a> Contristatus est autem David, eo quod percussisset Dominus Ozam, et vocatum est nomen loci illius: Percussio Ozæ, usque in diem hanc.</p>
 <p><a name="009">9</a> Et extimuit David Dominum in die illa, dicens: Quomodo ingredietur ad me arca Domini?</p>
 <p><a name="010">10</a> Et noluit divertere ad se arcam Domini in civitatem David: sed divertit eam in domum Obededom Gethæi.</p>
 <p><a name="011">11</a> Et habitavit arca Domini in domo Obededom Gethæi tribus mensibus: et benedixit Dominus Obededom, et omnem domum ejus.<br>
 </p>
 <p><a name="012">12</a> Nuntiatumque est regi David quod benedixisset Dominus Obededom, et omnia ejus, propter arcam Dei. Abiit ergo David, et adduxit arcam Dei de domo Obededom in civitatem David cum gaudio: et erant cum David septem chori, et victima vituli.</p>
 <p><a name="013">13</a> Cumque transcendissent qui portabant arcam Domini sex passus, immolabat bovem et arietem,</p>
 <p><a name="014">14</a> et David saltabat totis viribus ante Dominum: porro David erat accinctus ephod lineo.</p>
 <p><a name="015">15</a> Et David et omnis domus Israël ducebant arcam testamenti Domini in jubilo, et in clangore buccinæ.</p>
 <p><a name="016">16</a> Cumque intrasset arca Domini in civitatem David, Michol filia Saul, prospiciens per fenestram, vidit regem David subsilientem atque saltantem coram Domino: et despexit eum in corde suo.</p>
 <p><a name="017">17</a> Et introduxerunt arcam Domini, et imposuerunt eam in loco suo in medio tabernaculi, quod tetenderat ei David: et obtulit David holocausta et pacifica coram Domino.</p>
 <p><a name="018">18</a> Cumque complesset offerens holocausta et pacifica, benedixit populo in nomine Domini exercituum.</p>
 <p><a name="019">19</a> Et partitus est universæ multitudini Israël tam viro quam mulieri singulis collyridam panis unam, et assaturam bubulæ carnis unam, et similam frixam oleo: et abiit omnis populus, unusquisque in domum suam.<br>
 </p>
 <p><a name="020">20</a> Reversusque est David ut benediceret domui suæ: et egressa Michol filia Saul in occursum David, ait: Quam gloriosus fuit hodie rex Israël discooperiens se ante ancillas servorum suorum, et nudatus est, quasi si nudetur unus de scurris.</p>
 <p><a name="021">21</a> Dixitque David ad Michol: Ante Dominum, qui elegit me potius quam patrem tuum et quam omnem domum ejus, et præcepit mihi ut essem dux super populum Domini in Israël</p>
 <p><a name="022">22</a> et Judam, et vilior fiam plus quam factus sum: et ero humilis in oculis meis, et cum ancillis de quibus locuta es, gloriosior apparebo.</p>
 <p><a name="023">23</a> Igitur Michol filiæ Saul non est natus filius usque in diem mortis suæ.</p>
 <p></p><hr>
 <center>
 <a href="sa2007.htm">Next: 2 Samuel Chapter 7</a></center>
 </body>