<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev003.htm">Polyglot</a> 
 <a href="../gnt/rev003.htm">GNT</a> 
 <a href="../kjv/rev003.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev002.htm">Previous</a> 
 <a href="rev004.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 3</h3><p><a name="001">1</a> Et angelo ecclesiæ Sardis scribe: Hæc dicit qui habet septem spiritus Dei, et septem stellas: Scio opera tua, quia nomen habes quod vivas, et mortuus es.</p>
 <p><a name="002">2</a> Esto vigilans, et confirma cetera, quæ moritura erant. Non enim invenio opera tua plena coram Deo meo.</p>
 <p><a name="003">3</a> In mente ergo habe qualiter acceperis, et audieris, et serva, et pnitentiam age. Si ergo non vigilaveris, veniam ad te tamquam fur et nescies qua hora veniam ad te.</p>
 <p><a name="004">4</a> Sed habes pauca nomina in Sardis qui non inquinaverunt vestimenta sua: et ambulabunt mecum in albis, quia digni sunt.</p>
 <p><a name="005">5</a> Qui vicerit, sic vestietur vestimentis albis, et non delebo nomen ejus de libro vitæ, et confitebor nomen ejus coram Patre meo, et coram angelis ejus.</p>
 <p><a name="006">6</a> Qui habet aurem, audiat quid Spiritus dicat ecclesiis.<br>
 </p>
 <p><a name="007">7</a> Et angelo Philadelphiæ ecclesiæ scribe: Hæc dicit Sanctus et Verus, qui habet clavem David: qui aperit, et nemo claudit: claudit, et nemo aperit:</p>
 <p><a name="008">8</a> Scio opera tua. Ecce dedi coram te ostium apertum, quod nemo potest claudere: quia modicam habes virtutem, et servasti verbum meum, et non negasti nomen meum.</p>
 <p><a name="009">9</a> Ecce dabo de synagoga Satanæ, qui dicunt se Judæos esse, et non sunt, sed mentiuntur: ecce faciam illos ut veniant, et adorent ante pedes tuos: et scient quia ego dilexi te,</p>
 <p><a name="010">10</a> quoniam servasti verbum patientiæ meæ, et ego servabo te ab hora tentationis, quæ ventura est in orbem universum tentare habitantes in terra.</p>
 <p><a name="011">11</a> Ecce venio cito: tene quod habes, ut nemo accipiat coronam tuam.</p>
 <p><a name="012">12</a> Qui vicerit, faciam illum columnam in templo Dei mei, et foras non egredietur amplius: et scribam super eum nomen Dei mei, et nomen civitatis Dei mei novæ Jerusalem, quæ descendit de cælo a Deo meo, et nomen meum novum.</p>
 <p><a name="013">13</a> Qui habet aurem, audiat quid Spiritus dicat ecclesiis.<br>
 </p>
 <p><a name="014">14</a> Et angelo Laodiciæ ecclesiæ scribe: Hæc dicit: Amen, testis fidelis et verus, qui est principium creaturæ Dei.</p>
 <p><a name="015">15</a> Scio opera tua: quia neque frigidus es, neque calidus: utinam frigidus esses, aut calidus:</p>
 <p><a name="016">16</a> sed quia tepidus es, et nec frigidus, nec calidus, incipiam te evomere ex ore meo:</p>
 <p><a name="017">17</a> quia dicis: Quod dives sum, et locupletatus, et nullius egeo: et nescis quia tu es miser, et miserabilis, et pauper, et cæcus, et nudus.</p>
 <p><a name="018">18</a> Suadeo tibi emere a me aurum ignitum probatum, ut locuples fias, et vestimentis albis induaris, et non appareat confusio nuditatis tuæ, et collyrio inunge oculos tuos ut videas.</p>
 <p><a name="019">19</a> Ego quos amo, arguo, et castigo. Æmulare ergo, et pnitentiam age.</p>
 <p><a name="020">20</a> Ecce sto ad ostium, et pulso: si quis audierit vocem meam, et aperuerit mihi januam, intrabo ad illum, et cnabo cum illo, et ipse mecum.</p>
 <p><a name="021">21</a> Qui vicerit, dabo ei sedere mecum in throno meo: sicut et ego vici, et sedi cum Patre meo in throno ejus.</p>
 <p><a name="022">22</a> Qui habet aurem, audiat quid Spiritus dicat ecclesiis.</p>
 <p></p><hr>
 <center>
 <a href="rev004.htm">Next: Revelation Chapter 4</a></center>
 </body>