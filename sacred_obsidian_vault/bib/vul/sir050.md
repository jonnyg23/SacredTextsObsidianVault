<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir050.htm">Polyglot</a> 
 <a href="../apo/sir050.htm">Apo</a> 
 <a href="../sep/sir050.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir049.htm">Previous</a> 
 <a href="sir051.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 50</h3><p><a name="001">1</a> [Simon, Oniæ filius, sacerdos magnus,<br> qui in vita sua suffulsit domum,<br> et in diebus suis corroboravit templum.<br></p>
 <p><a name="002">2</a> Templi etiam altitudo ab ipso fundata est,<br> duplex ædificatio, et excelsi parietes templi.<br></p>
 <p><a name="003">3</a> In diebus ipsius emanaverunt putei aquarum,<br> et quasi mare adimpleti sunt supra modum.<br></p>
 <p><a name="004">4</a> Qui curavit gentem suam,<br> et liberavit eam a perditione:<br></p>
 <p><a name="005">5</a> qui prævaluit amplificare civitatem,<br> qui adeptus est gloriam in conversatione gentis,<br> et ingressum domus et atrii amplificavit.<br></p>
 <p><a name="006">6</a> Quasi stella matutina in medio nebulæ,<br> et quasi luna plena, in diebus suis lucet:<br></p>
 <p><a name="007">7</a> et quasi sol refulgens,<br> sic ille effulsit in templo Dei.<br></p>
 <p><a name="008">8</a> Quasi arcus refulgens inter nebulas gloriæ,<br> et quasi flos rosarum in diebus vernis,<br> et quasi lilia quæ sunt in transitu aquæ,<br> et quasi thus redolens in diebus æstatis:<br></p>
 <p><a name="009">9</a> quasi ignis effulgens,<br> et thus ardens in igne:<br></p>
 <p><a name="010">10</a> quasi vas auri solidum,<br> ornatum omni lapide pretioso:<br></p>
 <p><a name="011">11</a> quasi oliva pullulans, et cypressus in altitudinem se extollens,<br> in accipiendo ipsum stolam gloriæ,<br> et vestiri eum in consummationem virtutis.<br></p>
 <p><a name="012">12</a> In ascensu altaris sancti<br> gloriam dedit sanctitatis amictum.<br></p>
 <p><a name="013">13</a> In accipiendo autem partes de manu sacerdotum,<br> et ipse stans juxta aram:<br> et circa illum corona fratrum:<br> quasi plantatio cedri in monte Libano,<br></p>
 <p><a name="014">14</a> sic circa illum steterunt quasi rami palmæ:<br> et omnes filii Aaron in gloria sua.<br></p>
 <p><a name="015">15</a> Oblatio autem Domini in manibus ipsorum<br> coram omni synagoga Israël:<br> et consummatione fungens in ara,<br> amplificare oblationem excelsi Regis,<br></p>
 <p><a name="016">16</a> porrexit manum suam in libatione,<br> et libavit de sanguine uvæ.<br></p>
 <p><a name="017">17</a> Effudit in fundamento altaris<br> odorem divinum excelso Principi.<br></p>
 <p><a name="018">18</a> Tunc exclamaverunt filii Aaron,<br> in tubis productilibus sonuerunt:<br> et auditam fecerunt vocem magnam in memoriam coram Deo.<br></p>
 <p><a name="019">19</a> Tunc omnis populus simul properaverunt,<br> et ceciderunt in faciem super terram,<br> adorare Dominum Deum suum,<br> et dare preces omnipotenti Deo excelso.<br></p>
 <p><a name="020">20</a> Et amplificaverunt psallentes in vocibus suis,<br> et in magna domo auctus est sonus suavitatis plenus.<br></p>
 <p><a name="021">21</a> Et rogavit populus Dominum excelsum in prece,<br> usque dum perfectus est honor Domini,<br> et munus suum perfecerunt.<br></p>
 <p><a name="022">22</a> Tunc descendens, manus suas extulit<br> in omne congregationem filiorum Israël,<br> dare gloriam Deo a labiis suis,<br> et in nomine ipsius gloriari:<br></p>
 <p><a name="023">23</a> et iteravit orationem suam,<br> volens ostendere virtutem Dei.<br></p>
 <p><a name="024">24</a> Et nunc orate Deum omnium, qui magna fecit in omni terra,<br> qui auxit dies nostros a ventre matris nostræ,<br> et fecit nobiscum secundum suam misericordiam:<br></p>
 <p><a name="025">25</a> det nobis jucunditatem cordis,<br> et fieri pacem in diebus nostris in Israël per dies sempiternos:<br></p>
 <p><a name="026">26</a> credere Israël nobiscum esse Dei misericordiam,<br> ut liberet nos in diebus suis.]<br>
 </p>
 <p><a name="027">27</a> [Duas gentes odit anima mea:<br> tertia autem non est gens quam oderim:<br></p>
 <p><a name="028">28</a> qui sedent in monte Seir, et Philisthiim,<br> et stultus populus qui habitat in Sichimis.]<br>
 </p>
 <p><a name="029">29</a> [Doctrinam sapientiæ et disciplinæ scripsit in codice isto<br> Jesus, filius Sirach, Jerosolymita,<br> qui renovavit sapientiam de corde suo.<br></p>
 <p><a name="030">30</a> Beatus qui in istis versatur bonis:<br> qui ponit illa in corde suo, sapiens erit semper.<br></p>
 <p><a name="031">31</a> Si enim hæc fecerit, ad omnia valebit, quia lux Dei vestigium ejus est.]</p>
 <p></p><hr>
 <center>
 <a href="sir051.htm">Next: Sirach Chapter 51</a></center>
 </body>