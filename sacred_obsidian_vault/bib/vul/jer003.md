<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer003.htm">Polyglot</a> 
 <a href="../kjv/jer003.htm">KJV</a> 
 <a href="../sep/jer003.htm">Sep</a> 
 <a href="../tan/jer003.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer002.htm">Previous</a> 
 <a href="jer004.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 3</h3><p><a name="001">1</a> [Vulgo dicitur: Si dimiserit vir uxorem suam,<br> et recedens ab eo duxerit virum alterum,<br> numquid revertetur ad eam ultra?<br> numquid non polluta et contaminata erit mulier illa?<br> Tu autem fornicata es cum amatoribus multis:<br> tamen revertere ad me, dicit Dominus,<br> et ego suscipiam te.<br></p>
 <p><a name="002">2</a> Leva oculos tuos in directum,<br> et vide ubi non prostrata sis.<br> In viis sedebas,<br> exspectans eos quasi latro in solitudine:<br> et polluisti terram in fornicationibus tuis, et in malitiis tuis.<br></p>
 <p><a name="003">3</a> Quam ob rem prohibitæ sunt stillæ pluviarum,<br> et serotinus imber non fuit.<br> Frons mulieris meretricis facta est tibi;<br> noluisti erubescere.<br></p>
 <p><a name="004">4</a> Ergo saltem amodo voca me:<br> Pater meus, dux virginitatis meæ tu es:<br></p>
 <p><a name="005">5</a> numquid irasceris in perpetuum,<br> aut perseverabis in finem?<br> ecce locuta es, et fecisti mala, et potuisti.]<br>
 </p>
 <p><a name="006">6</a> Et dixit Dominus ad me in diebus Josiæ regis: [Numquid vidisti quæ fecerit aversatrix Israël?<br> Abiit sibimet super omnem montem excelsum,<br> et sub omni ligno frondoso,<br> et fornicata est ibi.<br></p>
 <p><a name="007">7</a> Et dixi, cum fecisset hæc omnia:<br> Ad me revertere:<br> et non est reversa.<br> Et vidit prævaricatrix soror ejus Juda<br></p>
 <p><a name="008">8</a> quia pro eo quod mchata esset aversatrix Israël,<br> dimisissem eam,<br> et dedissem ei libellum repudii:<br> et non timuit prævaricatrix Juda soror ejus,<br> sed abiit, et fornicata est etiam ipsa:<br></p>
 <p><a name="009">9</a> et facilitate fornicationis suæ contaminavit terram,<br> et mchata est cum lapide et ligno:<br></p>
 <p><a name="010">10</a> et in omnibus his non est reversa ad me<br> prævaricatrix soror ejus Juda<br> in toto corde suo,<br> sed in mendacio, ait Dominus.]</p>
 <p><a name="011">11</a> Et dixit Dominus ad me: Justificavit animam suam aversatrix Israël, comparatione prævaricatricis Judæ.</p>
 <p><a name="012">12</a> Vade, et clama sermones istos contra aquilonem, et dices: [Revertere, aversatrix Israël, ait Dominus,<br> et non avertam faciem meam a vobis,<br> quia sanctus ego sum, dicit Dominus,<br> et non irascar in perpetuum.<br></p>
 <p><a name="013">13</a> Verumtamen scito iniquitatem tuam,<br> quia in Dominum Deum tuum prævaricata es,<br> et dispersisti vias tuas alienis sub omni ligno frondoso,<br> et vocem meam non audisti, ait Dominus.<br></p>
 <p><a name="014">14</a> Convertimini, filii revertentes, dicit Dominus,<br> quia ego vir vester:<br> et assumam vos unum de civitate,<br> et duos de cognatione,<br> et introducam vos in Sion.<br></p>
 <p><a name="015">15</a> Et dabo vobis pastores juxta cor meum,<br> et pascent vos scientia et doctrina.<br></p>
 <p><a name="016">16</a> Cumque multiplicati fueritis,<br> et creveritis in terra in diebus illis, ait Dominus,<br> non dicent ultra:<br> Arca testamenti Domini:<br> neque ascendet super cor, neque recordabuntur illius,<br> nec visitabitur, nec fiet ultra.<br></p>
 <p><a name="017">17</a> In tempore illo vocabunt Jerusalem solium Domini:<br> et congregabuntur ad eam omnes gentes<br> in nomine Domini in Jerusalem,<br> et non ambulabunt post pravitatem cordis sui pessimi.<br></p>
 <p><a name="018">18</a> In diebus illis ibit domus Juda ad domum Israël,<br> et venient simul de terra aquilonis<br> ad terram quam dedi patribus vestris.<br></p>
 <p><a name="019">19</a> Ego autem dixi:<br> Quomodo ponam te in filios,<br> et tribuam tibi terram desiderabilem,<br> hæreditatem præclaram exercituum gentium?<br> Et dixi: Patrem vocabis me,<br> et post me ingredi non cessabis.<br></p>
 <p><a name="020">20</a> Sed quomodo si contemnat mulier amatorem suum,<br> sic contempsit me domus Israël,<br> dicit Dominus.<br></p>
 <p><a name="021">21</a> Vox in viis audita est,<br> ploratus et ululatus filiorum Israël:<br> quoniam iniquam fecerunt viam suam;<br> obliti sunt Domini Dei sui.<br></p>
 <p><a name="022">22</a> Convertimini, filii revertentes,<br> et sanabo aversiones vestras.<br> Ecce nos venimus ad te:<br> tu enim es Dominus Deus noster.<br></p>
 <p><a name="023">23</a> Vere mendaces erant colles,<br> et multitudo montium:<br> vere in Domino Deo nostro salus Israël.<br></p>
 <p><a name="024">24</a> Confusio comedit laborem patrum nostrorum ab adolescentia nostra:<br> greges eorum, et armenta eorum,<br> filios eorum, et filias eorum.<br></p>
 <p><a name="025">25</a> Dormiemus in confusione nostra,<br> et operiet nos ignominia nostra:<br> quoniam Domino Deo nostro peccavimus nos, et patres nostri,<br> ab adolescentia nostra usque ad diem hanc:<br> et non audivimus vocem Domini Dei nostri.]</p>
 <p></p><hr>
 <center>
 <a href="jer004.htm">Next: Jeremiah Chapter 4</a></center>
 </body>