<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ti2001.htm">Polyglot</a> 
 <a href="../gnt/ti2001.htm">GNT</a> 
 <a href="../kjv/ti2001.htm">KJV</a> 
 
 <br>
 <br><a href="ti2.htm">2 Timothy Index</a><br>
  
 <a href="ti1006.htm">Previous</a> 
 <a href="ti2002.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Timothy Chapter 1</h3><p><a name="001">1</a> Paulus Apostolus Jesu Christi per voluntatem Dei, secundum promissionem vitæ, quæ est in Christo Jesu,</p>
 <p><a name="002">2</a> Timotheo carissimo filio: gratia, misericordia, pax a Deo Patre, et Christo Jesu Domino nostro.<br>
 </p>
 <p><a name="003">3</a> Gratias ago Deo, cui servio a progenitoribus in conscientia pura, quod sine intermissione habeam tui memoriam in orationibus meis, nocte ac die</p>
 <p><a name="004">4</a> desiderans te videre, memor lacrimarum tuarum, ut gaudio implear,</p>
 <p><a name="005">5</a> recordationem accipiens ejus fidei, quæ est in te non ficta, quæ et habitavit primum in avia tua Loide, et matre tua Eunice, certus sum autem quod et in te.<br>
 </p>
 <p><a name="006">6</a> Propter quam causam admoneo te ut resuscites gratiam Dei, quæ est in te per impositionem manuum mearum.</p>
 <p><a name="007">7</a> Non enim dedit nobis Deus spiritum timoris: sed virtutis, et dilectionis, et sobrietatis.</p>
 <p><a name="008">8</a> Noli itaque erubescere testimonium Domini nostri, neque me vinctum ejus: sed collabora Evangelio secundum virtutem Dei:</p>
 <p><a name="009">9</a> qui nos liberavit, et vocavit vocatione sua sancta, non secundum opera nostra, sed secundum propositum suum, et gratiam, quæ data est nobis in Christo Jesu ante tempora sæcularia.</p>
 <p><a name="010">10</a> Manifestata est autem nunc per illuminationem Salvatoris nostri Jesu Christi, qui destruxit quidem mortem, illuminavit autem vitam, et incorruptionem per Evangelium:</p>
 <p><a name="011">11</a> in quo positus sum ego prædicator, et Apostolus, et magister gentium.</p>
 <p><a name="012">12</a> Ob quam causam etiam hæc patior, sed non confundor. Scio enim cui credidi, et certus sum quia potens est depositum meum servare in illum diem.</p>
 <p><a name="013">13</a> Formam habe sanorum verborum, quæ a me audisti in fide, et in dilectione in Christo Jesu.</p>
 <p><a name="014">14</a> Bonum depositum custodi per Spiritum Sanctum, qui habitat in nobis.</p>
 <p><a name="015">15</a> Scis hoc, quod aversi sunt a me omnes, qui in Asia sunt, ex quibus est Phigellus, et Hermogenes.</p>
 <p><a name="016">16</a> Det misericordiam Dominus Onesiphori domui: quia sæpe me refrigeravit, et catenam meam non erubuit:</p>
 <p><a name="017">17</a> sed cum Romam venisset, sollicite me quæsivit, et invenit.</p>
 <p><a name="018">18</a> Det illi Dominus invenire misericordiam a Domino in illa die. Et quanta Ephesi ministravit mihi, tu melius nosti.</p>
 <p></p><hr>
 <center>
 <a href="ti2002.htm">Next: 2 Timothy Chapter 2</a></center>
 </body>