<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa2022.htm">Polyglot</a> 
 <a href="../kjv/sa2022.htm">KJV</a> 
 <a href="../sep/sa2022.htm">Sep</a> 
 <a href="../tan/sa2022.htm">Tan</a> 
 
 <br>
 <br><a href="sa2.htm">2 Samuel Index</a><br>
  
 <a href="sa2021.htm">Previous</a> 
 <a href="sa2023.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Samuel Chapter 22</h3><p><a name="001">1</a> Locutus est autem David Domino verba carminis hujus in die qua liberavit eum Dominus de manu omnium inimicorum suorum, et de manu Saul.</p>
 <p><a name="002">2</a> Et ait: [Dominus petra mea, et robur meum, et salvator meus.<br></p>
 <p><a name="003">3</a> Deus fortis meus: sperabo in eum;<br> scutum meum, et cornu salutis meæ:<br> elevator meus, et refugium meum;<br> salvator meus: de iniquitate liberabis me.<br></p>
 <p><a name="004">4</a> Laudabilem invocabo Dominum,<br> et ab inimicis meis salvus ero.<br></p>
 <p><a name="005">5</a> Quia circumdederunt me contritiones mortis:<br> torrentes Belial terruerunt me.<br></p>
 <p><a name="006">6</a> Funes inferni circumdederunt me:<br> prævenerunt me laquei mortis.<br></p>
 <p><a name="007">7</a> In tribulatione mea invocabo Dominum,<br> et ad Deum meum clamabo:<br> et exaudiet de templo suo vocem meam,<br> et clamor meus veniet ad aures ejus.<br></p>
 <p><a name="008">8</a> Commota est et contremuit terra;<br> fundamenta montium concussa sunt, et conquassata:<br> quoniam iratus est eis.<br></p>
 <p><a name="009">9</a> Ascendit fumus de naribus ejus,<br> et ignis de ore ejus vorabit:<br> carbones succensi sunt ab eo.<br></p>
 <p><a name="010">10</a> Inclinavit cælos, et descendit:<br> et caligo sub pedibus ejus.<br></p>
 <p><a name="011">11</a> Et ascendit super cherubim, et volavit:<br> et lapsus est super pennas venti.<br></p>
 <p><a name="012">12</a> Posuit tenebras in circuitu suo latibulum,<br> cribrans aquas de nubibus cælorum.<br></p>
 <p><a name="013">13</a> Præ fulgore in conspectu ejus,<br> succensi sunt carbones ignis.<br></p>
 <p><a name="014">14</a> Tonabit de cælo Dominus,<br> et excelsus dabit vocem suam.<br></p>
 <p><a name="015">15</a> Misit sagittas et dissipavit eos;<br> fulgur, et consumpsit eos.<br></p>
 <p><a name="016">16</a> Et apparuerunt effusiones maris,<br> et revelata sunt fundamenta orbis<br> ab increpatione Domini,<br> ab inspiratione spiritus furoris ejus.<br></p>
 <p><a name="017">17</a> Misit de excelso, et assumpsit me,<br> et extraxit me de aquis multis.<br></p>
 <p><a name="018">18</a> Liberavit me ab inimico meo potentissimo,<br> et ab his qui oderant me:<br> quoniam robustiores me erant.<br></p>
 <p><a name="019">19</a> Prævenit me in die afflictionis meæ,<br> et factus est Dominus firmamentum meum.<br></p>
 <p><a name="020">20</a> Et eduxit me in latitudinem:<br> liberavit me, quia complacui ei.<br></p>
 <p><a name="021">21</a> Retribuet mihi Dominus secundum justitiam meam:<br> et secundum munditiam manuum mearum reddet mihi.<br></p>
 <p><a name="022">22</a> Quia custodivi vias Domini,<br> et non egi impie a Deo meo.<br></p>
 <p><a name="023">23</a> Omnia enim judicia ejus in conspectu meo,<br> et præcepta ejus non amovi a me.<br></p>
 <p><a name="024">24</a> Et ero perfectus cum eo,<br> et custodiam me ab iniquitate mea.<br></p>
 <p><a name="025">25</a> Et restituet mihi Dominus secundum justitiam meam,<br> et secundum munditiam manuum mearum in conspectu oculorum suorum.<br></p>
 <p><a name="026">26</a> Cum sancto sanctus eris,<br> et cum robusto perfectus.<br></p>
 <p><a name="027">27</a> Cum electo electus eris,<br> et cum perverso perverteris.<br></p>
 <p><a name="028">28</a> Et populum pauperem salvum facies:<br> oculisque tuis excelsos humiliabis.<br></p>
 <p><a name="029">29</a> Quia tu lucerna mea, Domine,<br> et tu, Domine, illuminabis tenebras meas.<br></p>
 <p><a name="030">30</a> In te enim curram accinctus:<br> in Deo meo transiliam murum.<br></p>
 <p><a name="031">31</a> Deus, immaculata via ejus;<br> eloquium Domini igne examinatum:<br> scutum est omnium sperantium in se.<br></p>
 <p><a name="032">32</a> Quis est Deus præter Dominum,<br> et quis fortis præter Deum nostrum?<br></p>
 <p><a name="033">33</a> Deus qui accinxit me fortitudine,<br> et complanavit perfectam viam meam.<br></p>
 <p><a name="034">34</a> Coæquans pedes meos cervis,<br> et super excelsa mea statuens me;<br></p>
 <p><a name="035">35</a> docens manus meas ad prælium,<br> et componens quasi arcum æreum brachia mea.<br></p>
 <p><a name="036">36</a> Dedisti mihi clypeum salutis tuæ,<br> et mansuetudo tua multiplicavit me.<br></p>
 <p><a name="037">37</a> Dilatabis gressus meos subtus me,<br> et non deficient tali mei.<br></p>
 <p><a name="038">38</a> Persequar inimicos meos, et conteram,<br> et non convertar donec consumam eos.<br></p>
 <p><a name="039">39</a> Consumam eos et confringam, ut non consurgant:<br> cadent sub pedibus meis.<br></p>
 <p><a name="040">40</a> Accinxisti me fortitudine ad prælium:<br> incurvasti resistentes mihi subtus me.<br></p>
 <p><a name="041">41</a> Inimicos meos dedisti mihi dorsum;<br> odientes me, et disperdam eos.<br></p>
 <p><a name="042">42</a> Clamabunt, et non erit qui salvet;<br> ad Dominum, et non exaudiet eos.<br></p>
 <p><a name="043">43</a> Delebo eos ut pulverem terræ;<br> quasi lutum platearum comminuam eos atque confringam.<br></p>
 <p><a name="044">44</a> Salvabis me a contradictionibus populi mei;<br> custodies me in caput gentium:<br> populus quem ignoro serviet mihi.<br></p>
 <p><a name="045">45</a> Filii alieni resistent mihi;<br> auditu auris obedient mihi.<br></p>
 <p><a name="046">46</a> Filii alieni defluxerunt,<br> et contrahentur in angustiis suis.<br></p>
 <p><a name="047">47</a> Vivit Dominus, et benedictus Deus meus,<br> et exaltabitur Deus fortis salutis meæ.<br></p>
 <p><a name="048">48</a> Deus qui das vindictas mihi,<br> et dejicis populos sub me.<br></p>
 <p><a name="049">49</a> Qui educis me ab inimicis meis,<br> et a resistentibus mihi elevas me:<br> a viro iniquo liberabis me.<br></p>
 <p><a name="050">50</a> Propterea confitebor tibi, Domine, in gentibus,<br> et nomini tuo cantabo:<br></p>
 <p><a name="051">51</a> magnificans salutes regis sui,<br> et faciens misericordiam christo suo David,<br> et semini ejus in sempiternum.]</p>
 <p></p><hr>
 <center>
 <a href="sa2023.htm">Next: 2 Samuel Chapter 23</a></center>
 </body>