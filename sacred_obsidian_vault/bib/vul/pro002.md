<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro002.htm">Polyglot</a> 
 <a href="../kjv/pro002.htm">KJV</a> 
 <a href="../sep/pro002.htm">Sep</a> 
 <a href="../tan/pro002.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro001.htm">Previous</a> 
 <a href="pro003.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 2</h3><p><a name="001">1</a> [Fili mi, si susceperis sermones meos,<br> et mandata mea absconderis penes te:<br></p>
 <p><a name="002">2</a> ut audiat sapientiam auris tua,<br> inclina cor tuum ad cognoscendam prudentiam.<br></p>
 <p><a name="003">3</a> Si enim sapientiam invocaveris,<br> et inclinaveris cor tuum prudentiæ;<br></p>
 <p><a name="004">4</a> si quæsieris eam quasi pecuniam,<br> et sicut thesauros effoderis illam:<br></p>
 <p><a name="005">5</a> tunc intelliges timorem Domini,<br> et scientiam Dei invenies,<br></p>
 <p><a name="006">6</a> quia Dominus dat sapientiam,<br> et ex ore ejus prudentia et scientia.<br></p>
 <p><a name="007">7</a> Custodiet rectorum salutem,<br> et proteget gradientes simpliciter,<br></p>
 <p><a name="008">8</a> servans semitas justitiæ,<br> et vias sanctorum custodiens.<br></p>
 <p><a name="009">9</a> Tunc intelliges justitiam, et judicium,<br> et æquitatem, et omnem semitam bonam.]<br>
 </p>
 <p><a name="010">10</a> [Si intraverit sapientia cor tuum,<br> et scientia animæ tuæ placuerit,<br></p>
 <p><a name="011">11</a> consilium custodiet te,<br> et prudentia servabit te:<br></p>
 <p><a name="012">12</a> ut eruaris a via mala,<br> et ab homine qui perversa loquitur;<br></p>
 <p><a name="013">13</a> qui relinquunt iter rectum,<br> et ambulant per vias tenebrosas;<br></p>
 <p><a name="014">14</a> qui lætantur cum malefecerint,<br> et exsultant in rebus pessimis;<br></p>
 <p><a name="015">15</a> quorum viæ perversæ sunt,<br> et infames gressus eorum.<br></p>
 <p><a name="016">16</a> Ut eruaris a muliere aliena,<br> et ab extranea quæ mollit sermones suos,<br></p>
 <p><a name="017">17</a> et relinquit ducem pubertatis suæ,<br></p>
 <p><a name="018">18</a> et pacti Dei sui oblita est.<br> Inclinata est enim ad mortem domus ejus,<br> et ad inferos semitæ ipsius.<br></p>
 <p><a name="019">19</a> Omnes qui ingrediuntur ad eam non revertentur,<br> nec apprehendent semitas vitæ.<br></p>
 <p><a name="020">20</a> Ut ambules in via bona,<br> et calles justorum custodias:<br></p>
 <p><a name="021">21</a> qui enim recti sunt habitabunt in terra,<br> et simplices permanebunt in ea;<br></p>
 <p><a name="022">22</a> impii vero de terra perdentur,<br> et qui inique agunt auferentur ex ea.]</p>
 <p></p><hr>
 <center>
 <a href="pro003.htm">Next: Proverbs Chapter 3</a></center>
 </body>