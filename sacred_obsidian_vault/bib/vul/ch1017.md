<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch1017.htm">Polyglot</a> 
 <a href="../kjv/ch1017.htm">KJV</a> 
 <a href="../sep/ch1017.htm">Sep</a> 
 <a href="../tan/ch1017.htm">Tan</a> 
 
 <br>
 <br><a href="ch1.htm">1 Chronicles Index</a><br>
  
 <a href="ch1016.htm">Previous</a> 
 <a href="ch1018.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Chronicles Chapter 17</h3><p><a name="001">1</a> Cum autem habitaret David in domo sua, dixit ad Nathan prophetam: Ecce ego habito in domo cedrina: arca autem fderis Domini sub pellibus est.</p>
 <p><a name="002">2</a> Et ait Nathan ad David: Omnia quæ in corde tuo sunt, fac: Deus enim tecum est.</p>
 <p><a name="003">3</a> Igitur nocte illa factus est sermo Dei ad Nathan, dicens:</p>
 <p><a name="004">4</a> Vade, et loquere David servo meo: Hæc dicit Dominus: Non ædificabis tu mihi domum ad habitandum.</p>
 <p><a name="005">5</a> Neque enim mansi in domo ex eo tempore quo eduxi Israël usque ad diem hanc: sed fui semper mutans loca tabernaculi, et in tentorio</p>
 <p><a name="006">6</a> manens cum omni Israël. Numquid locutus sum saltem uni judicum Israël, quibus præceperam ut pascerent populum meum, et dixi: Quare non ædificastis mihi domum cedrinam?</p>
 <p><a name="007">7</a> Nunc itaque sic loqueris ad servum meum David: Hæc dicit Dominus exercituum: Ego tuli te, cum in pascuis sequereris gregem, ut esses dux populi mei Israël:</p>
 <p><a name="008">8</a> et fui tecum quocumque perrexisti, et interfeci omnes inimicos tuos coram te, fecique tibi nomen quasi unius magnorum qui celebrantur in terra.</p>
 <p><a name="009">9</a> Et dedi locum populo meo Israël: plantabitur, et habitabit in eo, et ultra non commovebitur: nec filii iniquitatis atterent eos, sicut a principio,</p>
 <p><a name="010">10</a> ex diebus quibus dedi judices populo meo Israël, et humiliavi universos inimicos tuos. Annuntio ergo tibi, quod ædificaturus sit tibi Dominus domum.</p>
 <p><a name="011">11</a> Cumque impleveris dies tuos ut vadas ad patres tuos, suscitabo semen tuum post te, quod erit de filiis tuis: et stabiliam regnum ejus.</p>
 <p><a name="012">12</a> Ipse ædificabit mihi domum, et firmabo solium ejus usque in æternum.</p>
 <p><a name="013">13</a> Ego ero ei in patrem, et ipse erit mihi in filium: et misericordiam meam non auferam ab eo, sicut abstuli ab eo qui ante te fuit.</p>
 <p><a name="014">14</a> Et statuam eum in domo mea, et in regno meo usque in sempiternum: et thronus ejus erit firmissimus in perpetuum.</p>
 <p><a name="015">15</a> Juxta omnia verba hæc, et juxta universam visionem istam, sic locutus est Nathan ad David.<br>
 </p>
 <p><a name="016">16</a> Cumque venisset rex David, et sedisset coram Domino, dixit: Quis ego sum, Domine Deus, et quæ domus mea, ut præstares mihi talia?</p>
 <p><a name="017">17</a> sed et hoc parum visum est in conspectu tuo, ideoque locutus es super domum servi tui etiam in futurum: et fecisti me spectabilem super omnes homines, Domine Deus.</p>
 <p><a name="018">18</a> Quid ultra addere potest David, cum ita glorificaveris servum tuum, et cognoveris eum?</p>
 <p><a name="019">19</a> Domine, propter famulum tuum juxta cor tuum fecisti omnem magnificentiam hanc, et nota esse voluisti universa magnalia.</p>
 <p><a name="020">20</a> Domine, non est similis tui, et non est alius deus absque te, ex omnibus quos audivimus auribus nostris.</p>
 <p><a name="021">21</a> Quis enim est alius, ut populus tuus Israël, gens una in terra, ad quam perrexit Deus ut liberaret et faceret populum sibi, et magnitudine sua atque terroribus ejiceret nationes a facie ejus, quem de Ægypto liberarat?</p>
 <p><a name="022">22</a> Et posuisti populum tuum Israël tibi in populum usque in æternum, et tu, Domine, factus es Deus ejus.</p>
 <p><a name="023">23</a> Nunc igitur Domine, sermo quem locutus es famulo tuo et super domum ejus confirmetur in perpetuum, et fac sicut locutus es.</p>
 <p><a name="024">24</a> Permaneatque et magnificetur nomen tuum usque in sempiternum, et dicatur: Dominus exercituum Deus Israël, et domus David servi ejus permanens coram eo.</p>
 <p><a name="025">25</a> Tu enim, Domine Deus meus, revelasti auriculam servi tui, ut ædificares ei domum: et idcirco invenit servus tuus fiduciam, ut oret coram te.</p>
 <p><a name="026">26</a> Nunc ergo Domine, tu es Deus, et locutus es ad servum tuum tanta beneficia.</p>
 <p><a name="027">27</a> Et cpisti benedicere domui servi tui, ut sit semper coram te: te enim, Domine, benedicente, benedicta erit in perpetuum.</p>
 <p></p><hr>
 <center>
 <a href="ch1018.htm">Next: 1 Chronicles Chapter 18</a></center>
 </body>