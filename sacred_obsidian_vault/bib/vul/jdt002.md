<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdt002.htm">Polyglot</a> 
 <a href="../apo/jdt002.htm">Apo</a> 
 <a href="../sep/jdt002.htm">Sep</a> 
 
 <br>
 <br><a href="jdt.htm">Judith Index</a><br>
  
 <a href="jdt001.htm">Previous</a> 
 <a href="jdt003.htm">Next</a> 
 </center>
 <hr>
 
 <h3 align="CENTER">Vulgate (Latin): Judith Chapter 2</h3><p><a name="001">1</a> Anno tertiodecimo Nabuchodonosor regis, vigesima et secunda die mensis primi, factum est verbum in domo Nabuchodonosor regis Assyriorum ut defenderet se.</p>
 <p><a name="002">2</a> Vocavitque omnes majores natu, omnesque duces et bellatores suos, et habuit cum eis mysterium consilii sui:</p>
 <p><a name="003">3</a> dixitque cogitationem suam in eo esse, ut omnem terram suo subjugaret imperio.</p>
 <p><a name="004">4</a> Quod dictum cum placuisset omnibus, vocavit Nabuchodonosor rex Holofernem principem militiæ suæ,</p>
 <p><a name="005">5</a> et dixit ei: Egredere adversus omne regnum occidentis, et contra eos præcipue, qui contempserunt imperium eum.</p>
 <p><a name="006">6</a> Non parcet oculus tuus ulli regno, omnemque urbem munitam subjugabis mihi.</p>
 <p><a name="007">7</a> Tunc Holofernes vocavit duces et magistratus virtutis Assyriorum, et dinumeravit viros in expeditionem sicut præcepit ei rex, centum viginti millia peditum pugnatorum, et equitum sagittariorum duodecim millia.</p>
 <p><a name="008">8</a> Omnemque expeditionem suam fecit præire in multitudine innumerabilium camelorum, cum his quæ exercitibus sufficerent copiose, boum quoque armenta, gregesque ovium, quorum non erat numerus.</p>
 <p><a name="009">9</a> Frumentum ex omni Syria in transitu suo parari constituit.</p>
 <p><a name="010">10</a> Aurum vero et argentum de domo regis assumpsit multum nimis.</p>
 <p><a name="011">11</a> Et profectus est ipse, et omnis exercitus cum quadrigis, et equitibus, et sagittariis: qui cooperuerunt faciem terræ sicut locustæ.</p>
 <p><a name="012">12</a> Cumque pertransisset fines Assyriorum, venit ad magnos montes Ange, qui sunt a sinistro Ciliciæ: ascenditque omnia castella eorum, et obtinuit omnem munitionem.</p>
 <p><a name="013">13</a> Effregit autem civitatem opinatissimam Melothi, prædavitque omnes filios Tharsis et filios Ismaël qui erant contra faciem deserti, et ad austrum terræ Cellon.</p>
 <p><a name="014">14</a> Et transivit Euphraten, et venit in Mesopotamiam: et fregit omnes civitates excelsas quæ erant ibi, a torrente Mambre usquequo perveniatur ad mare:</p>
 <p><a name="015">15</a> et occupavit terminos ejus, a Cilicia usque ad fines Japheth qui sunt ad austrum.</p>
 <p><a name="016">16</a> Abduxitque omnes filios Madian, et prædavit omnem locupletationem eorum, omnesque resistentes sibi occidit in ore gladii.</p>
 <p><a name="017">17</a> Et post hæc descendit in campos Damasci in diebus messis, et succendit omnia sata, omnesque arbores, et vineas fecit incidi:</p>
 <p><a name="018">18</a> et cecidit timor illius super omnes inhabitantes terram.</p>
 <p></p><hr>
 <center>
 <a href="jdt003.htm">Next: Judith Chapter 3</a></center>
 </body>