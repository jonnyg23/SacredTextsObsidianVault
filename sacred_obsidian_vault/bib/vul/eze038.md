<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze038.htm">Polyglot</a> 
 <a href="../kjv/eze038.htm">KJV</a> 
 <a href="../sep/eze038.htm">Sep</a> 
 <a href="../tan/eze038.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze037.htm">Previous</a> 
 <a href="eze039.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 38</h3><p><a name="001">1</a> Et factus est sermo Domini ad me, dicens:</p>
 <p><a name="002">2</a> Fili hominis, pone faciem tuam contra Gog, terram Magog, principem capitis Mosoch et Thubal, et vaticinare de eo.</p>
 <p><a name="003">3</a> Et dices ad eum: [Hæc dicit Dominus Deus:<br> Ecce ego ad te, Gog, principem capitis Mosoch et Thubal.<br></p>
 <p><a name="004">4</a> Et circumagam te, et ponam frenum in maxillis tuis:<br> et educam te, et omnem exercitum tuum,<br> equos et equites vestitos loricis universos,<br> multitudinem magnam, hastam et clypeum arripientium et gladium.<br></p>
 <p><a name="005">5</a> Persæ, Æthiopes, et Libyes cum eis,<br> omnes scutati et galeati.<br></p>
 <p><a name="006">6</a> Gomer et universa agmina ejus,<br> domus Thogorma, latera aquilonis,<br> et totum robur ejus, populique multi tecum.<br></p>
 <p><a name="007">7</a> Præpara et instrue te,<br> et omnem multitudinem tuam quæ coacervata est ad te:<br> et esto eis in præceptum.<br></p>
 <p><a name="008">8</a> Post dies multos visitaberis:<br> in novissimo annorum venies ad terram quæ reversa est a gladio,<br> et congregata est de populis multis ad montes Israël,<br> qui fuerunt deserti jugiter:<br> hæc de populis educta est,<br> et habitabunt in ea confidenter universi.<br></p>
 <p><a name="009">9</a> Ascendens autem quasi tempestas venies,<br> et quasi nubes, ut operias terram:<br> tu et omnia agmina tua,<br> et populi multi tecum.]<br>
 </p>
 <p><a name="010">10</a> [Hæc dicit Dominus Deus:<br> In die illa, ascendent sermones super cor tuum,<br> et cogitabis cogitationem pessimam:<br></p>
 <p><a name="011">11</a> et dices: Ascendam ad terram absque muro:<br> veniam ad quiescentes habitantesque secure:<br> hi omnes habitant sine muro;<br> vectes et portæ non sunt eis:<br></p>
 <p><a name="012">12</a> ut diripias spolia, et invadas prædam;<br> ut inferas manum tuam super eos qui deserti fuerant, et postea restituti,<br> et super populum qui est congregatus ex gentibus,<br> qui possidere cpit et esse habitator umbilici terræ.<br></p>
 <p><a name="013">13</a> Saba, et Dedan, et negotiatores Tharsis,<br> et omnes leones ejus, dicent tibi:<br> Numquid ad sumenda spolia tu venis?<br> ecce ad diripiendam prædam congregasti multitudinem tuam,<br> ut tollas argentum et aurum,<br> et auferas supellectilem atque substantiam,<br> et diripias manubias infinitas.<br></p>
 <p><a name="014">14</a> Propterea vaticinare, fili hominis, et dices ad Gog:<br> Hæc dicit Dominus Deus:<br> Numquid non in die illo,<br> cum habitaverit populus meus Israël confidenter,<br> scies?<br></p>
 <p><a name="015">15</a> Et venies de loco tuo a lateribus aquilonis,<br> tu et populi multi tecum,<br> ascensores equorum universi:<br> ctus magnus, et exercitus vehemens.<br></p>
 <p><a name="016">16</a> Et ascendes super populum meum Israël<br> quasi nubes, ut operias terram.<br> In novissimis diebus erit,<br> et adducam te super terram meam:<br> ut sciant gentes me<br> cum sanctificatus fuero in te in oculis eorum, o Gog!]<br>
 </p>
 <p><a name="017">17</a> [Hæc dicit Dominus Deus:<br> Tu ergo ille es, de quo locutus sum in diebus antiquis<br> in manu servorum meorum prophetarum Israël,<br> qui prophetaverunt in diebus illorum temporum,<br> ut adducerem te super eos.<br></p>
 <p><a name="018">18</a> Et erit in die illa,<br> in die adventus Gog super terram Israël,<br> ait Dominus Deus,<br> ascendet indignatio mea in furore meo.<br></p>
 <p><a name="019">19</a> Et in zelo meo, in igne iræ meæ locutus sum,<br> quia in die illa erit commotio magna super terram Israël:<br></p>
 <p><a name="020">20</a> et commovebuntur a facie mea pisces maris,<br> et volucres cæli, et bestiæ agri,<br> et omne reptile quod movetur super humum,<br> cunctique homines qui sunt super faciem terræ:<br> et subvertentur montes, et cadent sepes,<br> et omnis murus corruet in terram.<br></p>
 <p><a name="021">21</a> Et convocabo adversus eum in cunctis montibus meis gladium,<br> ait Dominus Deus:<br> gladius uniuscujusque in fratrem suum dirigetur.<br></p>
 <p><a name="022">22</a> Et judicabo eum peste, et sanguine,<br> et imbre vehementi, et lapidibus immensis:<br> ignem et sulphur pluam super eum,<br> et super exercitum ejus,<br> et super populos multos qui sunt cum eo.<br></p>
 <p><a name="023">23</a> Et magnificabor, et sanctificabor,<br> et notus ero in oculis multarum gentium:<br> et scient quia ego Dominus.]</p>
 <p></p><hr>
 <center>
 <a href="eze039.htm">Next: Ezekiel Chapter 39</a></center>
 </body>