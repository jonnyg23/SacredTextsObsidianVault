<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1002.htm">Polyglot</a> 
 <a href="../kjv/sa1002.htm">KJV</a> 
 <a href="../sep/sa1002.htm">Sep</a> 
 <a href="../tan/sa1002.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1001.htm">Previous</a> 
 <a href="sa1003.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 2</h3><p><a name="001">1</a> [Exultavit cor meum in Domino,<br> et exaltatum est cornu meum in Deo meo;<br> dilatatum est os meum super inimicos meos:<br> quia lætata sum in salutari tuo.<br></p>
 <p><a name="002">2</a> Non est sanctus, ut est Dominus,<br> neque enim est alius extra te,<br> et non est fortis sicut Deus noster.<br></p>
 <p><a name="003">3</a> Nolite multiplicare loqui sublimia gloriantes;<br> recedant vetera de ore vestro:<br> quia Deus scientiarum Dominus est,<br> et ipsi præparantur cogitationes.<br></p>
 <p><a name="004">4</a> Arcus fortium superatus est,<br> et infirmi accincti sunt robore.<br></p>
 <p><a name="005">5</a> Repleti prius, pro panibus se locaverunt:<br> et famelici saturati sunt,<br> donec sterilis peperit plurimos:<br> et quæ multos habebat filios, infirmata est.<br></p>
 <p><a name="006">6</a> Dominus mortificat et vivificat;<br> deducit ad inferos et reducit.<br></p>
 <p><a name="007">7</a> Dominus pauperem facit et ditat,<br> humiliat et sublevat.<br></p>
 <p><a name="008">8</a> Suscitat de pulvere egenum,<br> et de stercore elevat pauperem:<br> ut sedeat cum principibus,<br> et solium gloriæ teneat.<br> Domini enim sunt cardines terræ,<br> et posuit super eos orbem.<br></p>
 <p><a name="009">9</a> Pedes sanctorum suorum servabit,<br> et impii in tenebris conticescent:<br> quia non in fortitudine sua roborabitur vir.<br></p>
 <p><a name="010">10</a> Dominum formidabunt adversarii ejus:<br> et super ipsos in cælis tonabit.<br> Dominus judicabit fines terræ,<br> et dabit imperium regi suo,<br> et sublimabit cornu christi sui.]</p>
 <p><a name="011">11</a> Et abiit Elcana Ramatha, in domum suam: puer autem erat minister in conspectu Domini ante faciem Heli sacerdotis.<br>
 </p>
 <p><a name="012">12</a> Porro filii Heli, filii Belial, nescientes Dominum,</p>
 <p><a name="013">13</a> neque officium sacerdotum ad populum: sed quicumque immolasset victimam, veniebat puer sacerdotis, dum coquerentur carnes, et habebat fuscinulam tridentem in manu sua,</p>
 <p><a name="014">14</a> et mittebat eam in lebetem, vel in caldariam, aut in ollam, sive in cacabum: et omne quod levabat fuscinula, tollebat sacerdos sibi: sic faciebant universo Israëli venientium in Silo.</p>
 <p><a name="015">15</a> Etiam antequam adolerent adipem, veniebat puer sacerdotis, et dicebat immolanti: Da mihi carnem, ut coquam sacerdoti: non enim accipiam a te carnem coctam, sed crudam.</p>
 <p><a name="016">16</a> Dicebatque illi immolans: Incendatur primum juxta morem hodie adeps, et tolle tibi quantumcumque desiderat anima tua. Qui respondens aiebat ei: Nequaquam: nunc enim dabis, alioquin tollam vi.</p>
 <p><a name="017">17</a> Erat ergo peccatum puerorum grande nimis coram Domino: quia retrahebant homines a sacrificio Domini.<br>
 </p>
 <p><a name="018">18</a> Samuel autem ministrabat ante faciem Domini, puer accinctus ephod lineo.</p>
 <p><a name="019">19</a> Et tunicam parvam faciebat ei mater sua, quam afferebat statutis diebus, ascendens cum viro suo, ut immolaret hostiam solemnem.</p>
 <p><a name="020">20</a> Et benedixit Heli Elcanæ et uxori ejus: dixitque ei: Reddat tibi Dominus semen de muliere hac, pro fnore quod commodasti Domino. Et abierunt in locum suum.</p>
 <p><a name="021">21</a> Visitavit ergo Dominus Annam, et concepit, et peperit tres filios, et duas filias: et magnificatus est puer Samuel apud Dominum.<br>
 </p>
 <p><a name="022">22</a> Heli autem erat senex valde, et audivit omnia quæ faciebant filii sui universo Israëli, et quomodo dormiebant cum mulieribus quæ observabant ad ostium tabernaculi:</p>
 <p><a name="023">23</a> et dixit eis: Quare facitis res hujuscemodi quas ego audio, res pessimas, ab omni populo?</p>
 <p><a name="024">24</a> Nolite, filii mei: non enim est bona fama quam ego audio, ut transgredi faciatis populum Domini.</p>
 <p><a name="025">25</a> Si peccaverit vir in virum, placari ei potest Deus: si autem in Dominum peccaverit vir, quis orabit pro eo? Et non audierunt vocem patris sui: quia voluit Dominus occidere eos.</p>
 <p><a name="026">26</a> Puer autem Samuel proficiebat atque crescebat, et placebat tam Domino quam hominibus.<br>
 </p>
 <p><a name="027">27</a> Venit autem vir Dei ad Heli, et ait ad eum: Hæc dicit Dominus: Numquid non aperte revelatus sum domui patris tui, cum essent in Ægypto in domo Pharaonis?</p>
 <p><a name="028">28</a> Et elegi eum ex omnibus tribubus Israël mihi in sacerdotem, ut ascenderet ad altare meum, et adoleret mihi incensum, et portaret ephod coram me: et dedi domui patris tui omnia de sacrificiis filiorum Israël.</p>
 <p><a name="029">29</a> Quare calce abjecistis victimam meam, et munera mea quæ præcepi ut offerrentur in templo: et magis honorasti filios tuos quam me, ut comederetis primitias omnis sacrificii Israël populi mei?</p>
 <p><a name="030">30</a> Propterea ait Dominus Deus Israël: Loquens locutus sum, ut domus tua, et domus patris tui, ministraret in conspectu meo usque in sempiternum. Nunc autem dicit Dominus: Absit hoc a me: sed quicumque glorificaverit me, glorificabo eum: qui autem contemnunt me, erunt ignobiles.</p>
 <p><a name="031">31</a> Ecce dies veniunt, et præcidam brachium tuum, et brachium domus patris tui, ut non sit senex in domo tua.</p>
 <p><a name="032">32</a> Et videbis æmulum tuum in templo, in universis prosperis Israël: et non erit senex in domo tua omnibus diebus.</p>
 <p><a name="033">33</a> Verumtamen non auferam penitus virum ex te ab altari meo: sed ut deficiant oculi tui, et tabescat anima tua: et pars magna domus tuæ morietur cum ad virilem ætatem venerit.</p>
 <p><a name="034">34</a> Hoc autem erit tibi signum, quod venturum est duobus filiis tuis, Ophni et Phinees: in die uno morientur ambo.</p>
 <p><a name="035">35</a> Et suscitabo mihi sacerdotem fidelem, qui juxta cor meum et animam meam faciet: et ædificabo ei domum fidelem, et ambulabit coram christo meo cunctis diebus.</p>
 <p><a name="036">36</a> Futurum est autem, ut quicumque remanserit in domo tua, veniat ut oretur pro eo, et offerat nummum argenteum, et tortam panis, dicatque: Dimitte me, obsecro, ad unam partem sacerdotalem, ut comedam buccellam panis.</p>
 <p></p><hr>
 <center>
 <a href="sa1003.htm">Next: 1 Samuel Chapter 3</a></center>
 </body>