<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa134.htm">Polyglot</a> 
 <a href="../kjv/psa134.htm">KJV</a> 
 <a href="../sep/psa134.htm">Sep</a> 
 <a href="../tan/psa134.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa133.htm">Previous</a> 
 <a href="psa135.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 134</h3><p><a name="001">1</a> Alleluja. [Laudate nomen Domini;<br> laudate, servi, Dominum:<br></p>
 <p><a name="002">2</a> qui statis in domo Domini,<br> in atriis domus Dei nostri.<br></p>
 <p><a name="003">3</a> Laudate Dominum, quia bonus Dominus;<br> psallite nomini ejus, quoniam suave.<br></p>
 <p><a name="004">4</a> Quoniam Jacob elegit sibi Dominus;<br> Israël in possessionem sibi.<br></p>
 <p><a name="005">5</a> Quia ego cognovi quod magnus est Dominus,<br> et Deus noster præ omnibus diis.<br></p>
 <p><a name="006">6</a> Omnia quæcumque voluit Dominus fecit,<br> in cælo, in terra, in mari et in omnibus abyssis.<br></p>
 <p><a name="007">7</a> Educens nubes ab extremo terræ,<br> fulgura in pluviam fecit;<br> qui producit ventos de thesauris suis.<br></p>
 <p><a name="008">8</a> Qui percussit primogenita Ægypti,<br> ab homine usque ad pecus.<br></p>
 <p><a name="009">9</a> Et misit signa et prodigia in medio tui, Ægypte:<br> in Pharaonem, et in omnes servos ejus.<br></p>
 <p><a name="010">10</a> Qui percussit gentes multas,<br> et occidit reges fortes:<br></p>
 <p><a name="011">11</a> Sehon, regem Amorrhæorum, et Og, regem Basan,<br> et omnia regna Chanaan:<br></p>
 <p><a name="012">12</a> et dedit terram eorum hæreditatem,<br> hæreditatem Israël populo suo.<br></p>
 <p><a name="013">13</a> Domine, nomen tuum in æternum;<br> Domine, memoriale tuum in generationem et generationem.<br></p>
 <p><a name="014">14</a> Quia judicabit Dominus populum suum,<br> et in servis suis deprecabitur.<br></p>
 <p><a name="015">15</a> Simulacra gentium argentum et aurum,<br> opera manuum hominum.<br></p>
 <p><a name="016">16</a> Os habent, et non loquentur;<br> oculos habent, et non videbunt.<br></p>
 <p><a name="017">17</a> Aures habent, et non audient;<br> neque enim est spiritus in ore ipsorum.<br></p>
 <p><a name="018">18</a> Similes illis fiant qui faciunt ea,<br> et omnes qui confidunt in eis.<br></p>
 <p><a name="019">19</a> Domus Israël, benedicite Domino;<br> domus Aaron, benedicite Domino.<br></p>
 <p><a name="020">20</a> Domus Levi, benedicite Domino;<br> qui timetis Dominum, benedicite Domino.<br></p>
 <p><a name="021">21</a> Benedictus Dominus ex Sion,<br> qui habitat in Jerusalem.]</p>
 <p></p><hr>
 <center>
 <a href="psa135.htm">Next: Psalms Chapter 135</a></center>
 </body>