<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma1003.htm">Polyglot</a> 
 <a href="../apo/ma1003.htm">Apo</a> 
 <a href="../sep/ma1003.htm">Sep</a> 
 
 <br>
 <br><a href="ma1.htm">1 Macabees Index</a><br>
  
 <a href="ma1002.htm">Previous</a> 
 <a href="ma1004.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Macabees Chapter 3</h3><p><a name="001">1</a> Et surrexit Judas, qui vocabatur Machabæus, filius ejus, pro eo:</p>
 <p><a name="002">2</a> et adjuvabant eum omnes fratres ejus, et universi qui se conjunxerant patri ejus, et præliabantur prælium Israël cum lætitia.</p>
 <p><a name="003">3</a> [Et dilatavit gloriam populo suo,<br> et induit se loricam sicut gigas,<br> et succinxit se arma bellica sua in præliis,<br> et protegebat castra gladio suo.<br></p>
 <p><a name="004">4</a> Similis factus est leoni in operibus suis,<br> et sicut catulus leonis rugiens in venatione.<br></p>
 <p><a name="005">5</a> Et persecutus est iniquos perscrutans eos:<br> et qui conturbabant populum suum, eos succendit flammis:<br></p>
 <p><a name="006">6</a> et repulsi sunt inimici ejus præ timore ejus,<br> et omnes operarii iniquitatis conturbati sunt:<br> et directa est salus in manu ejus.<br></p>
 <p><a name="007">7</a> Et exacerbabat reges multos,<br> et lætificabat Jacob in operibus suis,<br> et in sæculum memoria ejus in benedictione.<br></p>
 <p><a name="008">8</a> Et perambulavit civitates Juda,<br> et perdidit impios ex eis,<br> et avertit iram ab Israël.<br></p>
 <p><a name="009">9</a> Et nominatus est usque ad novissimum terræ,<br> et congregavit pereuntes.]<br>
 </p>
 <p><a name="010">10</a> Et congregavit Apollonius gentes, et a Samaria virtutem multam et magnam ad bellandum contra Israël.</p>
 <p><a name="011">11</a> Et cognovit Judas, et exiit obviam illi: et percussit, et occidit illum: et ceciderunt vulnerati multi, et reliqui fugerunt.</p>
 <p><a name="012">12</a> Et accepit spolia eorum: et gladium Apollonii abstulit Judas, et erat pugnans in eo omnibus diebus.</p>
 <p><a name="013">13</a> Et audivit Seron princeps exercitus Syriæ, quod congregavit Judas congregationem fidelium, et ecclesiam secum,</p>
 <p><a name="014">14</a> et ait: Faciam mihi nomen, et glorificabor in regno, et debellabo Judam, et eos qui cum ipso sunt, qui spernebant verbum regis.</p>
 <p><a name="015">15</a> Et præparavit se: et ascenderunt cum eo castra impiorum fortes auxiliarii ut facerent vindictam in filios Israël.</p>
 <p><a name="016">16</a> Et appropinquaverunt usque ad Bethoron: et exivit Judas obviam illi cum paucis.</p>
 <p><a name="017">17</a> Ut autem viderunt exercitum venientem sibi obviam, dixerunt Judæ: Quomodo poterimus pauci pugnare contra multitudinem tantam, et tam fortem, et nos fatigati sumus jejunio hodie?</p>
 <p><a name="018">18</a> Et ait Judas: Facile est concludi multos in manus paucorum: et non est differentia in conspectu Dei cæli liberare in multis, et in paucis:</p>
 <p><a name="019">19</a> quoniam non in multitudine exercitus victoria belli, sed de cælo fortitudo est.</p>
 <p><a name="020">20</a> Ipsi veniunt ad nos in multitudine contumaci, et superbia, ut disperdant nos, et uxores nostras, et filios nostros, et ut spolient nos:</p>
 <p><a name="021">21</a> nos vero pugnabimus pro animabus nostris, et legibus nostris:</p>
 <p><a name="022">22</a> et ipse Dominus conteret eos ante faciem nostram: vos autem ne timueritis eos.</p>
 <p><a name="023">23</a> Ut cessavit autem loqui, insiluit in eos subito: et contritus est Seron et exercitus ejus in conspectu ipsius:</p>
 <p><a name="024">24</a> et persecutus est eum in descensu Bethoron usque in campum, et ceciderunt ex eis octingenti viri, reliqui autem fugerunt in terram Philisthiim.</p>
 <p><a name="025">25</a> Et cecidit timor Judæ ac fratrum ejus, et formido super omnes gentes in circuitu eorum:</p>
 <p><a name="026">26</a> et pervenit ad regem nomen ejus, et de præliis Judæ narrabant omnes gentes.<br>
 </p>
 <p><a name="027">27</a> Ut audivit autem rex Antiochus sermones istos, iratus est animo: et misit, et congregavit exercitum universi regni sui, castra fortia valde:</p>
 <p><a name="028">28</a> et aperuit ærarium suum, et dedit stipendia exercitui in annum: et mandavit illis ut essent parati ad omnia.</p>
 <p><a name="029">29</a> Et vidit quod defecit pecunia de thesauris suis, et tributa regionis modica propter dissensionem et plagam quam fecit in terra, ut tolleret legitima, quæ erant a primis diebus:</p>
 <p><a name="030">30</a> et timuit ne non haberet ut semel et bis, in sumptus et donaria, quæ dederat ante larga manu: et abundaverat super reges qui ante eum fuerant.</p>
 <p><a name="031">31</a> Et consternatus erat animo valde, et cogitavit ire in Persidem, et accipere tributa regionum, et congregare argentum multum.</p>
 <p><a name="032">32</a> Et reliquit Lysiam hominem nobilem de genere regali, super negotia regia, a flumine Euphrate usque ad flumen Ægypti,</p>
 <p><a name="033">33</a> et ut nutriret Antiochum filium suum, donec rediret.</p>
 <p><a name="034">34</a> Et tradidit ei medium exercitum, et elephantos: et mandavit ei de omnibus quæ volebat, et de inhabitantibus Judæam, et Jerusalem:</p>
 <p><a name="035">35</a> et ut mitteret ad eos exercitum ad conterendam et extirpandam virtutem Israël, et reliquias Jerusalem, et auferendam memoriam eorum de loco:</p>
 <p><a name="036">36</a> et ut constitueret habitatores filios alienigenas in omnibus finibus eorum, et sorte distribueret terram eorum.</p>
 <p><a name="037">37</a> Et rex assumpsit partem exercitus residui, et exivit ab Antiochia civitate regni sui anno centesimo et quadragesimo septimo: et transfretavit Euphraten flumen, et perambulabat superiores regiones.<br>
 </p>
 <p><a name="038">38</a> Et elegit Lysias Ptolemæum filium Dorymini, et Nicanorem, et Gorgiam, viros potentes ex amicis regis:</p>
 <p><a name="039">39</a> et misit cum eis quadraginta millia virorum, et septem millia equitum, ut venirent in terram Juda, et disperderent eam secundum verbum regis.</p>
 <p><a name="040">40</a> Et processerunt cum universa virtute sua, et venerunt, et applicuerunt Emmaum in terra campestri.</p>
 <p><a name="041">41</a> Et audierunt mercatores regionum nomen eorum: et acceperunt argentum, et aurum multum valde, et pueros, et venerunt in castra ut acciperent filios Israël in servos, et additi sunt ad eos exercitus Syriæ, et terræ alienigenarum.</p>
 <p><a name="042">42</a> Et vidit Judas et fratres ejus, quia multiplicata sunt mala, et exercitus applicabant ad fines eorum: et cognoverunt verba regis, quæ mandavit populo facere in interitum et consummationem:</p>
 <p><a name="043">43</a> et dixerunt unusquisque ad proximum suum: Erigamus dejectionem populi nostri, et pugnemus pro populo nostro, et sanctis nostris.</p>
 <p><a name="044">44</a> Et congregatus est conventus ut essent parati in prælium, et ut orarent et peterent misericordiam et miserationes.</p>
 <p><a name="045">45</a> Et Jerusalem non habitabatur, sed erat sicut desertum: non erat qui ingrederetur et egrederetur de natis ejus. Et sanctum conculcabatur: et filii alienigenarum erant in arce; ibi erat habitatio gentium: et ablata est voluptas a Jacob, et defecit ibi tibia et cithara.<br>
 </p>
 <p><a name="046">46</a> Et congregati sunt, et venerunt in Maspha contra Jerusalem, quia locus orationis erat in Maspha ante in Israël.</p>
 <p><a name="047">47</a> Et jejunaverunt illa die, et induerunt se ciliciis, et cinerem imposuerunt capiti suo, et disciderunt vestimenta sua:</p>
 <p><a name="048">48</a> et expanderunt libros legis, de quibus scrutabantur gentes similitudinem simulacrorum suorum:</p>
 <p><a name="049">49</a> et attulerunt ornamenta sacerdotalia, et primitias, et decimas: et suscitaverunt Nazaræos, qui impleverant dies,</p>
 <p><a name="050">50</a> et clamaverunt voce magna in cælum, dicentes: Quid faciemus istis, et quo eos ducemus?</p>
 <p><a name="051">51</a> et sancta tua conculcata sunt, et contaminata sunt, et sacerdotes tui facti sunt in luctum, et in humilitatem:</p>
 <p><a name="052">52</a> et ecce nationes convenerunt adversum nos ut nos disperdant: tu scis quæ cogitant in nos.</p>
 <p><a name="053">53</a> Quomodo poterimus subsistere ante faciem eorum, nisi tu, Deus, adjuves nos?</p>
 <p><a name="054">54</a> Et tubis exclamaverunt voce magna.</p>
 <p><a name="055">55</a> Et post hæc constituit Judas duces populi, tribunos, et centuriones, et pentacontarchos, et decuriones.</p>
 <p><a name="056">56</a> Et dixit his, qui ædificabant domos, et sponsabant uxores, et plantabant vineas, et formidolosis, ut redirent unusquisque in domum suam secundum legem.</p>
 <p><a name="057">57</a> Et moverunt castra, et collocaverunt ad austrum Emmaum.</p>
 <p><a name="058">58</a> Et ait Judas: Accingimini, et estote filii potentes, et estote parati in mane, ut pugnetis adversus nationes has quæ convenerunt adversus nos disperdere nos, et sancta nostra:</p>
 <p><a name="059">59</a> quoniam melius est nos mori in bello, quam videre mala gentis nostræ, et sanctorum.</p>
 <p><a name="060">60</a> Sicut autem fuerit voluntas in cælo, sic fiat.</p>
 <p></p><hr>
 <center>
 <a href="ma1004.htm">Next: 1 Macabees Chapter 4</a></center>
 </body>