<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir033.htm">Polyglot</a> 
 <a href="../apo/sir033.htm">Apo</a> 
 <a href="../sep/sir033.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir032.htm">Previous</a> 
 <a href="sir034.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 33</h3><p><a name="001">1</a> [Timenti Dominum non occurrent mala:<br> sed in tentatione Deus illum conservabit, et liberabit a malis.<br> Sapiens non odit mandata et justitias,<br></p>
 <p><a name="002">2</a> et non illidetur quasi in procella navis.<br></p>
 <p><a name="003">3</a> Homo sensatus credit legi Dei,<br> et lex illi fidelis.]<br>
 </p>
 <p><a name="004">4</a> [Qui interrogationem manifestat parabit verbum,<br> et sic deprecatus exaudietur:<br> et conservabit disciplinam, et tunc respondebit.<br></p>
 <p><a name="005">5</a> Præcordia fatui quasi rota carri,<br> et quasi axis versatilis cogitatus illius.<br></p>
 <p><a name="006">6</a> Equus emissarius, sic et amicus subsannator:<br> sub omni supra sedente hinnit.]<br>
 </p>
 <p><a name="007">7</a> [Quare dies diem superat, et iterum lux lucem,<br> et annus annum a sole?<br></p>
 <p><a name="008">8</a> A Domini scientia separati sunt,<br> facto sole, et præceptum custodiente.<br></p>
 <p><a name="009">9</a> Et immutavit tempora, et dies festos ipsorum,<br> et in illis dies festos celebraverunt ad horam.<br></p>
 <p><a name="010">10</a> Ex ipsis exaltavit et magnificavit Deus,<br> et ex ipsis posuit in numerum dierum:<br> et omnes homines de solo et ex terra unde creatus est Adam.<br></p>
 <p><a name="011">11</a> In multitudine disciplinæ Dominus separavit eos,<br> et immutavit vias eorum.<br></p>
 <p><a name="012">12</a> Ex ipsis benedixit et exaltavit,<br> et ex ipsis sanctificavit, et ad se applicavit,<br> et ex ipsis maledixit, et humiliavit,<br> et convertit illos a separatione ipsorum.<br></p>
 <p><a name="013">13</a> Quasi lutum figuli in manu ipsius,<br> plasmare illud et disponere.<br></p>
 <p><a name="014">14</a> Omnes viæ ejus secundum dispositionem ejus:<br> sic homo in manu illius qui se fecit,<br> et reddet illi secundum judicium suum.<br></p>
 <p><a name="015">15</a> Contra malum bonum est, et contra mortem vita:<br> sic et contra virum justum peccator,<br> et sic intuere in omnia opera Altissimi,<br> duo et duo, et unum contra unum.]<br>
 </p>
 <p><a name="016">16</a> [Et ego novissimus evigilavi,<br> et quasi qui colligit acinos post vindemiatores.<br></p>
 <p><a name="017">17</a> In benedictione Dei et ipse speravi,<br> et quasi qui vindemiat replevi torcular.<br></p>
 <p><a name="018">18</a> Respicite quoniam non mihi soli laboravi,<br> sed omnibus exquirentibus disciplinam.<br></p>
 <p><a name="019">19</a> Audite me, magnates et omnes populi:<br> et rectores ecclesiæ, auribus percipite.]<br>
 </p>
 <p><a name="020">20</a> [Filio et mulieri, fratri et amico,<br> non des potestatem super te in vita tua:<br> et non dederis alii possessionem tuam,<br> ne forte pniteat te, et depreceris pro illis.<br></p>
 <p><a name="021">21</a> Dum adhuc superes et aspiras,<br> non immutabit te omnis caro.<br></p>
 <p><a name="022">22</a> Melius est enim ut filii tui te rogent,<br> quam te respicere in manus filiorum tuorum.<br></p>
 <p><a name="023">23</a> In omnibus operibus tuis præcellens esto.<br></p>
 <p><a name="024">24</a> Ne dederis maculam in gloria tua.<br> In die consummationis dierum vitæ tuæ, et in tempore exitus tui,<br> distribue hæreditatem tuam.]<br>
 </p>
 <p><a name="025">25</a> [Cibaria, et virga, et onus asino:<br> panis, et disciplina, et opus servo.<br></p>
 <p><a name="026">26</a> Operatur in disciplina, et quærit requiescere:<br> laxa manus illi, et quærit libertatem.<br></p>
 <p><a name="027">27</a> Jugum et lorum curvant collum durum,<br> et servum inclinant operationes assiduæ.<br></p>
 <p><a name="028">28</a> Servo malevolo tortura et compedes:<br> mitte illum in operationem, ne vacet:<br></p>
 <p><a name="029">29</a> multam enim malitiam docuit otiositas.<br></p>
 <p><a name="030">30</a> In opera constitue eum:<br> sic enim condecet illum.<br> Quod si non obaudierit, curva illum compedibus,<br> et non amplifices super omnem carnem:<br> verum sine judicio nihil facias grave.<br></p>
 <p><a name="031">31</a> Si est tibi servus fidelis, sit tibi quasi anima tua:<br> quasi fratrem sic eum tracta,<br> quoniam in sanguine animæ comparasti illum.<br></p>
 <p><a name="032">32</a> Si læseris eum injuste,<br> in fugam convertetur:<br></p>
 <p><a name="033">33</a> et si extollens discesserit,<br> quem quæras et in qua via quæras illum nescis.]</p>
 <p></p><hr>
 <center>
 <a href="sir034.htm">Next: Sirach Chapter 34</a></center>
 </body>