<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat027.htm">Polyglot</a> 
 <a href="../gnt/mat027.htm">GNT</a> 
 <a href="../kjv/mat027.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat026.htm">Previous</a> 
 <a href="mat028.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 27</h3><p><a name="001">1</a> Mane autem facto, consilium inierunt omnes principes sacerdotum et seniores populi adversus Jesum, ut eum morti traderent.</p>
 <p><a name="002">2</a> Et vinctum adduxerunt eum, et tradiderunt Pontio Pilato præsidi.<br>
 </p>
 <p><a name="003">3</a> Tunc videns Judas, qui eum tradidit, quod damnatus esset, pnitentia ductus, retulit triginta argenteos principibus sacerdotum, et senioribus,</p>
 <p><a name="004">4</a> dicens: Peccavi, tradens sanguinem justum. At illi dixerunt: Quid ad nos? tu videris.</p>
 <p><a name="005">5</a> Et projectis argenteis in templo, recessit: et abiens laqueo se suspendit.</p>
 <p><a name="006">6</a> Principes autem sacerdotum, acceptis argenteis, dixerunt: Non licet eos mittere in corbonam: quia pretium sanguinis est.</p>
 <p><a name="007">7</a> Consilio autem inito, emerunt ex illis agrum figuli, in sepulturam peregrinorum.</p>
 <p><a name="008">8</a> Propter hoc vocatus est ager ille, Haceldama, hoc est, Ager sanguinis, usque in hodiernum diem.</p>
 <p><a name="009">9</a> Tunc impletum est quod dictum est per Jeremiam prophetam, dicentem: Et acceperunt triginta argenteos pretium appretiati, quem appretiaverunt a filiis Israël:</p>
 <p><a name="010">10</a> et dederunt eos in agrum figuli, sicut constituit mihi Dominus.<br>
 </p>
 <p><a name="011">11</a> Jesus autem stetit ante præsidem, et interrogavit eum præses, dicens: Tu es rex Judæorum? Dicit illi Jesus: Tu dicis.</p>
 <p><a name="012">12</a> Et cum accusaretur a principibus sacerdotum et senioribus, nihil respondit.</p>
 <p><a name="013">13</a> Tunc dicit illi Pilatus: Non audis quanta adversum te dicunt testimonia?</p>
 <p><a name="014">14</a> Et non respondit ei ad ullum verbum, ita ut miraretur præses vehementer.</p>
 <p><a name="015">15</a> Per diem autem solemnem consueverat præses populo dimittere unum vinctum, quem voluissent:</p>
 <p><a name="016">16</a> habebat autem tunc vinctum insignem, qui dicebatur Barrabas.</p>
 <p><a name="017">17</a> Congregatis ergo illis, dixit Pilatus: Quem vultis dimittam vobis: Barabbam, an Jesum, qui dicitur Christus?</p>
 <p><a name="018">18</a> Sciebat enim quod per invidiam tradidissent eum.</p>
 <p><a name="019">19</a> Sedente autem illo pro tribunali, misit ad eum uxor ejus, dicens: Nihil tibi, et justo illi: multa enim passa sum hodie per visum propter eum.</p>
 <p><a name="020">20</a> Principes autem sacerdotum et seniores persuaserunt populis ut peterent Barabbam, Jesum vero perderent.</p>
 <p><a name="021">21</a> Respondens autem præses, ait illis: Quem vultis vobis de duobus dimitti? At illi dixerunt: Barabbam.</p>
 <p><a name="022">22</a> Dicit illis Pilatus: Quid igitur faciam de Jesu, qui dicitur Christus?</p>
 <p><a name="023">23</a> Dicunt omnes: Crucifigatur. Ait illis præses: Quid enim mali fecit? At illi magis clamabant dicentes: Crucifigatur.</p>
 <p><a name="024">24</a> Videns autem Pilatus quia nihil proficeret, sed magis tumultus fieret: accepta aqua, lavit manus coram populo, dicens: Innocens ego sum a sanguine justi hujus: vos videritis.</p>
 <p><a name="025">25</a> Et respondens universus populus, dixit: Sanguis ejus super nos, et super filios nostros.</p>
 <p><a name="026">26</a> Tunc dimisit illis Barabbam: Jesum autem flagellatum tradidit eis ut crucifigeretur.<br>
 </p>
 <p><a name="027">27</a> Tunc milites præsidis suscipientes Jesum in prætorium, congregaverunt ad eum universam cohortem:</p>
 <p><a name="028">28</a> et exeuntes eum, chlamydem coccineam circumdederunt ei,</p>
 <p><a name="029">29</a> et plectentes coronam de spinis, posuerunt super caput ejus, et arundinem in dextera ejus. Et genu flexo ante eum, illudebant ei, dicentes: Ave rex Judæorum.</p>
 <p><a name="030">30</a> Et exspuentes in eum, acceperunt arundinem, et percutiebant caput ejus.</p>
 <p><a name="031">31</a> Et postquam illuserunt ei, exuerunt eum chlamyde, et induerunt eum vestimentis ejus, et duxerunt eum ut crucifigerent.<br>
 </p>
 <p><a name="032">32</a> Exeuntes autem invenerunt hominem Cyrenæum, nomine Simonem: hunc angariaverunt ut tolleret crucem ejus.</p>
 <p><a name="033">33</a> Et venerunt in locum qui dicitur Golgotha, quod est Calvariæ locus.</p>
 <p><a name="034">34</a> Et dederunt ei vinum bibere cum felle mistum. Et cum gustasset, noluit bibere.</p>
 <p><a name="035">35</a> Postquam autem crucifixerunt eum, diviserunt vestimenta ejus, sortem mittentes: ut impleretur quod dictum est per prophetam dicentem: Diviserunt sibi vestimenta mea, et super vestem meam miserunt sortem.</p>
 <p><a name="036">36</a> Et sedentes servabant eum.</p>
 <p><a name="037">37</a> Et imposuerunt super caput ejus causam ipsius scriptam: Hic est Jesus rex Judæorum.</p>
 <p><a name="038">38</a> Tunc crucifixi sunt cum eo duo latrones: unus a dextris, et unus a sinistris.</p>
 <p><a name="039">39</a> Prætereuntes autem blasphemabant eum moventes capita sua,</p>
 <p><a name="040">40</a> et dicentes: Vah! qui destruis templum Dei, et in triduo illud reædificas: salva temetipsum: si Filius Dei es, descende de cruce.</p>
 <p><a name="041">41</a> Similiter et principes sacerdotum illudentes cum scribis et senioribus dicebant:</p>
 <p><a name="042">42</a> Alios salvos fecit, seipsum non potest salvum facere: si rex Israël est, descendat nunc de cruce, et credimus ei:</p>
 <p><a name="043">43</a> confidit in Deo: liberet nunc, si vult eum: dixit enim: Quia Filius Dei sum.</p>
 <p><a name="044">44</a> Idipsum autem et latrones, qui crucifixi erant cum eo, improperabant ei.<br>
 </p>
 <p><a name="045">45</a> A sexta autem hora tenebræ factæ sunt super universam terram usque ad horam nonam.</p>
 <p><a name="046">46</a> Et circa horam nonam clamavit Jesus voce magna, dicens: Eli, Eli, lamma sabacthani? hoc est: Deus meus, Deus meus, ut quid dereliquisti me?</p>
 <p><a name="047">47</a> Quidam autem illic stantes, et audientes, dicebant: Eliam vocat iste.</p>
 <p><a name="048">48</a> Et continuo currens unus ex eis, acceptam spongiam implevit aceto, et imposuit arundini, et dabat ei bibere.</p>
 <p><a name="049">49</a> Ceteri vero dicebant: Sine, videamus an veniat Elias liberans eum.</p>
 <p><a name="050">50</a> Jesus autem iterum clamans voce magna, emisit spiritum.<br>
 </p>
 <p><a name="051">51</a> Et ecce velum templi scissum est in duas partes a summo usque deorsum: et terra mota est, et petræ scissæ sunt,</p>
 <p><a name="052">52</a> et monumenta aperta sunt: et multa corpora sanctorum, qui dormierant, surrexerunt.</p>
 <p><a name="053">53</a> Et exeuntes de monumentis post resurrectionem ejus, venerunt in sanctam civitatem, et apparuerunt multis.</p>
 <p><a name="054">54</a> Centurio autem, et qui cum eo erant, custodientes Jesum, viso terræmotu, et his quæ fiebant, timuerunt valde, dicentes: Vere Filius Dei erat iste.<br>
 </p>
 <p><a name="055">55</a> Erant autem ibi mulieres multæ a longe, quæ secutæ erant Jesum a Galilæa, ministrantes ei:</p>
 <p><a name="056">56</a> inter quas erat Maria Magdalene, et Maria Jacobi, et Joseph mater, et mater filiorum Zebedæi.</p>
 <p><a name="057">57</a> Cum autem sero factum esset, venit quidam homo dives ab Arimathæa, nomine Joseph, qui et ipse discipulus erat Jesu:</p>
 <p><a name="058">58</a> hic accessit ad Pilatum, et petiit corpus Jesu. Tunc Pilatus jussit reddi corpus.</p>
 <p><a name="059">59</a> Et accepto corpore, Joseph involvit illud in sindone munda,</p>
 <p><a name="060">60</a> et posuit illud in monumento suo novo, quod exciderat in petra. Et advolvit saxum magnum ad ostium monumenti, et abiit.</p>
 <p><a name="061">61</a> Erant autem ibi Maria Magdalene, et altera Maria, sedentes contra sepulchrum.<br>
 </p>
 <p><a name="062">62</a> Altera autem die, quæ est post Parasceven, convenerunt principes sacerdotum et pharisæi ad Pilatum,</p>
 <p><a name="063">63</a> dicentes: Domine, recordati sumus, quia seductor ille dixit adhuc vivens: Post tres dies resurgam.</p>
 <p><a name="064">64</a> Jube ergo custodiri sepulchrum usque in diem tertium: ne forte veniant discipuli ejus, et furentur eum, et dicant plebi: Surrexit a mortuis: et erit novissimus error pejor priore.</p>
 <p><a name="065">65</a> Ait illis Pilatus: Habetis custodiam, ite, custodite sicut scitis.</p>
 <p><a name="066">66</a> Illi autem abeuntes, munierunt sepulchrum, signantes lapidem, cum custodibus.</p>
 <p></p><hr>
 <center>
 <a href="mat028.htm">Next: Matthew Chapter 28</a></center>
 </body>