<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen005.htm">Polyglot</a> 
 <a href="../kjv/gen005.htm">KJV</a> 
 <a href="../sep/gen005.htm">Sep</a> 
 <a href="../tan/gen005.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen004.htm">Previous</a> 
 <a href="gen006.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 5</h3><p><a name="001">1</a> Hic est liber generationis Adam. In die qua creavit Deus hominem, ad similitudinem Dei fecit illum.</p>
 <p><a name="002">2</a> Masculum et feminam creavit eos, et benedixit illis: et vocavit nomen eorum Adam, in die quo creati sunt.</p>
 <p><a name="003">3</a> Vixit autem Adam centum triginta annis: et genuit ad imaginem et similitudinem suam, vocavitque nomen ejus Seth.</p>
 <p><a name="004">4</a> Et facti sunt dies Adam, postquam genuit Seth, octingenti anni: genuitque filios et filias.</p>
 <p><a name="005">5</a> Et factum est omne tempus quod vixit Adam, anni nongenti triginta, et mortuus est.</p>
 <p><a name="006">6</a> Vixit quoque Seth centum quinque annis, et genuit Enos.</p>
 <p><a name="007">7</a> Vixitque Seth, postquam genuit Enos, octingentis septem annis, genuitque filios et filias.</p>
 <p><a name="008">8</a> Et facti sunt omnes dies Seth nongentorum duodecim annorum, et mortuus est.</p>
 <p><a name="009">9</a> Vixit vero Enos nonaginta annis, et genuit Cainan.</p>
 <p><a name="010">10</a> Post cujus ortum vixit octingentis quindecim annis, et genuit filios et filias.</p>
 <p><a name="011">11</a> Factique sunt omnes dies Enos nongenti quinque anni, et mortuus est.</p>
 <p><a name="012">12</a> Vixit quoque Cainan septuaginta annis, et genuit Malaleel.</p>
 <p><a name="013">13</a> Et vixit Cainan, postquam genuit Malaleel, octingentis quadraginta annis, genuitque filios et filias.</p>
 <p><a name="014">14</a> Et facti sunt omnes dies Cainan nongenti decem anni, et mortuus est.</p>
 <p><a name="015">15</a> Vixit autem Malaleel sexaginta quinque annis, et genuit Jared.</p>
 <p><a name="016">16</a> Et vixit Malaleel, postquam genuit Jared, octingentis triginta annis, et genuit filios et filias.</p>
 <p><a name="017">17</a> Et facti sunt omnes dies Malaleel octingenti nonaginta quinque anni, et mortuus est.</p>
 <p><a name="018">18</a> Vixitque Jared centum sexaginta duobus annis, et genuit Henoch.</p>
 <p><a name="019">19</a> Et vixit Jared, postquam genuit Henoch, octingentis annis, et genuit filios et filias.</p>
 <p><a name="020">20</a> Et facti sunt omnes dies Jared nongenti sexaginta duo anni, et mortuus est.</p>
 <p><a name="021">21</a> Porro Henoch vixit sexaginta quinque annis, et genuit Mathusalam.</p>
 <p><a name="022">22</a> Et ambulavit Henoch cum Deo: et vixit, postquam genuit Mathusalam, trecentis annis, et genuit filios et filias.</p>
 <p><a name="023">23</a> Et facti sunt omnes dies Henoch trecenti sexaginta quinque anni.</p>
 <p><a name="024">24</a> Ambulavitque cum Deo, et non apparuit: quia tulit eum Deus.</p>
 <p><a name="025">25</a> Vixit quoque Mathusala centum octoginta septem annis, et genuit Lamech.</p>
 <p><a name="026">26</a> Et vixit Mathusala, postquam genuit Lamech, septingentis octoginta duobus annis, et genuit filios et filias.</p>
 <p><a name="027">27</a> Et facti sunt omnes dies Mathusala nongenti sexaginta novem anni, et mortuus est.</p>
 <p><a name="028">28</a> Vixit autem Lamech centum octoginta duobus annis, et genuit filium:</p>
 <p><a name="029">29</a> vocavitque nomen ejus Noë, dicens: Iste consolabitur nos ab operibus et laboribus manuum nostrarum in terra, cui maledixit Dominus.</p>
 <p><a name="030">30</a> Vixitque Lamech, postquam genuit Noë, quingentis nonaginta quinque annis, et genuit filios et filias.</p>
 <p><a name="031">31</a> Et facti sunt omnes dies Lamech septingenti septuaginta septem anni, et mortuus est. Noë vero cum quingentorum esset annorum, genuit Sem, Cham et Japheth.</p>
 <p></p><hr>
 <center>
 <a href="gen006.htm">Next: Genesis Chapter 6</a></center>
 </body>