<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ti1005.htm">Polyglot</a> 
 <a href="../gnt/ti1005.htm">GNT</a> 
 <a href="../kjv/ti1005.htm">KJV</a> 
 
 <br>
 <br><a href="ti1.htm">1 Timothy Index</a><br>
  
 <a href="ti1004.htm">Previous</a> 
 <a href="ti1006.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Timothy Chapter 5</h3><p><a name="001">1</a> Seniorem ne increpaveris, sed obsecra ut patrem: juvenes, ut fratres:</p>
 <p><a name="002">2</a> anus, ut matres: juvenculas, ut sorores in omni castitate:</p>
 <p><a name="003">3</a> viduas honora, quæ vere viduæ sunt.</p>
 <p><a name="004">4</a> Si qua autem vidua filios, aut nepotes habet: discat primum domum suam regere, et mutuam vicem reddere parentibus: hoc enim acceptum est coram Deo.</p>
 <p><a name="005">5</a> Quæ autem vere vidua est, et desolata, speret in Deum, et instet obsecrationibus, et orationibus nocte ac die.</p>
 <p><a name="006">6</a> Nam quæ in deliciis est, vivens mortua est.</p>
 <p><a name="007">7</a> Et hoc præcipe, ut irreprehensibiles sint.</p>
 <p><a name="008">8</a> Si quis autem suorum, et maxime domesticorum, curam non habet, fidem negavit, et est infideli deterior.</p>
 <p><a name="009">9</a> Vidua eligatur non minus sexaginta annorum, quæ fuerit unius viri uxor,</p>
 <p><a name="010">10</a> in operibus bonis testimonium habens, si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est.</p>
 <p><a name="011">11</a> Adolescentiores autem viduas devita: cum enim luxuriatæ fuerint in Christo, nubere volunt:</p>
 <p><a name="012">12</a> habentes damnationem, quia primam fidem irritam fecerunt;</p>
 <p><a name="013">13</a> simul autem et otiosæ discunt circuire domos: non solum otiosæ, sed et verbosæ, et curiosæ, loquentes quæ non oportet.</p>
 <p><a name="014">14</a> Volo ergo juniores nubere, filios procreare, matresfamilias esse, nullam occasionem dare adversario maledicti gratia.</p>
 <p><a name="015">15</a> Jam enim quædam conversæ sunt retro Satanam.</p>
 <p><a name="016">16</a> Si quis fidelis habet viduas, subministret illis, et non gravetur ecclesia: ut iis quæ vere viduæ sunt, sufficiat.</p>
 <p><a name="017">17</a> Qui bene præsunt presbyteri, duplici honore digni habeantur: maxime qui laborant in verbo et doctrina.</p>
 <p><a name="018">18</a> Dicit enim Scriptura: Non alligabis os bovi trituranti. Et: Dignus est operarius mercede sua.</p>
 <p><a name="019">19</a> Adversus presbyterum accusationem noli recipere, nisi sub duobus aut tribus testibus.</p>
 <p><a name="020">20</a> Peccantes coram omnibus argue: ut et ceteri timorem habeant.</p>
 <p><a name="021">21</a> Testor coram Deo et Christo Jesu, et electis angelis, ut hæc custodias sine præjudicio, nihil faciens in alteram partem declinando.</p>
 <p><a name="022">22</a> Manus cito nemini imposueris, neque communicaveris peccatis alienis. Teipsum castum custodi.</p>
 <p><a name="023">23</a> Noli adhuc aquam bibere, sed modico vino utere propter stomachum tuum, et frequentes tuas infirmitates.</p>
 <p><a name="024">24</a> Quorumdam hominum peccata manifesta sunt, præcedentia ad judicium: quosdam autem et subsequuntur.</p>
 <p><a name="025">25</a> Similiter et facta bona, manifesta sunt: et quæ aliter se habent, abscondi non possunt.</p>
 <p></p><hr>
 <center>
 <a href="ti1006.htm">Next: 1 Timothy Chapter 6</a></center>
 </body>