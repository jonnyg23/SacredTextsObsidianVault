<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa057.htm">Polyglot</a> 
 <a href="../kjv/isa057.htm">KJV</a> 
 <a href="../sep/isa057.htm">Sep</a> 
 <a href="../tan/isa057.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa056.htm">Previous</a> 
 <a href="isa058.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 57</h3><p><a name="001">1</a> [Justus perit,<br> et non est qui recogitet in corde suo;<br> et viri misericordiæ colliguntur,<br> quia non est qui intelligat:<br> a facie enim malitiæ collectus est justus.<br></p>
 <p><a name="002">2</a> Veniat pax;<br> requiescat in cubili suo<br> qui ambulavit in directione sua.<br></p>
 <p><a name="003">3</a> Vos autem accedite huc,<br> filii auguratricis,<br> semen adulteri et fornicariæ.<br></p>
 <p><a name="004">4</a> Super quem lusistis?<br> super quem dilatastis os,<br> et ejecistis linguam?<br> Numquid non vos filii scelesti,<br> semen mendax,<br></p>
 <p><a name="005">5</a> qui consolamini in diis<br> subter omne lignum frondosum,<br> immolantes parvulos in torrentibus,<br> subter eminentes petras?<br></p>
 <p><a name="006">6</a> In partibus torrentis pars tua;<br> hæc est sors tua:<br> et ipsis effudisti libamen,<br> obtulisti sacrificium.<br> Numquid super his non indignabor?<br></p>
 <p><a name="007">7</a> Super montem excelsum et sublimem<br> posuisti cubile tuum,<br> et illuc ascendisti<br> ut immolares hostias.<br></p>
 <p><a name="008">8</a> Et post ostium, et retro postem,<br> posuisti memoriale tuum.<br> Quia juxta me discooperuisti,<br> et suscepisti adulterum, dilatasti cubile tuum,<br> et pepigisti cum eis fdus;<br> dilexisti stratum eorum<br> manu aperta.<br></p>
 <p><a name="009">9</a> Et ornasti te regi unguento,<br> et multiplicasti pigmenta tua.<br> Misisti legatos tuos procul,<br> et humiliata es usque ad inferos.<br></p>
 <p><a name="010">10</a> In multitudine viæ tuæ laborasti;<br> non dixisti: Quiescam.<br> Vitam manus tuæ invenisti;<br> propterea non rogasti.<br></p>
 <p><a name="011">11</a> Pro quo sollicita timuisti,<br> quia mentita es,<br> et mei non es recordata,<br> neque cogitasti in corde tuo?<br> Quia ego tacens et quasi non videns,<br> et mei oblita es.<br></p>
 <p><a name="012">12</a> Ego annuntiabo justitiam tuam,<br> et opera tua non proderunt tibi.<br></p>
 <p><a name="013">13</a> Cum clamaveris, liberent te congregati tui,<br> et omnes eos auferet ventus,<br> tollet aura.]<br>
  [Qui autem fiduciam habet mei, hæreditabit terram,<br> et possidebit montem sanctum meum.<br></p>
 <p><a name="014">14</a> Et dicam: Viam facite, præbete iter; declinate de semita,<br> auferte offendicula de via populi mei.<br></p>
 <p><a name="015">15</a> Quia hæc dicit Excelsus,<br> et Sublimis, habitans æternitatem, et sanctum nomen ejus:<br> in excelso et in sancto habitans,<br> et cum contrito et humili spiritu:<br> ut vivificet spiritum humilium,<br> et vivificet cor contritorum.<br></p>
 <p><a name="016">16</a> Non enim in sempiternum litigabo,<br> neque usque ad finem irascar,<br> quia spiritus a facie mea egredietur,<br> et flatus ego faciam.<br></p>
 <p><a name="017">17</a> Propter iniquitatem avaritiæ ejus iratus sum, et percussi eum.<br> Abscondi a te faciem meam, et indignatus sum;<br> et abiit vagus in via cordis sui.<br></p>
 <p><a name="018">18</a> Vias ejus vidi, et sanavi eum;<br> et reduxi eum, et reddidi consolationes<br> ipsi, et lugentibus ejus.<br></p>
 <p><a name="019">19</a> Creavi fructum labiorum pacem;<br> pacem ei qui longe est et qui prope,<br> dixit Dominus, et sanavi eum.<br></p>
 <p><a name="020">20</a> Impii autem quasi mare fervens,<br> quod quiescere non potest,<br> et redundant fluctus ejus in conculcationem et lutum.<br></p>
 <p><a name="021">21</a> Non est pax impiis, dicit Dominus Deus.]</p>
 <p></p><hr>
 <center>
 <a href="isa058.htm">Next: Isaiah Chapter 58</a></center>
 </body>