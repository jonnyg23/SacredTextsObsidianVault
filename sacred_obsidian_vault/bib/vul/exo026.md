<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo026.htm">Polyglot</a> 
 <a href="../kjv/exo026.htm">KJV</a> 
 <a href="../sep/exo026.htm">Sep</a> 
 <a href="../tan/exo026.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo025.htm">Previous</a> 
 <a href="exo027.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 26</h3><p><a name="001">1</a> Tabernaculum vero ita facies: decem cortinas de bysso retorta, et hyacintho, ac purpura, coccoque bis tincto, variatas opere plumario facies.</p>
 <p><a name="002">2</a> Longitudo cortinæ unius habebit viginti octo cubitos: latitudo, quatuor cubitorum erit. Unius mensuræ fient universa tentoria.</p>
 <p><a name="003">3</a> Quinque cortinæ sibi jungentur mutuo, et aliæ quinque nexu simili cohærebunt.</p>
 <p><a name="004">4</a> Ansulas hyacinthinas in lateribus ac summitatibus facies cortinarum, ut possint invicem copulari.</p>
 <p><a name="005">5</a> Quinquagenas ansulas cortina habebit in utraque parte, ita insertas ut ansa contra ansam veniat, et altera alteri possit aptari.</p>
 <p><a name="006">6</a> Facies et quinquaginta circulos aureos quibus cortinarum vela jungenda sunt, ut unum tabernaculum fiat.</p>
 <p><a name="007">7</a> Facies et saga cilicina undecim, ad operiendum tectum tabernaculi.</p>
 <p><a name="008">8</a> Longitudo sagi unius habebit triginta cubitos, et latitudo, quatuor: æqua erit mensura sagorum omnium.</p>
 <p><a name="009">9</a> E quibus quinque junges seorsum, et sex sibi mutuo copulabis, ita ut sextum sagum in fronte tecti duplices.</p>
 <p><a name="010">10</a> Facies et quinquaginta ansas in ora sagi unius, ut conjungi cum altero queat, et quinquaginta ansas in ora sagi alterius, ut cum altero copuletur.</p>
 <p><a name="011">11</a> Facies et quinquaginta fibulas æneas quibus jungantur ansæ, ut unum ex omnibus operimentum fiat.</p>
 <p><a name="012">12</a> Quod autem superfuerit in sagis quæ parantur tecto, id est unum sagum quod amplius est, ex medietate ejus operies posteriora tabernaculi.</p>
 <p><a name="013">13</a> Et cubitus ex una parte pendebit, et alter ex altera qui plus est in sagorum longitudine, utrumque latus tabernaculi protegens.</p>
 <p><a name="014">14</a> Facies et operimentum aliud tecto de pellibus arietum rubricatis: et super hoc rursum aliud operimentum de janthinis pellibus.</p>
 <p><a name="015">15</a> Facies et tabulas stantes tabernaculi de lignis setim,</p>
 <p><a name="016">16</a> quæ singulæ denos cubitos in longitudine habeant, et in latitudine singulos ac semissem.</p>
 <p><a name="017">17</a> In lateribus tabulæ, duæ incastraturæ fient, quibus tabula alteri tabulæ connectatur: atque in hunc modum cunctæ tabulæ parabuntur.</p>
 <p><a name="018">18</a> Quarum viginti erunt in latere meridiano quod vergit ad austrum.</p>
 <p><a name="019">19</a> Quibus quadraginta bases argenteas fundes, ut binæ bases singulis tabulis per duos angulos subjiciantur.</p>
 <p><a name="020">20</a> In latere quoque secundo tabernaculi quod vergit ad aquilonem, viginti tabulæ erunt,</p>
 <p><a name="021">21</a> quadraginta habentes bases argenteas, binæ bases singulis tabulis supponentur.</p>
 <p><a name="022">22</a> Ad occidentalem vero plagam tabernaculi facies sex tabulas,</p>
 <p><a name="023">23</a> et rursum alias duas quæ in angulis erigantur post tergum tabernaculi.</p>
 <p><a name="024">24</a> Eruntque conjunctæ a deorsum usque sursum, et una omnes compago retinebit. Duabus quoque tabulis quæ in angulis ponendæ sunt, similis junctura servabitur.</p>
 <p><a name="025">25</a> Et erunt simul tabulæ octo, bases earum argenteæ sedecim, duabus basibus per unam tabulam supputatis.</p>
 <p><a name="026">26</a> Facies et vectes de lignis setim quinque ad continendas tabulas in uno latere tabernaculi,</p>
 <p><a name="027">27</a> et quinque alios in altero, et ejusdem numeri ad occidentalem plagam:</p>
 <p><a name="028">28</a> qui mittentur per medias tabulas a summo usque ad summum.</p>
 <p><a name="029">29</a> Ipsas quoque tabulas deaurabis, et fundes in eis annulos aureos per quos vectes tabulata contineant: quos operies laminis aureis.</p>
 <p><a name="030">30</a> Et eriges tabernaculum juxta exemplar quod tibi in monte monstratum est.<br>
 </p>
 <p><a name="031">31</a> Facies et velum de hyacintho, et purpura, coccoque bis tincto, et bysso retorta, opere plumario et pulchra varietate contextum:</p>
 <p><a name="032">32</a> quod appendes ante quatuor columnas de lignis setim, quæ ipsæ quidem deauratæ erunt, et habebunt capita aurea, sed bases argenteas.</p>
 <p><a name="033">33</a> Inseretur autem velum per circulos, intra quod pones arcam testimonii, quo et sanctuarium, et sanctuarii sanctuaria dividentur.</p>
 <p><a name="034">34</a> Pones et propitiatorium super arcam testimonii in Sancto sanctorum,</p>
 <p><a name="035">35</a> mensamque extra velum, et contra mensam candelabrum in latere tabernaculi meridiano: mensa enim stabit in parte aquilonis.</p>
 <p><a name="036">36</a> Facies et tentorium in introitu tabernaculi de hyacintho, et purpura, coccoque bis tincto, et bysso retorta, opere plumarii.</p>
 <p><a name="037">37</a> Et quinque columnas deaurabis lignorum setim, ante quas ducetur tentorium: quarum erunt capita aurea, et bases æneæ.</p>
 <p></p><hr>
 <center>
 <a href="exo027.htm">Next: Exodus Chapter 27</a></center>
 </body>