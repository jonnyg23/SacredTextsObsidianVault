<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdt001.htm">Polyglot</a> 
 <a href="../apo/jdt001.htm">Apo</a> 
 <a href="../sep/jdt001.htm">Sep</a> 
 
 <br>
 <br><a href="jdt.htm">Judith Index</a><br>
  
 <a href="tob014.htm">Previous</a> 
 <a href="jdt002.htm">Next</a> 
 </center>
 <hr>
 
 <h3 align="CENTER">Vulgate (Latin): Judith Chapter 1</h3><p><a name="001">1</a> Arphaxad itaque, rex Medorum, subjugaverat multas gentes imperio suo, et ipse ædificavit civitatem potentissimam, quam appellavit Ecbatanis,</p>
 <p><a name="002">2</a> ex lapidibus quadratis et sectis: fecit muros ejus in altitudinem cubitorum septuaginta, et in latitudinem cubitorum triginta: turres vero ejus posuit in altitudinem cubitorum centum.</p>
 <p><a name="003">3</a> Per quadrum vero earum latus utrumque vicenorum pedum spatio tendebatur, posuitque portas ejus in altitudinem turrium:</p>
 <p><a name="004">4</a> et gloriabatur quasi potens in potentia exercitus sui, et in gloria quadrigarum suarum.<br>
 </p>
 <p><a name="005">5</a> Anno igitur duodecimo regni sui, Nabuchodonosor rex Assyriorum, qui regnabat in Ninive civitate magna, pugnavit contra Arphaxad, et obtinuit eum</p>
 <p><a name="006">6</a> in campo magno qui appellatur Ragau, circa Euphraten, et Tigrin, et Jadason, in campo Erioch regis Elicorum.</p>
 <p><a name="007">7</a> Tunc exaltatum est regnum Nabuchodonosor, et cor ejus elevatum est: et misit ad omnes qui habitabant in Cilicia, et Damasco, et Libano,</p>
 <p><a name="008">8</a> et ad gentes quæ sunt in Carmelo et Cedar, et inhabitantes Galilæam in campo magno Esdrelon,</p>
 <p><a name="009">9</a> et ad omnes qui erant in Samaria, et trans flumen Jordanem usque ad Jerusalem, et omnem terram Jesse quousque perveniatur ad terminos Æthiopiæ.</p>
 <p><a name="010">10</a> Ad hos omnes misit nuntios Nabuchodonosor rex Assyriorum:</p>
 <p><a name="011">11</a> qui omnes uno animo contradixerunt, et remiserunt eos vacuos, et sine honore abjecerunt.</p>
 <p><a name="012">12</a> Tunc indignatus Nabuchodonosor rex adversus omnem terram illam, juravit per thronum et regnum suum quod defenderet se de omnibus regionibus his.</p>
 <p></p><hr>
 <center>
 <a href="jdt002.htm">Next: Judith Chapter 2</a></center>
 </body>