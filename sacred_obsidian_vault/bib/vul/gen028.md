<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen028.htm">Polyglot</a> 
 <a href="../kjv/gen028.htm">KJV</a> 
 <a href="../sep/gen028.htm">Sep</a> 
 <a href="../tan/gen028.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen027.htm">Previous</a> 
 <a href="gen029.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 28</h3><p><a name="001">1</a> Vocavit itaque Isaac Jacob, et benedixit eum, præcepitque ei dicens: Noli accipere conjugem de genere Chanaan:</p>
 <p><a name="002">2</a> sed vade, et proficiscere in Mesopotamiam Syriæ, ad domum Bathuel patris matris tuæ, et accipe tibi inde uxorem de filiabus Laban avunculi tui.</p>
 <p><a name="003">3</a> Deus autem omnipotens benedicat tibi, et crescere te faciat, atque multiplicet, ut sis in turbas populorum.</p>
 <p><a name="004">4</a> Et det tibi benedictiones Abrahæ, et semini tuo post te: ut possideas terram peregrinationis tuæ, quam pollicitus est avo tuo.</p>
 <p><a name="005">5</a> Cumque dimisisset eum Isaac, profectus venit in Mesopotamiam Syriæ ad Laban filium Bathuel Syri, fratrem Rebeccæ matris suæ.</p>
 <p><a name="006">6</a> Videns autem Esau quod benedixisset pater suus Jacob, et misisset eum in Mesopotamiam Syriæ, ut inde uxorem duceret; et quod post benedictionem præcepisset ei, dicens: Non accipies uxorem de filiabus Chanaan:</p>
 <p><a name="007">7</a> quodque obediens Jacob parentibus suis isset in Syriam:</p>
 <p><a name="008">8</a> probans quoque quod non libenter aspiceret filias Chanaan pater suus:</p>
 <p><a name="009">9</a> ivit ad Ismaëlem, et duxit uxorem absque iis, quas prius habebat, Maheleth filiam Ismaël filii Abraham, sororem Nabaioth.<br>
 </p>
 <p><a name="010">10</a> Igitur egressus Jacob de Bersabee, pergebat Haran.</p>
 <p><a name="011">11</a> Cumque venisset ad quemdam locum, et vellet in eo requiescere post solis occubitum, tulit de lapidibus qui jacebant, et supponens capiti suo, dormivit in eodem loco.</p>
 <p><a name="012">12</a> Viditque in somnis scalam stantem super terram, et cacumen illius tangens cælum: angelos quoque Dei ascendentes et descendentes per eam,</p>
 <p><a name="013">13</a> et Dominum innixum scalæ dicentem sibi: Ego sum Dominus Deus Abraham patris tui, et Deus Isaac: terram, in qua dormis, tibi dabo et semini tuo.</p>
 <p><a name="014">14</a> Eritque semen tuum quasi pulvis terræ: dilataberis ad occidentem, et orientem, et septentrionem, et meridiem: et benedicentur in te et in semine tuo cunctæ tribus terræ.</p>
 <p><a name="015">15</a> Et ero custos tuus quocumque perrexeris, et reducam te in terram hanc: nec dimittam nisi complevero universa quæ dixi.</p>
 <p><a name="016">16</a> Cumque evigilasset Jacob de somno, ait: Vere Dominus est in loco isto, et ego nesciebam.</p>
 <p><a name="017">17</a> Pavensque, Quam terribilis est, inquit, locus iste! non est hic aliud nisi domus Dei, et porta cæli.</p>
 <p><a name="018">18</a> Surgens ergo Jacob mane, tulit lapidem quem supposuerat capiti suo, et erexit in titulum, fundens oleum desuper.</p>
 <p><a name="019">19</a> Appellavitque nomen urbis Bethel, quæ prius Luza vocabatur.</p>
 <p><a name="020">20</a> Vovit etiam votum, dicens: Si fuerit Deus mecum, et custodierit me in via, per quam ego ambulo, et dederit mihi panem ad vescendum, et vestimentum ad induendum,</p>
 <p><a name="021">21</a> reversusque fuero prospere ad domum patris mei: erit mihi Dominus in Deum,</p>
 <p><a name="022">22</a> et lapis iste, quem erexi in titulum, vocabitur Domus Dei: cunctorumque quæ dederis mihi, decimas offeram tibi.</p>
 <p></p><hr>
 <center>
 <a href="gen029.htm">Next: Genesis Chapter 29</a></center>
 </body>