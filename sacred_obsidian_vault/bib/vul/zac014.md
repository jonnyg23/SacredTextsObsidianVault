<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac014.htm">Polyglot</a> 
 <a href="../kjv/zac014.htm">KJV</a> 
 <a href="../sep/zac014.htm">Sep</a> 
 <a href="../tan/zac014.htm">Tan</a> 
 
 <br>
 <br><a href="zac.htm">Zechariah Index</a><br>
  
 <a href="zac013.htm">Previous</a> 
 <a href="mal001.htm">Next</a> 
 </center>
 <hr>
 
 <h3 align="CENTER">Vulgate (Latin): Zechariah Chapter 14</h3><p><a name="001">1</a> Ecce venient dies Domini, et dividentur spolia tua in medio tui.</p>
 <p><a name="002">2</a> Et congregabo omnes gentes ad Jerusalem in prælium: et capietur civitas, et vastabuntur domus, et mulieres violabuntur: et egredietur media pars civitatis in captivitatem, et reliquum populi non auferetur ex urbe.</p>
 <p><a name="003">3</a> Et egredietur Dominus, et præliabitur contra gentes illas, sicut præliatus est in die certaminis.</p>
 <p><a name="004">4</a> Et stabunt pedes ejus in die illa super montem Olivarum, qui est contra Jerusalem ad orientem: et scindetur mons Olivarum ex media parte sui ad orientem et ad occidentem, prærupto grandi valde: et separabitur medium montis ad aquilonem, et medium ejus ad meridiem.</p>
 <p><a name="005">5</a> Et fugietis ad vallem montium eorum, quoniam conjungetur vallis montium usque ad proximum: et fugietis sicut fugistis a facie terræmotus in diebus Oziæ regis Juda: et veniet Dominus Deus meus, omnesque sancti cum eo.</p>
 <p><a name="006">6</a> Et erit in die illa: non erit lux, sed frigus et gelu.</p>
 <p><a name="007">7</a> Et erit dies una quæ nota est Domino, non dies neque nox: et in tempore vesperi erit lux.</p>
 <p><a name="008">8</a> Et erit in die illa: exibunt aquæ vivæ de Jerusalem: medium earum ad mare orientale, et medium earum ad mare novissimum: in æstate et in hieme erunt.</p>
 <p><a name="009">9</a> Et erit Dominus rex super omnem terram: in die illa erit Dominus unus, et erit nomen ejus unum.</p>
 <p><a name="010">10</a> Et revertetur omnis terra usque ad desertum, de colle Remmon ad austrum Jerusalem: et exaltabitur, et habitabit in loco suo, a porta Benjamin usque ad locum portæ prioris, et usque ad portam angulorum, et a turre Hananeel usque ad torcularia regis.</p>
 <p><a name="011">11</a> Et habitabunt in ea, et anathema non erit amplius, sed sedebit Jerusalem secura.<br>
 </p>
 <p><a name="012">12</a> Et hæc erit plaga qua percutiet Dominus omnes gentes quæ pugnaverunt adversus Jerusalem: tabescet caro uniuscujusque stantis super pedes suos: et oculi ejus contabescent in foraminibus suis, et lingua eorum contabescet in ore suo.</p>
 <p><a name="013">13</a> In die illa erit tumultus Domini magnus in eis: et apprehendet vir manum proximi sui, et conseretur manus ejus super manum proximi sui.</p>
 <p><a name="014">14</a> Sed et Judas pugnabit adversus Jerusalem: et congregabuntur divitiæ omnium gentium in circuitu, aurum, et argentum, et vestes multæ satis.</p>
 <p><a name="015">15</a> Et sic erit ruina equi, et muli, et cameli, et asini, et omnium jumentorum quæ fuerint in castris illis, sicut ruina hæc.</p>
 <p><a name="016">16</a> Et omnes qui reliqui fuerint de universis gentibus quæ venerunt contra Jerusalem, ascendent ab anno in annum ut adorent regem, Dominum exercituum, et celebrent festivitatem tabernaculorum.</p>
 <p><a name="017">17</a> Et erit: qui non ascenderit de familiis terræ ad Jerusalem ut adoret regem, Dominum exercituum, non erit super eos imber.</p>
 <p><a name="018">18</a> Quod etsi familia Ægypti non ascenderit et non venerit, nec super eos erit: sed erit ruina, qua percutiet Dominus omnes gentes quæ non ascenderint ad celebrandam festivitatem tabernaculorum.</p>
 <p><a name="019">19</a> Hoc erit peccatum Ægypti, et hoc peccatum omnium gentium quæ non ascenderint ad celebrandam festivitatem tabernaculorum.</p>
 <p><a name="020">20</a> In die illa, erit quod super frenum equi est, sanctum Domino: et erunt lebetes in domo Domini quasi phialæ coram altari.</p>
 <p><a name="021">21</a> Et erit omnis lebes in Jerusalem et in Juda sanctificatus Domino exercituum: et venient omnes immolantes, et sument ex eis, et coquent in eis: et non erit mercator ultra in domo Domini exercituum in die illo.</p>
 <p></p>
 <p></p><hr>
 <center>
 <a href="mal001.htm">Next: Malachi Chapter 1</a></center>
 </body>