<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar010.htm">Polyglot</a> 
 <a href="../gnt/mar010.htm">GNT</a> 
 <a href="../kjv/mar010.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar009.htm">Previous</a> 
 <a href="mar011.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 10</h3><p><a name="001">1</a> Et inde exsurgens venit in fines Judææ ultra Jordanem: et conveniunt iterum turbæ ad eum: et sicut consueverat, iterum docebat illos.</p>
 <p><a name="002">2</a> Et accedentes pharisæi interrogabant eum: Si licet vero uxorem dimittere: tentantes eum.</p>
 <p><a name="003">3</a> At ille respondens, dixit eis: Quid vobis præcepit Moyses?</p>
 <p><a name="004">4</a> Qui dixerunt: Moyses permisit libellum repudii scribere, et dimittere.</p>
 <p><a name="005">5</a> Quibus respondens Jesus, ait: Ad duritiam cordis vestri scripsit vobis præceptum istud:</p>
 <p><a name="006">6</a> ab initio autem creaturæ masculum et feminam fecit eos Deus.</p>
 <p><a name="007">7</a> Propter hoc relinquet homo patrem suum et matrem, et adhærebit ad uxorem suam:</p>
 <p><a name="008">8</a> et erunt duo in carne una. Itaque jam non sunt duo, sed una caro.</p>
 <p><a name="009">9</a> Quod ergo Deus conjunxit, homo non separet.</p>
 <p><a name="010">10</a> Et in domo iterum discipuli ejus de eodem interrogaverunt eum.</p>
 <p><a name="011">11</a> Et ait illis: Quicumque dimiserit uxorem suam, et aliam duxerit, adulterium committit super eam.</p>
 <p><a name="012">12</a> Et si uxor dimiserit virum suum, et alii nupserit, mchatur.<br>
 </p>
 <p><a name="013">13</a> Et offerebant illi parvulos ut tangeret illos. Discipuli autem comminabantur offerentibus.</p>
 <p><a name="014">14</a> Quos cum videret Jesus, indigne tulit, et ait illis: Sinite parvulos venire ad me, et ne prohibueritis eos: talium enim est regnum Dei.</p>
 <p><a name="015">15</a> Amen dico vobis: Quisquis non receperit regnum Dei velut parvulus, non intrabit in illud.</p>
 <p><a name="016">16</a> Et complexans eos, et imponens manus super illos, benedicebat eos.<br>
 </p>
 <p><a name="017">17</a> Et cum egressus esset in viam, procurrens quidam genu flexo ante eum, rogabat eum: Magister bone, quid faciam ut vitam æternam percipiam?</p>
 <p><a name="018">18</a> Jesus autem dixit ei: Quid me dicis bonum? nemo bonus, nisi unus Deus.</p>
 <p><a name="019">19</a> Præcepta nosti: ne adulteres, ne occidas, ne fureris, ne falsum testimonium dixeris, ne fraudum feceris, honora patrem tuum et matrem.</p>
 <p><a name="020">20</a> At ille respondens, ait illi: Magister, hæc omnia observavi a juventute mea.</p>
 <p><a name="021">21</a> Jesus autem intuitus eum, dilexit eum, et dixit ei: Unum tibi deest: vade, quæcumque habes vende, et da pauperibus, et habebis thesaurum in cælo: et veni, sequere me.</p>
 <p><a name="022">22</a> Qui contristatus in verbo, abiit mrens: erat enim habens multas possessiones.</p>
 <p><a name="023">23</a> Et circumspiciens Jesus, ait discipulis suis: Quam difficile qui pecunias habent, in regnum Dei introibunt!</p>
 <p><a name="024">24</a> Discipuli autem obstupescebant in verbis ejus. At Jesus rursus respondens ait illis: Filioli, quam difficile est, confidentes in pecuniis, in regnum Dei introire!</p>
 <p><a name="025">25</a> Facilius est camelum per foramen acus transire, quam divitem intrare in regnum Dei.</p>
 <p><a name="026">26</a> Qui magis admirabantur, dicentes ad semetipsos: Et quis potest salvus fieri?</p>
 <p><a name="027">27</a> Et intuens illos Jesus, ait: Apud homines impossibile est, sed non apud Deum: omnia enim possibilia sunt apud Deum.<br>
 </p>
 <p><a name="028">28</a> Et cpit ei Petrus dicere: Ecce nos dimisimus omnia, et secuti sumus te.</p>
 <p><a name="029">29</a> Respondens Jesus, ait: Amen dico vobis: Nemo est qui reliquerit domum, aut fratres, aut sorores, aut patrem, aut matrem, aut filios, aut agros propter me et propter Evangelium,</p>
 <p><a name="030">30</a> qui non accipiat centies tantum, nunc in tempore hoc: domos, et fratres, et sorores, et matres, et filios, et agros, cum persecutionibus, et in sæculo futuro vitam æternam.</p>
 <p><a name="031">31</a> Multi autem erunt primi novissimi, et novissimi primi.<br>
 </p>
 <p><a name="032">32</a> Erant autem in via ascendentes Jerosolymam: et præcedebat illos Jesus, et stupebant: et sequentes timebant. Et assumens iterum duodecim, cpit illis dicere quæ essent ei eventura.</p>
 <p><a name="033">33</a> Quia ecce ascendimus Jerosolymam, et Filius hominis tradetur principibus sacerdotum, et scribis, et senioribus, et damnabunt eum morte, et tradent eum gentibus:</p>
 <p><a name="034">34</a> et illudent ei, et conspuent eum, et flagellabunt eum, et interficient eum: et tertia die resurget.<br>
 </p>
 <p><a name="035">35</a> Et accedunt ad eum Jacobus et Joannes filii Zebedæi, dicentes: Magister, volumus ut quodcumque petierimus, facias nobis.</p>
 <p><a name="036">36</a> At ille dixit eis: Quid vultis ut faciam vobis?</p>
 <p><a name="037">37</a> Et dixerunt: Da nobis ut unus ad dexteram tuam, et alius ad sinistram tuam sedeamus in gloria tua.</p>
 <p><a name="038">38</a> Jesus autem ait eis: Nescitis quid petatis: potestis bibere calicem, quem ego bibo, aut baptismo, quo ego baptizor, baptizari?</p>
 <p><a name="039">39</a> At illi dixerunt ei: Possumus. Jesus autem ait eis: Calicem quidem, quem ego bibo, bibetis; et baptismo, quo ego baptizor, baptizabimini:</p>
 <p><a name="040">40</a> sedere autem ad dexteram meam, vel ad sinistram, non est meum dare vobis, sed quibus paratum est.</p>
 <p><a name="041">41</a> Et audientes decem, cperunt indignari de Jacobo et Joanne.</p>
 <p><a name="042">42</a> Jesus autem vocans eos, ait illis: Scitis quia hi, qui videntur principari gentibus, dominantur eis: et principes eorum potestatem habent ipsorum.</p>
 <p><a name="043">43</a> Non ita est autem in vobis, sed quicumque voluerit fieri major, erit vester minister:</p>
 <p><a name="044">44</a> et quicumque voluerit in vobis primus esse, erit omnium servus.</p>
 <p><a name="045">45</a> Nam et Filius hominis non venit ut ministraretur ei, sed ut ministraret, et daret animam suam redemptionem pro multis.<br>
 </p>
 <p><a name="046">46</a> Et veniunt Jericho: et proficiscente eo de Jericho, et discipulis ejus, et plurima multitudine, filius Timæi Bartimæus cæcus, sedebat juxta viam mendicans.</p>
 <p><a name="047">47</a> Qui cum audisset quia Jesus Nazarenus est, cpit clamare, et dicere: Jesu fili David, miserere mei.</p>
 <p><a name="048">48</a> Et comminabantur ei multi ut taceret. At ille multo magis clamabat: Fili David, miserere mei.</p>
 <p><a name="049">49</a> Et stans Jesus præcepit illum vocari. Et vocant cæcum, dicentes ei: Animæquior esto: surge, vocat te.</p>
 <p><a name="050">50</a> Qui projecto vestimento suo exiliens, venit ad eum.</p>
 <p><a name="051">51</a> Et respondens Jesus dixit illi: Quid tibi vis faciam? Cæcus autem dixit ei: Rabboni, ut videam.</p>
 <p><a name="052">52</a> Jesus autem ait illi: Vade, fides tua te salvum fecit. Et confestim vidit, et sequebatur eum in via.</p>
 <p></p><hr>
 <center>
 <a href="mar011.htm">Next: Mark Chapter 11</a></center>
 </body>