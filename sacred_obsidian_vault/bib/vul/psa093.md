<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa093.htm">Polyglot</a> 
 <a href="../kjv/psa093.htm">KJV</a> 
 <a href="../sep/psa093.htm">Sep</a> 
 <a href="../tan/psa093.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa092.htm">Previous</a> 
 <a href="psa094.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 93</h3><p><a name="001">1</a> Psalmus ipsi David, quarta sabbati. [Deus ultionum Dominus;<br> Deus ultionum libere egit.<br></p>
 <p><a name="002">2</a> Exaltare, qui judicas terram;<br> redde retributionem superbis.<br></p>
 <p><a name="003">3</a> Usquequo peccatores, Domine,<br> usquequo peccatores gloriabuntur;<br></p>
 <p><a name="004">4</a> effabuntur et loquentur iniquitatem;<br> loquentur omnes qui operantur injustitiam?<br></p>
 <p><a name="005">5</a> Populum tuum, Domine, humiliaverunt,<br> et hæreditatem tuam vexaverunt.<br></p>
 <p><a name="006">6</a> Viduam et advenam interfecerunt,<br> et pupillos occiderunt.<br></p>
 <p><a name="007">7</a> Et dixerunt: Non videbit Dominus,<br> nec intelliget Deus Jacob.<br></p>
 <p><a name="008">8</a> Intelligite, insipientes in populo;<br> et stulti, aliquando sapite.<br></p>
 <p><a name="009">9</a> Qui plantavit aurem non audiet?<br> aut qui finxit oculum non considerat?<br></p>
 <p><a name="010">10</a> Qui corripit gentes non arguet,<br> qui docet hominem scientiam?<br></p>
 <p><a name="011">11</a> Dominus scit cogitationes hominum,<br> quoniam vanæ sunt.<br></p>
 <p><a name="012">12</a> Beatus homo quem tu erudieris, Domine,<br> et de lege tua docueris eum:<br></p>
 <p><a name="013">13</a> ut mitiges ei a diebus malis,<br> donec fodiatur peccatori fovea.<br></p>
 <p><a name="014">14</a> Quia non repellet Dominus plebem suam,<br> et hæreditatem suam non derelinquet,<br></p>
 <p><a name="015">15</a> quoadusque justitia convertatur in judicium:<br> et qui juxta illam, omnes qui recto sunt corde.<br></p>
 <p><a name="016">16</a> Quis consurget mihi adversus malignantes?<br> aut quis stabit mecum adversus operantes iniquitatem?<br></p>
 <p><a name="017">17</a> Nisi quia Dominus adjuvit me,<br> paulominus habitasset in inferno anima mea.<br></p>
 <p><a name="018">18</a> Si dicebam: Motus est pes meus:<br> misericordia tua, Domine, adjuvabat me.<br></p>
 <p><a name="019">19</a> Secundum multitudinem dolorum meorum in corde meo,<br> consolationes tuæ lætificaverunt animam meam.<br></p>
 <p><a name="020">20</a> Numquid adhæret tibi sedes iniquitatis,<br> qui fingis laborem in præcepto?<br></p>
 <p><a name="021">21</a> Captabunt in animam justi,<br> et sanguinem innocentem condemnabunt.<br></p>
 <p><a name="022">22</a> Et factus est mihi Dominus in refugium,<br> et Deus meus in adjutorium spei meæ.<br></p>
 <p><a name="023">23</a> Et reddet illis iniquitatem ipsorum,<br> et in malitia eorum disperdet eos:<br> disperdet illos Dominus Deus noster.]</p>
 <p></p><hr>
 <center>
 <a href="psa094.htm">Next: Psalms Chapter 94</a></center>
 </body>