<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg003.htm">Polyglot</a> 
 <a href="../kjv/jdg003.htm">KJV</a> 
 <a href="../sep/jdb003.htm">Sep:JdB</a> 
 <a href="../sep/jda003.htm">Sep:JdA</a> 
 <a href="../tan/jdg003.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jdg002.htm">Previous</a> 
 <a href="jdg004.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 3</h3><p><a name="001">1</a> Hæ sunt gentes quas Dominus dereliquit, ut erudiret in eis Israëlem, et omnes qui non noverant bella Chananæorum:</p>
 <p><a name="002">2</a> ut postea discerent filii eorum certare cum hostibus, et habere consuetudinem præliandi:</p>
 <p><a name="003">3</a> quinque satrapas Philisthinorum, omnemque Chananæum, et Sidonium, atque Hevæum, qui habitabat in monte Libano, de monte Baal Hermon usque ad introitum Emath.</p>
 <p><a name="004">4</a> Dimisitque eos, ut in ipsis experiretur Israëlem, utrum audiret mandata Domini quæ præceperat patribus eorum per manum Moysi, an non.</p>
 <p><a name="005">5</a> Itaque filii Israël habitaverunt in medio Chananæi, et Hethæi, et Amorrhæi, et Pherezæi, et Hevæi, et Jebusæi:</p>
 <p><a name="006">6</a> et duxerunt uxores filias eorum, ipsique filias suas filiis eorum tradiderunt, et servierunt diis eorum.<br>
 </p>
 <p><a name="007">7</a> Feceruntque malum in conspectu Domini, et obliti sunt Dei sui, servientes Baalim et Astaroth.</p>
 <p><a name="008">8</a> Iratusque contra Israël Dominus, tradidit eos in manus Chusan Rasathaim regis Mesopotamiæ, servieruntque ei octo annis.</p>
 <p><a name="009">9</a> Et clamaverunt ad Dominum, qui suscitavit eis salvatorem, et liberavit eos, Othoniel videlicet filium Cenez, fratrem Caleb minorem:</p>
 <p><a name="010">10</a> fuitque in eo spiritus Domini, et judicavit Israël. Egressusque est ad pugnam, et tradidit Dominus in manus ejus Chusan Rasathaim regem Syriæ, et oppressit eum.</p>
 <p><a name="011">11</a> Quievitque terra quadraginta annis, et mortuus est Othoniel filius Cenez.<br>
 </p>
 <p><a name="012">12</a> Addiderunt autem filii Israël facere malum in conspectu Domini: qui confortavit adversum eos Eglon regem Moab, quia fecerunt malum in conspectu ejus.</p>
 <p><a name="013">13</a> Et copulavit ei filios Ammon, et Amalec: abiitque et percussit Israël, atque possedit urbem palmarum.</p>
 <p><a name="014">14</a> Servieruntque filii Israël Eglon regi Moab decem et octo annis.</p>
 <p><a name="015">15</a> Et postea clamaverunt ad Dominum, qui suscitavit eis salvatorem vocabulo Aod, filium Gera, filii Jemini, qui utraque manu pro dextera utebatur. Miseruntque filii Israël per illum munera Eglon regi Moab.</p>
 <p><a name="016">16</a> Qui fecit sibi gladium ancipitem, habentem in medio capulum longitudinis palmæ manus, et accinctus est eo subter sagum in dextro femore.</p>
 <p><a name="017">17</a> Obtulitque munera Eglon regi Moab. Erat autem Eglon crassus nimis.</p>
 <p><a name="018">18</a> Cumque obtulisset ei munera, prosecutus est socios, qui cum eo venerant.</p>
 <p><a name="019">19</a> Et reversus de Galgalis, ubi erant idola, dixit ad regem: Verbum secretum habeo ad te, o rex. Et ille imperavit silentium: egressisque omnibus qui circa eum erant,</p>
 <p><a name="020">20</a> ingressus est Aod ad eum: sedebat autem in æstivo cnaculo solus: dixitque: Verbum Dei habeo ad te. Qui statim surrexit de throno.</p>
 <p><a name="021">21</a> Extenditque Aod sinistram manum, et tulit sicam de dextro femore suo, infixitque eam in ventre ejus</p>
 <p><a name="022">22</a> tam valide, ut capulus sequeretur ferrum in vulnere, ac pinguissimo adipe stringeretur. Nec eduxit gladium, sed ita ut percusserat, reliquit in corpore: statimque per secreta naturæ alvi stercora proruperunt.</p>
 <p><a name="023">23</a> Aod autem clausis diligentissime ostiis cnaculi, et obfirmatis sera,</p>
 <p><a name="024">24</a> per posticum egressus est. Servique regis ingressi viderunt clausas fores cnaculi, atque dixerunt: Forsitan purgat alvum in æstivo cubiculo.</p>
 <p><a name="025">25</a> Expectantesque diu donec erubescerent, et videntes quod nullus aperiret, tulerunt clavem: et aperientes invenerunt dominum suum in terra jacentem mortuum.<br>
 </p>
 <p><a name="026">26</a> Aod autem, dum illi turbarentur, effugit, et pertransiit locum idolorum, unde reversus fuerat. Venitque in Seirath:</p>
 <p><a name="027">27</a> et statim insonuit buccina in monte Ephraim, descenderuntque cum eo filii Israël, ipso in fronte gradiente.</p>
 <p><a name="028">28</a> Qui dixit ad eos: Sequimini me: tradidit enim Dominus inimicos nostros Moabitas in manus nostras. Descenderuntque post eum, et occupaverunt vada Jordanis quæ transmittunt in Moab: et non dimiserunt transire quemquam:</p>
 <p><a name="029">29</a> sed percusserunt Moabitas in tempore illo, circiter decem millia, omnes robustos et fortes viros. Nullus eorum evadere potuit.</p>
 <p><a name="030">30</a> Humiliatusque est Moab in die illo sub manu Israël: et quievit terra octoginta annis.<br>
 </p>
 <p><a name="031">31</a> Post hunc fuit Samgar filius Anath, qui percussit de Philisthiim sexcentos viros vomere: et ipse quoque defendit Israël.</p>
 <p></p><hr>
 <center>
 <a href="jdg004.htm">Next: Judges Chapter 4</a></center>
 </body>