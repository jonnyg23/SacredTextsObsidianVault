<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat005.htm">Polyglot</a> 
 <a href="../gnt/mat005.htm">GNT</a> 
 <a href="../kjv/mat005.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat004.htm">Previous</a> 
 <a href="mat006.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 5</h3><p><a name="001">1</a> Videns autem Jesus turbas, ascendit in montem, et cum sedisset, accesserunt ad eum discipuli ejus,</p>
 <p><a name="002">2</a> et aperiens os suum docebat eos dicens:</p>
 <p><a name="003">3</a> Beati pauperes spiritu: quoniam ipsorum est regnum cælorum.</p>
 <p><a name="004">4</a> Beati mites: quoniam ipsi possidebunt terram.</p>
 <p><a name="005">5</a> Beati qui lugent: quoniam ipsi consolabuntur.</p>
 <p><a name="006">6</a> Beati qui esuriunt et sitiunt justitiam: quoniam ipsi saturabuntur.</p>
 <p><a name="007">7</a> Beati misericordes: quoniam ipsi misericordiam consequentur.</p>
 <p><a name="008">8</a> Beati mundo corde: quoniam ipsi Deum videbunt.</p>
 <p><a name="009">9</a> Beati pacifici: quoniam filii Dei vocabuntur.</p>
 <p><a name="010">10</a> Beati qui persecutionem patiuntur propter justitiam: quoniam ipsorum est regnum cælorum.</p>
 <p><a name="011">11</a> Beati estis cum maledixerint vobis, et persecuti vos fuerint, et dixerint omne malum adversum vos mentientes, propter me:</p>
 <p><a name="012">12</a> gaudete, et exsultate, quoniam merces vestra copiosa est in cælis. Sic enim persecuti sunt prophetas, qui fuerunt ante vos.<br>
 </p>
 <p><a name="013">13</a> Vos estis sal terræ. Quod si sal evanuerit, in quo salietur? ad nihilum valet ultra, nisi ut mittatur foras, et conculcetur ab hominibus.</p>
 <p><a name="014">14</a> Vos estis lux mundi. Non potest civitas abscondi supra montem posita,</p>
 <p><a name="015">15</a> neque accendunt lucernam, et ponunt eam sub modio, sed super candelabrum, ut luceat omnibus qui in domo sunt.</p>
 <p><a name="016">16</a> Sic luceat lux vestra coram hominibus: ut videant opera vestra bona, et glorificent Patrem vestrum, qui in cælis est.<br>
 </p>
 <p><a name="017">17</a> Nolite putare quoniam veni solvere legem aut prophetas: non veni solvere, sed adimplere.</p>
 <p><a name="018">18</a> Amen quippe dico vobis, donec transeat cælum et terra, jota unum aut unus apex non præteribit a lege, donec omnia fiant.</p>
 <p><a name="019">19</a> Qui ergo solverit unum de mandatis istis minimis, et docuerit sic homines, minimus vocabitur in regno cælorum: qui autem fecerit et docuerit, hic magnus vocabitur in regno cælorum.</p>
 <p><a name="020">20</a> Dico enim vobis, quia nisi abundaverit justitia vestra plus quam scribarum et pharisæorum, non intrabitis in regnum cælorum.<br>
 </p>
 <p><a name="021">21</a> Audistis quia dictum est antiquis: Non occides: qui autem occiderit, reus erit judicio.</p>
 <p><a name="022">22</a> Ego autem dico vobis: quia omnis qui irascitur fratri suo, reus erit judicio. Qui autem dixerit fratri suo, raca: reus erit concilio. Qui autem dixerit, fatue: reus erit gehennæ ignis.</p>
 <p><a name="023">23</a> Si ergo offers munus tuum ad altare, et ibi recordatus fueris quia frater tuus habet aliquid adversum te:</p>
 <p><a name="024">24</a> relinque ibi munus tuum ante altare, et vade prius reconciliari fratri tuo: et tunc veniens offeres munus tuum.</p>
 <p><a name="025">25</a> Esto consentiens adversario tuo cito dum es in via cum eo: ne forte tradat te adversarius judici, et judex tradat te ministro: et in carcerem mittaris.</p>
 <p><a name="026">26</a> Amen dico tibi, non exies inde, donec reddas novissimum quadrantem.<br>
 </p>
 <p><a name="027">27</a> Audistis quia dictum est antiquis: Non mchaberis.</p>
 <p><a name="028">28</a> Ego autem dico vobis: quia omnis qui viderit mulierem ad concupiscendum eam, jam mchatus est eam in corde suo.</p>
 <p><a name="029">29</a> Quod si oculus tuus dexter scandalizat te, erue eum, et projice abs te: expedit enim tibi ut pereat unum membrorum tuorum, quam totum corpus tuum mittatur in gehennam.</p>
 <p><a name="030">30</a> Et si dextra manus tua scandalizat te, abscide eam, et projice abs te: expedit enim tibi ut pereat unum membrorum tuorum, quam totum corpus tuum eat in gehennam.</p>
 <p><a name="031">31</a> Dictum est autem: Quicumque dimiserit uxorem suam, det ei libellum repudii.</p>
 <p><a name="032">32</a> Ego autem dico vobis: quia omnis qui dimiserit uxorem suam, excepta fornicationis causa, facit eam mchari: et qui dimissam duxerit, adulterat.<br>
 </p>
 <p><a name="033">33</a> Iterum audistis quia dictum est antiquis: Non perjurabis: reddes autem Domino juramenta tua.</p>
 <p><a name="034">34</a> Ego autem dico vobis, non jurare omnino, neque per cælum, quia thronus Dei est:</p>
 <p><a name="035">35</a> neque per terram, quia scabellum est pedum ejus: neque per Jerosolymam, quia civitas est magni regis:</p>
 <p><a name="036">36</a> neque per caput tuum juraveris, quia non potes unum capillum album facere, aut nigrum.</p>
 <p><a name="037">37</a> Sit autem sermo vester, est, est: non, non: quod autem his abundantius est, a malo est.<br>
 </p>
 <p><a name="038">38</a> Audistis quia dictum est: Oculum pro oculo, et dentem pro dente.</p>
 <p><a name="039">39</a> Ego autem dico vobis, non resistere malo: sed si quis te percusserit in dexteram maxillam tuam, præbe illi et alteram:</p>
 <p><a name="040">40</a> et ei, qui vult tecum judicio contendere, et tunicam tuam tollere, dimitte ei et pallium:</p>
 <p><a name="041">41</a> et quicumque te angariaverit mille passus, vade cum illo et alia duo.</p>
 <p><a name="042">42</a> Qui petit a te, da ei: et volenti mutuari a te, ne avertaris.<br>
 </p>
 <p><a name="043">43</a> Audistis quia dictum est: Diliges proximum tuum, et odio habebis inimicum tuum.</p>
 <p><a name="044">44</a> Ego autem dico vobis: diligite inimicos vestros, benefacite his qui oderunt vos, et orate pro persequentibus et calumniantibus vos:</p>
 <p><a name="045">45</a> ut sitis filii Patris vestri, qui in cælis est: qui solem suum oriri facit super bonos et malos: et pluit super justos et injustos.</p>
 <p><a name="046">46</a> Si enim diligitis eos qui vos diligunt, quam mercedem habebitis? nonne et publicani hoc faciunt?</p>
 <p><a name="047">47</a> Et si salutaveritis fratres vestros tantum, quid amplius facitis? nonne et ethnici hoc faciunt?</p>
 <p><a name="048">48</a> Estote ergo vos perfecti, sicut et Pater vester cælestis perfectus est.</p>
 <p></p><hr>
 <center>
 <a href="mat006.htm">Next: Matthew Chapter 6</a></center>
 </body>