<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo020.htm">Polyglot</a> 
 <a href="../kjv/exo020.htm">KJV</a> 
 <a href="../sep/exo020.htm">Sep</a> 
 <a href="../tan/exo020.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo019.htm">Previous</a> 
 <a href="exo021.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 20</h3><p><a name="001">1</a> Locutusque est Dominus cunctos sermones hos:</p>
 <p><a name="002">2</a> Ego sum Dominus Deus tuus, qui eduxi te de terra Ægypti, de domo servitutis.</p>
 <p><a name="003">3</a> Non habebis deos alienos coram me.</p>
 <p><a name="004">4</a> Non facies tibi sculptile, neque omnem similitudinem quæ est in cælo desuper, et quæ in terra deorsum, nec eorum quæ sunt in aquis sub terra.</p>
 <p><a name="005">5</a> Non adorabis ea, neque coles: ego sum Dominus Deus tuus fortis, zelotes, visitans iniquitatem patrum in filios, in tertiam et quartam generationem eorum qui oderunt me:</p>
 <p><a name="006">6</a> et faciens misericordiam in millia his qui diligunt me, et custodiunt præcepta mea.</p>
 <p><a name="007">7</a> Non assumes nomen Domini Dei tui in vanum: nec enim habebit insontem Dominus eum qui assumpserit nomen Domini Dei sui frustra.</p>
 <p><a name="008">8</a> Memento ut diem sabbati sanctifices.</p>
 <p><a name="009">9</a> Sex diebus operaberis, et facies omnia opera tua.</p>
 <p><a name="010">10</a> Septimo autem die sabbatum Domini Dei tui est: non facies omne opus in eo, tu, et filius tuus et filia tua, servus tuus et ancilla tua, jumentum tuum, et advena qui est intra portas tuas.</p>
 <p><a name="011">11</a> Sex enim diebus fecit Dominus cælum et terram, et mare, et omnia quæ in eis sunt, et requievit in die septimo: idcirco benedixit Dominus diei sabbati, et sanctificavit eum.</p>
 <p><a name="012">12</a> Honora patrem tuum et matrem tuam, ut sis longævus super terram, quam Dominus Deus tuus dabit tibi.</p>
 <p><a name="013">13</a> Non occides.</p>
 <p><a name="014">14</a> Non mchaberis.</p>
 <p><a name="015">15</a> Non furtum facies.</p>
 <p><a name="016">16</a> Non loqueris contra proximum tuum falsum testimonium.</p>
 <p><a name="017">17</a> Non concupisces domum proximi tui, nec desiderabis uxorem ejus, non servum, non ancillam, non bovem, non asinum, nec omnia quæ illius sunt.<br>
 </p>
 <p><a name="018">18</a> Cunctus autem populus videbat voces et lampades, et sonitum buccinæ, montemque fumantem: et perterriti ac pavore concussi, steterunt procul,</p>
 <p><a name="019">19</a> dicentes Moysi: Loquere tu nobis, et audiemus: non loquatur nobis Dominus, ne forte moriamur.</p>
 <p><a name="020">20</a> Et ait Moyses ad populum: Nolite timere: ut enim probaret vos venit Deus, et ut terror illius esset in vobis, et non peccaretis.</p>
 <p><a name="021">21</a> Stetitque populus de longe. Moyses autem accessit ad caliginem in qua erat Deus.<br>
 </p>
 <p><a name="022">22</a> Dixit præterea Dominus ad Moysen: Hæc dices filiis Israël: Vos vidistis quod de cælo locutus sim vobis.</p>
 <p><a name="023">23</a> Non facietis deos argenteos, nec deos aureos facietis vobis.</p>
 <p><a name="024">24</a> Altare de terra facietis mihi, et offeretis super eo holocausta et pacifica vestra, oves vestras et boves in omni loco in quo memoria fuerit nominis mei: veniam ad te, et benedicam tibi.</p>
 <p><a name="025">25</a> Quod si altare lapideum feceris mihi, non ædificabis illud de sectis lapidibus: si enim levaveris cultrum super eo, polluetur.</p>
 <p><a name="026">26</a> Non ascendes per gradus ad altare meum, ne reveletur turpitudo tua.</p>
 <p></p><hr>
 <center>
 <a href="exo021.htm">Next: Exodus Chapter 21</a></center>
 </body>