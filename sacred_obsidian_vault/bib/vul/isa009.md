<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa009.htm">Polyglot</a> 
 <a href="../kjv/isa009.htm">KJV</a> 
 <a href="../sep/isa009.htm">Sep</a> 
 <a href="../tan/isa009.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa008.htm">Previous</a> 
 <a href="isa010.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 9</h3><p><a name="001">1</a> [Primo tempore alleviata est<br> terra Zabulon et terra Nephthali:<br> et novissimo aggravata est via maris<br> trans Jordanem Galilææ gentium.<br></p>
 <p><a name="002">2</a> Populus qui ambulabat in tenebris,<br> vidit lucem magnam;<br> habitantibus in regione umbræ mortis,<br> lux orta est eis.<br></p>
 <p><a name="003">3</a> Multiplicasti gentem,<br> et non magnificasti lætitiam.<br> Lætabuntur coram te, sicut qui lætantur in messe;<br> sicut exsultant victores capta præda, quando dividunt spolia.<br></p>
 <p><a name="004">4</a> Jugum enim oneris ejus,<br> et virgam humeri ejus,<br> et sceptrum exactoris ejus<br> superasti, sicut in die Madian.<br></p>
 <p><a name="005">5</a> Quia omnis violentia prædatio cum tumultu,<br> et vestimentum mistum sanguine,<br> erit in combustionem,<br> et cibus ignis.<br></p>
 <p><a name="006">6</a> Parvulus enim natus est nobis,<br> et filius datus est nobis,<br> et factus est principatus super humerum ejus:<br> et vocabitur nomen ejus,<br> Admirabilis, Consiliarius, Deus, Fortis,<br> Pater futuri sæculi, Princeps pacis.<br></p>
 <p><a name="007">7</a> Multiplicabitur ejus imperium,<br> et pacis non erit finis;<br> super solium David, et super regnum ejus sedebit,<br> ut confirmet illud et corroboret<br> in judicio et justitia,<br> amodo usque in sempiternum:<br> zelus Domini exercituum faciet hoc.]<br>
 </p>
 <p><a name="008">8</a> [Verbum misit Dominus in Jacob,<br> et cecidit in Israël.<br></p>
 <p><a name="009">9</a> Et sciet omnis populus Ephraim,<br> et habitantes Samariam,<br> in superbia et magnitudine cordis dicentes:<br></p>
 <p><a name="010">10</a> Lateres ceciderunt, sed quadris lapidibus ædificabimus;<br> sycomoros succiderunt, sed cedros immutabimus.<br></p>
 <p><a name="011">11</a> Et elevabit Dominus hostes Rasin super eum,<br> et inimicos ejus in tumultum vertet.<br></p>
 <p><a name="012">12</a> Syriam ab oriente, et Philisthiim ab occidente;<br> et devorabunt Israël toto ore.<br> In omnibus his non est aversus furor ejus,<br> sed adhuc manus ejus extenta.<br></p>
 <p><a name="013">13</a> Et populus non est reversus ad percutientem se,<br> et Dominum exercituum non inquisierunt.<br></p>
 <p><a name="014">14</a> Et disperdet Dominus ab Israël caput et caudam,<br> incurvantem et refrenantem, die una.<br></p>
 <p><a name="015">15</a> Longævus et honorabilis, ipse est caput;<br> et propheta docens mendacium, ipse est cauda.<br></p>
 <p><a name="016">16</a> Et erunt qui beatificant populum istum, seducentes;<br> et qui beatificantur, præcipitati.<br></p>
 <p><a name="017">17</a> Propter hoc super adolescentulis ejus non lætabitur Dominus,<br> et pupillorum ejus et viduarum non miserebitur:<br> quia omnis hypocrita est et nequam,<br> et universum os locutum est stultitiam;<br> in omnibus his non est aversus furor ejus,<br> sed adhuc manus ejus extenta.<br></p>
 <p><a name="018">18</a> Succensa est enim quasi ignis impietas:<br> veprem et spinam vorabit,<br> et succendetur in densitate saltus,<br> et convolvetur superbia fumi.<br></p>
 <p><a name="019">19</a> In ira Domini exercituum conturbata est terra,<br> et erit populus quasi esca ignis;<br> vir fratri suo non parcet.<br></p>
 <p><a name="020">20</a> Et declinabit ad dexteram, et esuriet;<br> et comedet ad sinistram, et non saturabitur;<br> unusquisque carnem brachii sui vorabit:<br> Manasses Ephraim, et Ephraim Manassen;<br> simul ipsi contra Judam.<br></p>
 <p><a name="021">21</a> In omnibus his non est aversus furor ejus,<br> sed adhuc manus ejus extenta.]</p>
 <p></p><hr>
 <center>
 <a href="isa010.htm">Next: Isaiah Chapter 10</a></center>
 </body>