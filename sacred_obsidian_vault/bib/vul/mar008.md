<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar008.htm">Polyglot</a> 
 <a href="../gnt/mar008.htm">GNT</a> 
 <a href="../kjv/mar008.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar007.htm">Previous</a> 
 <a href="mar009.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 8</h3><p><a name="001">1</a> In diebus illis iterum cum turba multa esset, nec haberent quod manducarent, convocatis discipulis, ait illis:</p>
 <p><a name="002">2</a> Misereor super turbam: quia ecce jam triduo sustinent me, nec habent quod manducent:</p>
 <p><a name="003">3</a> et si dimisero eos jejunos in domum suam, deficient in via: quidam enim ex eis de longe venerunt.</p>
 <p><a name="004">4</a> Et responderunt ei discipuli sui: Unde illos quis poterit saturare panibus in solitudine?</p>
 <p><a name="005">5</a> Et interrogavit eos: Quot panes habetis? Qui dixerunt: Septem.</p>
 <p><a name="006">6</a> Et præcepit turbæ discumbere super terram. Et accipiens septem panes, gratias agens fregit, et dabat discipulis suis ut apponerent, et apposuerunt turbæ.</p>
 <p><a name="007">7</a> Et habebant pisciculos paucos: et ipsos benedixit, et jussit apponi.</p>
 <p><a name="008">8</a> Et manducaverunt, et saturati sunt, et sustulerunt quod superaverat de fragmentis, septem sportas.</p>
 <p><a name="009">9</a> Erant autem qui manducaverunt, quasi quatuor millia: et dimisit eos.<br>
 </p>
 <p><a name="010">10</a> Et statim ascendens navim cum discipulis suis, venit in partes Dalmanutha.</p>
 <p><a name="011">11</a> Et exierunt pharisæi, et cperunt conquirere cum eo, quærentes ab illo signum de cælo, tentantes eum.</p>
 <p><a name="012">12</a> Et ingemiscens spiritu, ait: Quid generatio ista signum quærit? Amen dico vobis, si dabitur generationi isti signum.</p>
 <p><a name="013">13</a> Et dimittens eos, ascendit iterum navim et abiit trans fretum.<br>
 </p>
 <p><a name="014">14</a> Et obliti sunt panes sumere: et nisi unum panem non habebant secum in navi.</p>
 <p><a name="015">15</a> Et præcipiebat eis, dicens: Videte, et cavete a fermento pharisæorum, et fermento Herodis.</p>
 <p><a name="016">16</a> Et cogitabant ad alterutrum, dicentes: quia panes non habemus.</p>
 <p><a name="017">17</a> Quo cognito, ait illis Jesus: Quid cogitatis, quia panes non habetis? nondum cognoscetis nec intelligitis? adhuc cæcatum habetis cor vestrum?</p>
 <p><a name="018">18</a> oculos habentes non videtis? et aures habentes non auditis? nec recordamini,</p>
 <p><a name="019">19</a> quando quinque panes fregi in quinque millia: quot cophinos fragmentorum plenos sustulistis? Dicunt ei: Duodecim.</p>
 <p><a name="020">20</a> Quando et septem panes in quatuor millia: quot sportas fragmentorum tulistis? Et dicunt ei: Septem.</p>
 <p><a name="021">21</a> Et dicebat eis: Quomodo nondum intelligitis?<br>
 </p>
 <p><a name="022">22</a> Et veniunt Bethsaidam, et adducunt ei cæcum, et rogabant eum ut illum tangeret.</p>
 <p><a name="023">23</a> Et apprehensa manu cæci, eduxit eum extra vicum: et exspuens in oculos ejus impositis manibus suis, interrogavit eum si quid videret.</p>
 <p><a name="024">24</a> Et aspiciens, ait: Video homines velut arbores ambulantes.</p>
 <p><a name="025">25</a> Deinde iterum imposuit manus super oculos ejus: et cpit videre: et restitutus est ita ut clare videret omnia.</p>
 <p><a name="026">26</a> Et misit illum in domum suam, dicens: Vade in domum tuam: et si in vicum introieris, nemini dixeris.<br>
 </p>
 <p><a name="027">27</a> Et egressus est Jesus, et discipuli ejus in castella Cæsareæ Philippi: et in via interrogabat discipulos suos, dicens eis: Quem me dicunt esse homines?</p>
 <p><a name="028">28</a> Qui responderunt illi, dicentes: Joannem Baptistam, alii Eliam, alii vero quasi unum de prophetis.</p>
 <p><a name="029">29</a> Tunc dicit illis: Vos vero quem me esse dicitis? Respondens Petrus, ait ei: Tu es Christus.</p>
 <p><a name="030">30</a> Et comminatus est eis, ne cui dicerent de illo.<br>
 </p>
 <p><a name="031">31</a> Et cpit docere eos quoniam oportet Filium hominis pati multa, et reprobari a senioribus, et a summis sacerdotibus et scribis, et occidi: et post tres dies resurgere.</p>
 <p><a name="032">32</a> Et palam verbum loquebatur. Et apprehendens eum Petrus, cpit increpare eum.</p>
 <p><a name="033">33</a> Qui conversus, et videns discipulos suos, comminatus est Petro, dicens: Vade retro me Satana, quoniam non sapis quæ Dei sunt, sed quæ sunt hominum.<br>
 </p>
 <p><a name="034">34</a> Et convocata turba cum discipulis suis, dixit eis: Si quis vult me sequi, deneget semetipsum: et tollat crucem suam, et sequatur me.</p>
 <p><a name="035">35</a> Qui enim voluerit animam suam salvam facere, perdet eam: qui autem perdiderit animam suam propter me, et Evangelium, salvam faciet eam.</p>
 <p><a name="036">36</a> Quid enim proderit homini, si lucretur mundum totum et detrimentum animæ suæ faciat?</p>
 <p><a name="037">37</a> Aut quid dabit homo commutationis pro anima sua?</p>
 <p><a name="038">38</a> Qui enim me confusus fuerit, et verba mea in generatione ista adultera et peccatrice, et Filius hominis confundetur eum, cum venerit in gloria Patris sui cum angelis sanctis.</p>
 <p><a name="039">39</a> Et dicebat illis: Amen dico vobis, quia sunt quidam de hic stantibus, qui non gustabunt mortem donec videant regnum Dei veniens in virtute.</p>
 <p></p><hr>
 <center>
 <a href="mar009.htm">Next: Mark Chapter 9</a></center>
 </body>