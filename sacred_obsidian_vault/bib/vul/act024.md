<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act024.htm">Polyglot</a> 
 <a href="../gnt/act024.htm">GNT</a> 
 <a href="../kjv/act024.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act023.htm">Previous</a> 
 <a href="act025.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 24</h3><p><a name="001">1</a> Post quinque autem dies descendit princeps sacerdotum Ananias, cum senioribus quibusdam, et Tertullo quodam oratore, qui adierunt præsidem adversus Paulum.</p>
 <p><a name="002">2</a> Et citato Paulo cpit accusare Tertullus, dicens: Cum in multa pace agamus per te, et multa corrigantur per tuam providentiam,</p>
 <p><a name="003">3</a> semper et ubique suscipimus, optime Felix, cum omni gratiarum actione.</p>
 <p><a name="004">4</a> Ne diutius autem te protraham, oro, breviter audias nos pro tua clementia.</p>
 <p><a name="005">5</a> Invenimus hunc hominem pestiferum, et concitantem seditiones omnibus Judæis in universo orbe, et auctorem seditionis sectæ Nazarenorum:</p>
 <p><a name="006">6</a> qui etiam templum violare conatus est, quem et apprehensum voluimus secundum legem nostram judicare.</p>
 <p><a name="007">7</a> Superveniens autem tribunus Lysias, cum vi magna eripuit eum de manibus nostris,</p>
 <p><a name="008">8</a> jubens accusatores ejus ad te venire: a quo poteris ipse judicans, de omnibus istis cognoscere, de quibus nos accusamus eum.</p>
 <p><a name="009">9</a> Adjecerunt autem et Judæi, dicentes hæc ita se habere.</p>
 <p><a name="010">10</a> Respondit autem Paulus (annuente sibi præside dicere): Ex multis annis te esse judicem genti huic sciens, bono animo pro me satisfaciam.</p>
 <p><a name="011">11</a> Potes enim cognoscere quia non plus sunt mihi dies quam duodecim, ex quo ascendi adorare in Jerusalem:</p>
 <p><a name="012">12</a> et neque in templo invenerunt me cum aliquo disputantem, aut concursum facientem turbæ, neque in synagogis, neque in civitate:</p>
 <p><a name="013">13</a> neque probare possunt tibi de quibus nunc me accusant.</p>
 <p><a name="014">14</a> Confiteor autem hoc tibi, quod secundum sectam quam dicunt hæresim, sic deservio Patri et Deo meo, credens omnibus quæ in lege et prophetis scripta sunt:</p>
 <p><a name="015">15</a> spem habens in Deum, quam et hi ipsi exspectant, resurrectionem futuram justorum et iniquorum.</p>
 <p><a name="016">16</a> In hoc et ipse studeo sine offendiculo conscientiam habere ad Deum et ad homines semper.</p>
 <p><a name="017">17</a> Post annos autem plures eleemosynas facturus in gentem meam, veni, et oblationes, et vota,</p>
 <p><a name="018">18</a> in quibus invenerunt me purificatum in templo: non cum turba, neque cum tumultu.</p>
 <p><a name="019">19</a> Quidam autem ex Asia Judæi, quos oportebat apud te præsto esse, et accusare si quid haberent adversum me:</p>
 <p><a name="020">20</a> aut hi ipsi dicant si quid invenerunt in me iniquitatis cum stem in concilio,</p>
 <p><a name="021">21</a> nisi de una hac solummodo voce qua clamavi inter eos stans: Quoniam de resurrectione mortuorum ego judicor hodie a vobis.<br>
 </p>
 <p><a name="022">22</a> Distulit autem illos Felix, certissime sciens de via hac, dicens: Cum tribunus Lysias descenderit, audiam vos.</p>
 <p><a name="023">23</a> Jussitque centurioni custodire eum, et habere requiem, nec quemquam de suis prohibere ministrare ei.</p>
 <p><a name="024">24</a> Post aliquot autem dies veniens Felix cum Drusilla uxore sua, quæ erat Judæa, vocavit Paulum, et audivit ab eo fidem quæ est in Christum Jesum.</p>
 <p><a name="025">25</a> Disputante autem illo de justitia, et castitate, et de judicio futuro, tremefactus Felix, respondit: Quod nunc attinet, vade: tempore autem opportuno accersam te:</p>
 <p><a name="026">26</a> simul et sperans quod pecunia ei daretur a Paulo, propter quod et frequenter accersens eum, loquebatur cum eo.</p>
 <p><a name="027">27</a> Biennio autem expleto, accepit successorem Felix Portium Festum. Volens autem gratiam præstare Judæis Felix, reliquit Paulum vinctum.</p>
 <p></p><hr>
 <center>
 <a href="act025.htm">Next: Acts Chapter 25</a></center>
 </body>