<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa143.htm">Polyglot</a> 
 <a href="../kjv/psa143.htm">KJV</a> 
 <a href="../sep/psa143.htm">Sep</a> 
 <a href="../tan/psa143.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa142.htm">Previous</a> 
 <a href="psa144.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 143</h3><p><a name="001">1</a> Psalmus David. Adversus Goliath. [Benedictus Dominus Deus meus,<br> qui docet manus meas ad prælium,<br> et digitos meos ad bellum.<br></p>
 <p><a name="002">2</a> Misericordia mea et refugium meum;<br> susceptor meus et liberator meus;<br> protector meus, et in ipso speravi,<br> qui subdit populum meum sub me.<br></p>
 <p><a name="003">3</a> Domine, quid est homo, quia innotuisti ei?<br> aut filius hominis, quia reputas eum?<br></p>
 <p><a name="004">4</a> Homo vanitati similis factus est;<br> dies ejus sicut umbra prætereunt.<br></p>
 <p><a name="005">5</a> Domine, inclina cælos tuos, et descende;<br> tange montes, et fumigabunt.<br></p>
 <p><a name="006">6</a> Fulgura coruscationem, et dissipabis eos;<br> emitte sagittas tuas, et conturbabis eos.<br></p>
 <p><a name="007">7</a> Emitte manum tuam de alto: eripe me,<br> et libera me de aquis multis,<br> de manu filiorum alienorum:<br></p>
 <p><a name="008">8</a> quorum os locutum est vanitatem,<br> et dextera eorum dextera iniquitatis.<br></p>
 <p><a name="009">9</a> Deus, canticum novum cantabo tibi;<br> in psalterio decachordo psallam tibi.<br></p>
 <p><a name="010">10</a> Qui das salutem regibus,<br> qui redemisti David servum tuum de gladio maligno,<br></p>
 <p><a name="011">11</a> eripe me, et erue me de manu filiorum alienorum,<br> quorum os locutum est vanitatem,<br> et dextera eorum dextera iniquitatis.<br></p>
 <p><a name="012">12</a> Quorum filii sicut novellæ plantationes in juventute sua;<br> filiæ eorum compositæ,<br> circumornatæ ut similitudo templi.<br></p>
 <p><a name="013">13</a> Promptuaria eorum plena, eructantia ex hoc in illud;<br> oves eorum ftosæ, abundantes in egressibus suis;<br></p>
 <p><a name="014">14</a> boves eorum crassæ.<br> Non est ruina maceriæ, neque transitus,<br> neque clamor in plateis eorum.<br></p>
 <p><a name="015">15</a> Beatum dixerunt populum cui hæc sunt;<br> beatus populus cujus Dominus Deus ejus.]</p>
 <p></p><hr>
 <center>
 <a href="psa144.htm">Next: Psalms Chapter 144</a></center>
 </body>