<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2016.htm">Polyglot</a> 
 <a href="../kjv/ch2016.htm">KJV</a> 
 <a href="../sep/ch2016.htm">Sep</a> 
 <a href="../tan/ch2016.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2015.htm">Previous</a> 
 <a href="ch2017.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 16</h3><p><a name="001">1</a> Anno autem trigesimo sexto regni ejus, ascendit Baasa rex Israël in Judam, et muro circumdabat Rama, ut nullus tute posset egredi et ingredi de regno Asa.</p>
 <p><a name="002">2</a> Protulit ergo Asa argentum et aurum de thesauris domus Domini, et de thesauris regis, misitque ad Benadad regem Syriæ, qui habitabat in Damasco, dicens:</p>
 <p><a name="003">3</a> Fdus inter me et te est; pater quoque meus et pater tuus habuere concordiam: quam ob rem misi tibi argentum et aurum, ut rupto fdere quod habes cum Baasa rege Israël, facias eum a me recedere.</p>
 <p><a name="004">4</a> Quo comperto, Benadad misit principes exercituum suorum ad urbes Israël: qui percusserunt Ahion, et Dan, et Abelmaim, et universas urbes Nephthali muratas.</p>
 <p><a name="005">5</a> Quod cum audisset Baasa, desiit ædificare Rama, et intermisit opus suum.</p>
 <p><a name="006">6</a> Porro Asa rex assumpsit universum Judam, et tulerunt lapides de Rama, et ligna quæ ædificationi præparaverat Baasa, ædificavitque ex eis Gabaa et Maspha.</p>
 <p><a name="007">7</a> In tempore illo venit Hanani propheta ad Asa regem Juda, et dixit ei: Quia habuisti fiduciam in rege Syriæ, et non in Domino Deo tuo, idcirco evasit Syriæ regis exercitus de manu tua.</p>
 <p><a name="008">8</a> Nonne Æthiopes et Libyes multo plures erant quadrigis, et equitibus, et multitudine nimia, quos cum Domino credidisses, tradidit in manu tua?</p>
 <p><a name="009">9</a> Oculi enim Domini contemplantur universam terram, et præbent fortitudinem his qui corde perfecto credunt in eum. Stulte igitur egisti, et propter hoc ex præsenti tempore adversum te bella consurgent.</p>
 <p><a name="010">10</a> Iratusque Asa adversus videntem, jussit eum mitti in nervum: valde quippe super hoc fuerat indignatus: et interfecit de populo in tempore illo plurimos.<br>
 </p>
 <p><a name="011">11</a> Opera autem Asa prima et novissima scripta sunt in libro regum Juda et Israël.</p>
 <p><a name="012">12</a> Ægrotavit etiam Asa anno trigesimo nono regni sui, dolore pedum vehementissimo, et nec in infirmitate sua quæsivit Dominum, sed magis in medicorum arte confisus est.</p>
 <p><a name="013">13</a> Dormivitque cum patribus suis, et mortuus est anno quadragesimo primo regni sui.</p>
 <p><a name="014">14</a> Et sepelierunt eum in sepulchro suo quod foderat sibi in civitate David: posueruntque eum super lectum suum plenum aromatibus et unguentibus meretriciis, quæ erant pigmentariorum arte confecta, et combusserunt super eum ambitione nimia.</p>
 <p></p><hr>
 <center>
 <a href="ch2017.htm">Next: 2 Chronicles Chapter 17</a></center>
 </body>