<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act021.htm">Polyglot</a> 
 <a href="../gnt/act021.htm">GNT</a> 
 <a href="../kjv/act021.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act020.htm">Previous</a> 
 <a href="act022.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 21</h3><p><a name="001">1</a> Cum autem factum esset ut navigaremus abstracti ab eis, recto cursu venimus Coum, et sequenti die Rhodum, et inde Pataram.</p>
 <p><a name="002">2</a> Et cum invenissemus navem transfretantem in Phnicen, ascendentes navigavimus.</p>
 <p><a name="003">3</a> Cum apparuissemus autem Cypro, relinquentes eam ad sinistram, navigavimus in Syriam, et venimus Tyrum: ibi enim navis expositura erat onus.</p>
 <p><a name="004">4</a> Inventis autem discipulis, mansimus ibi diebus septem: qui Paulo dicebant per Spiritum ne ascenderet Jerosolymam.</p>
 <p><a name="005">5</a> Et expletis diebus, profecti ibamus, deducentibus nos omnibus cum uxoribus et filiis usque foras civitatem: et positis genibus in littore, oravimus.</p>
 <p><a name="006">6</a> Et cum valefecissemus invicem, ascendimus navem: illi autem redierunt in sua.</p>
 <p><a name="007">7</a> Nos vero navigatione expleta a Tyro descendimus Ptolemaidam: et salutatis fratribus, mansimus die una apud illos.</p>
 <p><a name="008">8</a> Alia autem die profecti, venimus Cæsaream. Et intrantes domum Philippi evangelistæ, qui erat unus de septem, mansimus apud eum.</p>
 <p><a name="009">9</a> Huic autem erant quatuor filiæ virgines prophetantes.<br>
 </p>
 <p><a name="010">10</a> Et cum moraremur per dies aliquot, supervenit quidam a Judæa propheta, nomine Agabus.</p>
 <p><a name="011">11</a> Is cum venisset ad nos, tulit zonam Pauli: et alligans sibi pedes et manus, dixit: Hæc dicit Spiritus Sanctus: Virum, cujus est zona hæc, sic alligabunt in Jerusalem Judæi, et tradent in manus gentium.</p>
 <p><a name="012">12</a> Quod cum audissemus, rogabamus nos, et qui loci illius erant, ne ascenderet Jerosolymam.</p>
 <p><a name="013">13</a> Tunc respondit Paulus, et dixit: Quid facitis flentes, et affligentes cor meum? Ego enim non solum alligari, sed et mori in Jerusalem paratus sum propter nomen Domini Jesu.</p>
 <p><a name="014">14</a> Et cum ei suadere non possemus, quievimus, dicentes: Domini voluntas fiat.<br>
 </p>
 <p><a name="015">15</a> Post dies autem istos, præparati ascendebamus in Jerusalem.</p>
 <p><a name="016">16</a> Venerunt autem et ex discipulis a Cæsarea nobiscum, adducentes secum apud quem hospitaremur Mnasonem quemdam Cyprium, antiquum discipulum.</p>
 <p><a name="017">17</a> Et cum venissemus Jerosolymam, libenter exceperunt nos fratres.<br>
 </p>
 <p><a name="018">18</a> Sequenti autem die introibat Paulus nobiscum ad Jacobum, omnesque collecti sunt seniores.</p>
 <p><a name="019">19</a> Quos cum salutasset, narrabat per singula quæ Deus fecisset in gentibus per ministerium ipsius.</p>
 <p><a name="020">20</a> At illi cum audissent, magnificabant Deum, dixeruntque ei: Vides, frater, quot millia sunt in Judæis qui crediderunt, et omnes æmulatores sunt legis.</p>
 <p><a name="021">21</a> Audierunt autem de te quia discessionem doceas a Moyse eorum qui per gentes sunt Judæorum, dicens non debere eos circumcidere filios suos, neque secundum consuetudinem ingredi.</p>
 <p><a name="022">22</a> Quid ergo est? utique oportet convenire multitudinem: audient enim te supervenisse.</p>
 <p><a name="023">23</a> Hoc ergo fac quod tibi dicimus. Sunt nobis viri quatuor, votum habentes super se.</p>
 <p><a name="024">24</a> His assumptis, sanctifica te cum illis, et impende in illis ut radant capita: et scient omnes quia quæ de te audierunt, falsa sunt, sed ambulas et ipse custodiens legem.</p>
 <p><a name="025">25</a> De his autem qui crediderunt ex gentibus, nos scripsimus judicantes ut abstineant se ab idolis immolato, et sanguine, et suffocato, et fornicatione.</p>
 <p><a name="026">26</a> Tunc Paulus, assumptis viris, postera die purificatus cum illis intravit in templum, annuntians expletionem dierum purificationis, donec offerretur pro unoquoque eorum oblatio.<br>
 </p>
 <p><a name="027">27</a> Dum autem septem dies consummarentur, hi qui de Asia erant Judæi, cum vidissent eum in templo, concitaverunt omnem populum, et injecerunt ei manus, clamantes:</p>
 <p><a name="028">28</a> Viri Israëlitæ, adjuvate: hic est homo qui adversus populum, et legem, et locum hunc, omnes ubique docens, insuper et gentiles induxit in templum, et violavit sanctum locum istum.</p>
 <p><a name="029">29</a> Viderant enim Trophimum Ephesium in civitate cum ipso, quem æstimaverunt quoniam in templum introduxisset Paulus.</p>
 <p><a name="030">30</a> Commotaque est civitas tota, et facta est concursio populi. Et apprehendentes Paulum, trahebant eum extra templum: et statim clausæ sunt januæ.</p>
 <p><a name="031">31</a> Quærentibus autem eum occidere, nuntiatum est tribuno cohortis quia tota confunditur Jerusalem.</p>
 <p><a name="032">32</a> Qui statim, assumptis militibus et centurionibus, decurrit ad illos. Qui cum vidissent tribunum et milites, cessaverunt percutere Paulum.</p>
 <p><a name="033">33</a> Tunc accedens tribunus apprehendit eum, et jussit eum alligari catenis duabus: et interrogabat quis esset, et quid fecisset.</p>
 <p><a name="034">34</a> Alii autem aliud clamabant in turba. Et cum non posset certum cognoscere præ tumultu, jussit duci eum in castra.</p>
 <p><a name="035">35</a> Et cum venisset ad gradus, contigit ut portaretur a militibus propter vim populi.</p>
 <p><a name="036">36</a> Sequebatur enim multitudo populi, clamans: Tolle eum.</p>
 <p><a name="037">37</a> Et cum cpisset induci in castra Paulus, dicit tribuno: Si licet mihi loqui aliquid ad te? Qui dixit: Græce nosti?</p>
 <p><a name="038">38</a> nonne tu es Ægyptius, qui ante hos dies tumultum concitasti, et eduxisti in desertum quatuor millia virorum sicariorum?</p>
 <p><a name="039">39</a> Et dixit ad eum Paulus: Ego homo sum quidem Judæus a Tarso Ciliciæ, non ignotæ civitatis municeps. Rogo autem te, permitte mihi loqui ad populum.</p>
 <p><a name="040">40</a> Et cum ille permisisset, Paulus stans in gradibus annuit manu ad plebem, et magno silentio facto, allocutus est lingua hebræa, dicens:</p>
 <p></p><hr>
 <center>
 <a href="act022.htm">Next: Acts Chapter 22</a></center>
 </body>