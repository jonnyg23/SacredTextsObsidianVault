<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer049.htm">Polyglot</a> 
 <a href="../kjv/jer049.htm">KJV</a> 
 <a href="../sep/jer049.htm">Sep</a> 
 <a href="../tan/jer049.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer048.htm">Previous</a> 
 <a href="jer050.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 49</h3><p><a name="001">1</a> Ad filios Ammon. [Hæc dicit Dominus:<br> Numquid non filii sunt Israël,<br> aut hæres non est ei?<br> cur igitur hæreditate possedit Melchom Gad,<br> et populus ejus in urbibus ejus habitavit?<br></p>
 <p><a name="002">2</a> Ideo dies veniunt, dicit Dominus,<br> et auditum faciam super Rabbath filiorum Ammon fremitum prælii,<br> et erit in tumultum dissipata,<br> filiæque ejus igni succendentur,<br> et possidebit Israël possessores suos, ait Dominus.<br></p>
 <p><a name="003">3</a> Ulula, Hesebon, quoniam vastata est Hai;<br> clamate, filiæ Rabbath:<br> accingite vos ciliciis,<br> plangite et circuite per sepes,<br> quoniam Melchom in transmigrationem ducetur,<br> sacerdotes ejus et principes ejus simul.<br></p>
 <p><a name="004">4</a> Quid gloriaris in vallibus?<br> defluxit vallis tua, filia delicata,<br> quæ confidebas in thesauris tuis,<br> et dicebas: Quis veniet ad me?<br></p>
 <p><a name="005">5</a> Ecce ego inducam super te terrorem,<br> ait Dominus Deus exercituum,<br> ab omnibus qui sunt in circuitu tuo:<br> et dispergemini singuli a conspectu vestro,<br> nec erit qui congreget fugientes.<br></p>
 <p><a name="006">6</a> Et post hæc reverti faciam<br> captivos filiorum Ammon, ait Dominus.]<br>
 </p>
 <p><a name="007">7</a> Ad Idumæam. [Hæc dicit Dominus exercituum:<br> Numquid non ultra est sapientia in Theman?<br> periit consilium a filiis;<br> inutilis facta est sapientia eorum.<br></p>
 <p><a name="008">8</a> Fugite, et terga vertite;<br> descendite in voraginem, habitatores Dedan:<br> quoniam perditionem Esau adduxi super eum,<br> tempus visitationis ejus.<br></p>
 <p><a name="009">9</a> Si vindemiatores venissent super te,<br> non reliquissent racemum:<br> si fures in nocte rapuissent quod sufficeret sibi.<br></p>
 <p><a name="010">10</a> Ego vero discooperui Esau:<br> revelavi abscondita ejus,<br> et celari non poterit:<br> vastatum est semen ejus,<br> et fratres ejus, et vicini ejus, et non erit.<br></p>
 <p><a name="011">11</a> Relinque pupillos tuos: ego faciam eos vivere:<br> et viduæ tuæ in me sperabunt.<br></p>
 <p><a name="012">12</a> Quia hæc dicit Dominus:<br> Ecce quibus non erat judicium ut biberent calicem,<br> bibentes bibent:<br> et tu, quasi innocens relinqueris?<br> non eris innocens, sed bibens bibes.<br></p>
 <p><a name="013">13</a> Quia per memetipsum juravi, dicit Dominus,<br> quod in solitudinem, et in opprobrium,<br> et in desertum, et in maledictionem erit Bosra,<br> et omnes civitates ejus erunt in solitudines sempiternas.<br></p>
 <p><a name="014">14</a> Auditum audivi a Domino,<br> et legatus ad gentes missus est:<br> Congregamini, et venite contra eam,<br> et consurgamus in prælium.<br></p>
 <p><a name="015">15</a> Ecce enim parvulum dedi te in gentibus,<br> contemptibilem inter homines.<br></p>
 <p><a name="016">16</a> Arrogantia tua decepit te,<br> et superbia cordis tui,<br> qui habitas in cavernis petræ,<br> et apprehendere niteris altitudinem collis:<br> cum exaltaveris quasi aquila nidum tuum,<br> inde detraham te, dicit Dominus.<br></p>
 <p><a name="017">17</a> Et erit Idumæa deserta:<br> omnis qui transibit per eam stupebit,<br> et sibilabit super omnes plagas ejus.<br></p>
 <p><a name="018">18</a> Sicut subversa est Sodoma et Gomorrha,<br> et vicinæ ejus, ait Dominus:<br> non habitabit ibi vir,<br> et non incolet eam filius hominis.<br></p>
 <p><a name="019">19</a> Ecce quasi leo ascendet<br> de superbia Jordanis ad pulchritudinem robustam,<br> quia subito currere faciam eum ad illam.<br> Et quis erit electus, quem præponam ei?<br> quis enim similis mei?<br> et quis sustinebit me?<br> et quis est iste pastor, qui resistat vultui meo?<br></p>
 <p><a name="020">20</a> Propterea audite consilium Domini quod iniit de Edom,<br> et cogitationes ejus quas cogitavit de habitatoribus Theman:<br> si non dejecerint eos parvuli gregis,<br> nisi dissipaverint cum eis habitaculum eorum.<br></p>
 <p><a name="021">21</a> A voce ruinæ eorum commota est terra;<br> clamor in mari Rubro auditus est vocis ejus.<br></p>
 <p><a name="022">22</a> Ecce quasi aquila ascendet,<br> et avolabit, et expandet alas suas super Bosran:<br> et erit cor fortium Idumææ in die illa<br> quasi cor mulieris parturientis.]<br>
 </p>
 <p><a name="023">23</a> Ad Damascum. [Confusa est Emath et Arphad,<br> quia auditum pessimum audierunt:<br> turbati sunt in mari;<br> præ sollicitudine quiescere non potuit.<br></p>
 <p><a name="024">24</a> Dissoluta est Damascus,<br> versa est in fugam:<br> tremor apprehendit eam,<br> angustia et dolores tenuerunt eam quasi parturientem.<br></p>
 <p><a name="025">25</a> Quomodo dereliquerunt civitatem laudabilem,<br> urbem lætitiæ?<br></p>
 <p><a name="026">26</a> Ideo cadent juvenes ejus in plateis ejus,<br> et omnes viri prælii conticescent in die illa,<br> ait Dominus exercituum.<br></p>
 <p><a name="027">27</a> Et succendam ignem in muro Damasci,<br> et devorabit mnia Benadad.]<br>
 </p>
 <p><a name="028">28</a> Ad Cedar, et ad regna Asor, quæ percussit Nabuchodonosor rex Babylonis. [Hæc dicit Dominus:<br> Surgite, et ascendite ad Cedar,<br> et vastate filios orientis.<br></p>
 <p><a name="029">29</a> Tabernacula eorum, et greges eorum capient:<br> pelles eorum, et omnia vasa eorum,<br> et camelos eorum tollent sibi,<br> et vocabunt super eos formidinem in circuitu.<br></p>
 <p><a name="030">30</a> Fugite, abite vehementer, in voraginibus sedete,<br> qui habitatis Asor, ait Dominus:<br> iniit enim contra vos Nabuchodonosor rex Babylonis consilium,<br> et cogitavit adversum vos cogitationes.<br></p>
 <p><a name="031">31</a> Consurgite, et ascendite ad gentem quietam,<br> et habitantem confidenter, ait Dominus:<br> non ostia, nec vectes eis: soli habitant.<br></p>
 <p><a name="032">32</a> Et erunt cameli eorum in direptionem,<br> et multitudo jumentorum in prædam:<br> et dispergam eos in omnem ventum,<br> qui sunt attonsi in comam,<br> et ex omni confinio eorum adducam interitum super eos, ait Dominus.<br></p>
 <p><a name="033">33</a> Et erit Asor in habitaculum draconum,<br> deserta usque in æternum:<br> non manebit ibi vir,<br> nec incolet eam filius hominis.]<br>
 </p>
 <p><a name="034">34</a> Quod facum est verbum Domini ad Jeremiam prophetam adversus Ælam, in principio regni Sedeciæ regis Juda, dicens:</p>
 <p><a name="035">35</a> [Hæc dicit Dominus exercituum:<br> Ecce ego confringam arcum Ælam,<br> et summam fortitudinem eorum:<br></p>
 <p><a name="036">36</a> et inducam super Ælam quatuor ventos a quatuor plagis cæli,<br> et ventilabo eos in omnes ventos istos,<br> et non erit gens ad quam non perveniant profugi Ælam.<br></p>
 <p><a name="037">37</a> Et pavere faciam Ælam coram inimicis suis,<br> et in conspectu quærentium animam eorum:<br> et adducam super eos malum,<br> iram furoris mei, dicit Dominus,<br> et mittam post eos gladium donec consumam eos.<br></p>
 <p><a name="038">38</a> Et ponam solium meum in Ælam,<br> et perdam inde reges et principes, ait Dominus.<br></p>
 <p><a name="039">39</a> In novissimis autem diebus<br> reverti faciam captivos Ælam, dicit Dominus.]</p>
 <p></p><hr>
 <center>
 <a href="jer050.htm">Next: Jeremiah Chapter 50</a></center>
 </body>