<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis013.htm">Polyglot</a> 
 <a href="../apo/wis013.htm">Apo</a> 
 <a href="../sep/wis013.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis012.htm">Previous</a> 
 <a href="wis014.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 13</h3><p><a name="001">1</a> [Vani autem sunt omnes homines<br> in quibus non subest scientia Dei;<br> et de his quæ videntur bona,<br> non potuerunt intelligere eum qui est,<br> neque operibus attendentes agnoverunt quis esset artifex:<br></p>
 <p><a name="002">2</a> sed aut ignem, aut spiritum, aut citatum aërem,<br> aut gyrum stellarum, aut nimiam aquam, aut solem et lunam,<br> rectores orbis terrarum deos putaverunt.<br></p>
 <p><a name="003">3</a> Quorum si specie delectati, deos putaverunt,<br> sciant quanto his dominator eorum speciosior est:<br> speciei enim generator hæc omnia constituit.<br></p>
 <p><a name="004">4</a> Aut si virtutem et opera eorum mirati sunt,<br> intelligant ab illis quoniam qui hæc fecit fortior est illis:<br></p>
 <p><a name="005">5</a> a magnitudine enim speciei et creaturæ<br> cognoscibiliter poterit creator horum videri.<br></p>
 <p><a name="006">6</a> Sed tamen adhuc in his minor est querela;<br> et hi enim fortasse errant,<br> Deum quærentes, et volentes invenire.<br></p>
 <p><a name="007">7</a> Etenim cum in operibus illius conversentur inquirunt,<br> et persuasum habent quoniam bona sunt quæ videntur.<br></p>
 <p><a name="008">8</a> Iterum autem nec his debet ignosci.<br></p>
 <p><a name="009">9</a> Si enim tantum potuerunt scire<br> ut possent æstimare sæculum,<br> quomodo hujus Dominum non facilius invenerunt?]<br>
 </p>
 <p><a name="010">10</a> [Infelices autem sunt,<br> et inter mortuos spes illorum est,<br> qui appellaverunt deos opera manuum hominum:<br> aurum et argentum, artis inventionem,<br> et similitudines animalium, aut lapidem inutilem,<br> opus manus antiquæ.<br></p>
 <p><a name="011">11</a> Aut si quis artifex faber de silva lignum rectum secuerit,<br> et hujus docte eradat omnem corticem,<br> et arte sua usus<br> diligenter fabricet vas utile in conversationem vitæ;<br></p>
 <p><a name="012">12</a> reliquiis autem ejus operis<br> ad præparationem escæ abutatur,<br></p>
 <p><a name="013">13</a> et reliquum horum quod ad nullos usus facit,<br> lignum curvum et vorticibus plenum<br> sculpat diligenter per vacuitatem suam,<br> et per scientiam suæ artis figuret illud,<br> et assimilet illud imagini hominis,<br></p>
 <p><a name="014">14</a> aut alicui ex animalibus illud comparet:<br> perliniens rubrica, et rubicundum faciens fuco colorem illius,<br> et omnem maculam quæ in illo est perliniens;<br></p>
 <p><a name="015">15</a> et faciat ei dignam habitationem,<br> et in pariete ponens illud,<br> et confirmans ferro</p>
 <p><a name="016">16</a> ne forte cadat,<br> prospiciens illi:<br> sciens quoniam non potest adjuvare se:<br> imago enim est, et opus est illi adjutorium.<br></p>
 <p><a name="017">17</a> Et de substantia sua, et de filiis suis,<br> et de nuptiis votum faciens inquirit:<br> non erubescit loqui cum illo qui sine anima est.<br></p>
 <p><a name="018">18</a> Et pro sanitate quidem infirmum deprecatur,<br> et pro vita rogat mortuum,<br> et in adjutorium inutilem invocat.<br></p>
 <p><a name="019">19</a> Et pro itinere petit ab eo qui ambulare non potest;<br> et de acquirendo, et de operando,<br> et de omnium rerum eventu,<br> petit ab eo qui in omnibus est inutilis.]</p>
 <p></p><hr>
 <center>
 <a href="wis014.htm">Next: Wisdom Chapter 14</a></center>
 </body>