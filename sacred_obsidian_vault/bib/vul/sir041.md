<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir041.htm">Polyglot</a> 
 <a href="../apo/sir041.htm">Apo</a> 
 <a href="../sep/sir041.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir040.htm">Previous</a> 
 <a href="sir042.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 41</h3><p><a name="001">1</a> [O mors, quam amara est memoria tua<br> homini pacem habenti in substantiis suis:<br></p>
 <p><a name="002">2</a> viro quieto, et cujus viæ directæ sunt in omnibus,<br> et adhuc valenti accipere cibum!<br></p>
 <p><a name="003">3</a> O mors, bonum est judicium tuum homini indigenti,<br> et qui minoratur viribus,<br></p>
 <p><a name="004">4</a> defecto ætate, et cui de omnibus cura est,<br> et incredibili, qui perdit patientiam!<br></p>
 <p><a name="005">5</a> Noli metuere judicium mortis:<br> memento quæ ante te fuerunt,<br> et quæ superventura sunt tibi:<br> hoc judicium a Domino omni carni.<br></p>
 <p><a name="006">6</a> Et quid superveniet tibi in beneplacito Altissimi?<br> sive decem, sive centum, sive mille anni:<br></p>
 <p><a name="007">7</a> non est enim in inferno accusatio vitæ.]<br>
 </p>
 <p><a name="008">8</a> [Filii abominationum fiunt filii peccatorum,<br> et qui conversantur secus domos impiorum.<br></p>
 <p><a name="009">9</a> Filiorum peccatorum periet hæreditas,<br> et cum semine illorum assiduitas opprobrii.<br></p>
 <p><a name="010">10</a> De patre impio queruntur filii,<br> quoniam propter illum sunt in opprobrio.<br></p>
 <p><a name="011">11</a> Væ vobis, viri impii,<br> qui dereliquistis legem Domini Altissimi!<br></p>
 <p><a name="012">12</a> Et si nati fueritis, in maledictione nascemini:<br> et si mortui fueritis, in maledictione erit pars vestra.<br></p>
 <p><a name="013">13</a> Omnia quæ de terra sunt in terram convertentur:<br> sic impii a maledicto in perditionem.<br></p>
 <p><a name="014">14</a> Luctus hominum in corpore ipsorum:<br> nomen autem impiorum delebitur.<br></p>
 <p><a name="015">15</a> Curam habe de bono nomine:<br> hoc enim magis permanebit tibi<br> quam mille thesauri pretiosi et magni.<br></p>
 <p><a name="016">16</a> Bonæ vitæ numerus dierum:<br> bonum autem nomen permanebit in ævum.]<br>
 </p>
 <p><a name="017">17</a> [Disciplinam in pace conservate, filii:<br> sapientia enim abscondita, et thesaurus invisus,<br> quæ utilitas in utrisque?<br></p>
 <p><a name="018">18</a> Melior est homo qui abscondit stultitiam suam,<br> quam homo qui abscondit sapientiam suam.<br></p>
 <p><a name="019">19</a> Verumtamen reveremini in his quæ procedunt de ore meo:<br></p>
 <p><a name="020">20</a> non est enim bonum omnem reverentiam observare,<br> et non omnia omnibus bene placent in fide.<br></p>
 <p><a name="021">21</a> Erubescite a patre et a matre de fornicatione:<br> et a præsidente et a potente de mendacio:<br></p>
 <p><a name="022">22</a> a principe et a judice de delicto:<br> a synagoga et plebe de iniquitate:<br></p>
 <p><a name="023">23</a> a socio et amico de injustitia,<br> et de loco in quo habitas:<br></p>
 <p><a name="024">24</a> de furto, de veritate Dei, et testamento:<br> de discubitu in panibus, et ab obfuscatione dati et accepti:<br></p>
 <p><a name="025">25</a> a salutantibus de silentio,<br> a respectu mulieris fornicariæ,<br> et ab aversione vultus cognati.<br></p>
 <p><a name="026">26</a> Ne avertas faciem a proximo tuo,<br> et ab auferendo partem et non restituendo.<br></p>
 <p><a name="027">27</a> Ne respicias mulierem alieni viri,<br> et ne scruteris ancillam ejus,<br> neque steteris ad lectum ejus.<br></p>
 <p><a name="028">28</a> Ab amicis de sermonibus improperii:<br> et cum dederis, ne improperes.]</p>
 <p></p><hr>
 <center>
 <a href="sir042.htm">Next: Sirach Chapter 42</a></center>
 </body>