<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1021.htm">Polyglot</a> 
 <a href="../kjv/kg1021.htm">KJV</a> 
 <a href="../sep/kg1021.htm">Sep</a> 
 <a href="../tan/kg1021.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="kg1020.htm">Previous</a> 
 <a href="kg1022.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 21</h3><p><a name="001">1</a> Post verba autem hæc, tempore illo vinea erat Naboth Jezrahelitæ, quæ erat in Jezrahel, juxta palatium Achab regis Samariæ.</p>
 <p><a name="002">2</a> Locutus est ergo Achab ad Naboth, dicens: Da mihi vineam tuam, ut faciam mihi hortum olerum, quia vicina est, et prope domum meam: daboque tibi pro ea vineam meliorem, aut si commodius tibi putas, argenti pretium, quanto digna est.</p>
 <p><a name="003">3</a> Cui respondit Naboth: Propitius sit mihi Dominus, ne dem hæreditatem patrum meorum tibi.</p>
 <p><a name="004">4</a> Venit ergo Achab in domum suam indignans, et frendens super verbo quod locutus fuerat ad eum Naboth Jezrahelites, dicens: Non dabo tibi hæreditatem patrum meorum. Et projiciens se in lectulum suum, avertit faciem suam ad parietem, et non comedit panem.</p>
 <p><a name="005">5</a> Ingressa est autem ad eum Jezabel uxor sua, dixitque ei: Quid est hoc, unde anima tua contristata est? et quare non comedis panem?</p>
 <p><a name="006">6</a> Qui respondit ei: Locutus sum Naboth Jezrahelitæ, et dixi ei: Da mihi vineam tuam, accepta pecunia: aut, si tibi placet, dabo tibi vineam meliorem pro ea. Et ille ait: Non dabo tibi vineam meam.</p>
 <p><a name="007">7</a> Dixit ergo ad eum Jezabel uxor ejus: Grandis auctoritatis es, et bene regis regnum Israël. Surge, et comede panem, et æquo animo esto: ego dabo tibi vineam Naboth Jezrahelitæ.<br>
 </p>
 <p><a name="008">8</a> Scripsit itaque litteras ex nomine Achab, et signavit eas annulo ejus, et misit ad majores natu, et optimates, qui erant in civitate ejus, et habitabant cum Naboth.</p>
 <p><a name="009">9</a> Litterarum autem hæc erat sententia: Prædicate jejunium, et sedere facite Naboth inter primos populi:</p>
 <p><a name="010">10</a> et submittite duos viros filios Belial contra eum, et falsum testimonium dicant: Benedixit Deum et regem: et educite eum, et lapidate, sicque moriatur.</p>
 <p><a name="011">11</a> Fecerunt ergo cives ejus majores natu et optimates, qui habitabant cum eo in urbe, sicut præceperat eis Jezabel, et sicut scriptum erat in litteris quas miserat ad eos:</p>
 <p><a name="012">12</a> prædicaverunt jejunium, et sedere fecerunt Naboth inter primos populi.</p>
 <p><a name="013">13</a> Et adductis duobus viris filiis diaboli, fecerunt eos sedere contra eum: at illi, scilicet ut viri diabolici, dixerunt contra eum testimonium coram multitudine: Benedixit Naboth Deum et regem: quam ob rem eduxerunt eum extra civitatem, et lapidibus interfecerunt.</p>
 <p><a name="014">14</a> Miseruntque ad Jezabel, dicentes: Lapidatus est Naboth, et mortuus est.</p>
 <p><a name="015">15</a> Factum est autem, cum audisset Jezabel lapidatum Naboth et mortuum, locuta est ad Achab: Surge, et posside vineam Naboth Jezrahelitæ, qui noluit tibi acquiescere, et dare eam accepta pecunia: non enim vivit Naboth, sed mortuus est.</p>
 <p><a name="016">16</a> Quod cum audisset Achab, mortuum videlicet Naboth, surrexit, et descendebat in vineam Naboth Jezrahelitæ, ut possideret eam.<br>
 </p>
 <p><a name="017">17</a> Factum est igitur sermo Domini ad Eliam Thesbiten, dicens:</p>
 <p><a name="018">18</a> Surge, et descende in occursum Achab regis Israël, qui est in Samaria: ecce ad vineam Naboth descendit, ut possideat eam.</p>
 <p><a name="019">19</a> Et loqueris ad eum, dicens: Hæc dicit Dominus: Occidisti, insuper et possedisti. Et post hæc addes: Hæc dicit Dominus: In loco hoc, in quo linxerunt canes sanguinem Naboth, lambent quoque sanguinem tuum.</p>
 <p><a name="020">20</a> Et ait Achab ad Eliam: Num invenisti me inimicum tibi? Qui dixit: Inveni, eo quod venundatus sis, ut faceres malum in conspectu Domini.</p>
 <p><a name="021">21</a> Ecce ego inducam super te malum, et demetam posteriora tua, et interficiam de Achab mingentem ad parietem, et clausum et ultimum in Israël.</p>
 <p><a name="022">22</a> Et dabo domum tuam sicut domum Jeroboam filii Nabat, et sicut domum Baasa filii Ahia: quia egisti ut me ad iracundiam provocares, et peccare fecisti Israël.</p>
 <p><a name="023">23</a> Sed et de Jezabel locutus est Dominus, dicens: Canes comedent Jezabel in agro Jezrahel.</p>
 <p><a name="024">24</a> Si mortuus fuerit Achab in civitate, comedent eum canes: si autem mortuus fuerit in agro, comedent eum volucres cæli.</p>
 <p><a name="025">25</a> Igitur non fuit alter talis sicut Achab, qui venundatus est ut faceret malum in conspectu Domini: concitavit enim eum Jezabel uxor sua,</p>
 <p><a name="026">26</a> et abominabilis factus est, in tantum ut sequeretur idola quæ fecerant Amorrhæi, quos consumpsit Dominus a facie filiorum Israël.</p>
 <p><a name="027">27</a> Itaque cum audisset Achab sermones istos, scidit vestimenta sua, et operuit cilicio carnem suam, jejunavitque et dormivit in sacco, et ambulavit demisso capite.</p>
 <p><a name="028">28</a> Et factus est sermo Domini ad Eliam Thesbiten, dicens:</p>
 <p><a name="029">29</a> Nonne vidisti humiliatum Achab coram me? quia igitur humiliatus est mei causa, non inducam malum in diebus ejus, sed in diebus filii sui inferam malum domui ejus.</p>
 <p></p><hr>
 <center>
 <a href="kg1022.htm">Next: 1 Kings Chapter 22</a></center>
 </body>