<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jon004.htm">Polyglot</a> 
 <a href="../kjv/jon004.htm">KJV</a> 
 <a href="../sep/jon004.htm">Sep</a> 
 <a href="../tan/jon004.htm">Tan</a> 
 
 <br>
 <br><a href="jon.htm">Jonah Index</a><br>
  
 <a href="jon003.htm">Previous</a> 
 <a href="mic001.htm">Next</a> 
 </center>
 <hr>
 
 <h3 align="CENTER">Vulgate (Latin): Jonah Chapter 4</h3><p><a name="001">1</a> Et afflictus est Jonas afflictione magna, et iratus est:</p>
 <p><a name="002">2</a> et oravit ad Dominum, et dixit: Obsecro, Domine, numquid non hoc est verbum meum cum adhuc essem in terra mea? propter hoc præoccupavi ut fugerem in Tharsis: scio enim quia tu Deus clemens et misericors es, patiens et multæ miserationis, et ignoscens super malitia.</p>
 <p><a name="003">3</a> Et nunc, Domine, tolle, quæso, animam meam a me, quia melior est mihi mors quam vita.</p>
 <p><a name="004">4</a> Et dixit Dominus: Putasne bene irasceris tu?</p>
 <p><a name="005">5</a> Et egressus est Jonas de civitate, et sedit contra orientem civitatis: et fecit sibimet umbraculum ibi, et sedebat subter illud in umbra, donec videret quid accideret civitati.</p>
 <p><a name="006">6</a> Et præparavit Dominus Deus hederam, et ascendit super caput Jonæ, ut esset umbra super caput ejus, et protegeret eum (laboraverat enim): et lætatus est Jonas super hedera lætitia magna.</p>
 <p><a name="007">7</a> Et paravit Deus vermen ascensu diluculi in crastinum: et percussit hederam, et exaruit.</p>
 <p><a name="008">8</a> Et cum ortus fuisset sol, præcepit Dominus vento calido et urenti: et percussit sol super caput Jonæ, et æstuabat: et petivit animæ suæ ut moreretur, et dixit: Melius est mihi mori quam vivere.</p>
 <p><a name="009">9</a> Et dixit Dominus ad Jonam: Putasne bene irasceris tu super hedera? Et dixit: Bene irascor ego usque ad mortem.</p>
 <p><a name="010">10</a> Et dixit Dominus: Tu doles super hederam in qua non laborasti, neque fecisti ut cresceret; quæ sub una nocte nata est, et sub una nocte periit:</p>
 <p><a name="011">11</a> et ego non parcam Ninive, civitati magnæ, in qua sunt plus quam centum viginti millia hominum qui nesciunt quid sit inter dexteram et sinistram suam, et jumenta multa?</p>
 <p></p>
 <p></p><hr>
 <center>
 <a href="mic001.htm">Next: Micah Chapter 1</a></center>
 </body>