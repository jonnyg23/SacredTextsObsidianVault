<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2025.htm">Polyglot</a> 
 <a href="../kjv/ch2025.htm">KJV</a> 
 <a href="../sep/ch2025.htm">Sep</a> 
 <a href="../tan/ch2025.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2024.htm">Previous</a> 
 <a href="ch2026.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 25</h3><p><a name="001">1</a> Viginti quinque annorum erat Amasias cum regnare cpisset, et viginti novem annis regnavit in Jerusalem: nomen matris ejus Joadan de Jerusalem.</p>
 <p><a name="002">2</a> Fecitque bonum in conspectu Domini, verumtamen non in corde perfecto.</p>
 <p><a name="003">3</a> Cumque roboratum sibi videret imperium, jugulavit servos qui occiderant regem patrem suum,</p>
 <p><a name="004">4</a> sed filios eorum non interfecit, sicut scriptum est in libro legis Moysi, ubi præcepit Dominus, dicens: Non occidentur patres pro filiis, neque filii pro patribus suis, sed unusquisque in suo peccato morietur.</p>
 <p><a name="005">5</a> Congregavit igitur Amasias Judam, et constituit eos per familias, tribunosque et centuriones in universo Juda et Benjamin: et recensuit a viginti annis supra, invenitque trecenta millia juvenum qui egrederentur ad pugnam, et tenerent hastam et clypeum:</p>
 <p><a name="006">6</a> mercede quoque conduxit de Israël centum millia robustorum, centum talentis argenti.</p>
 <p><a name="007">7</a> Venit autem homo Dei ad illum, et ait: O rex, ne egrediatur tecum exercitus Israël: non est enim Dominus cum Israël, et cunctis filiis Ephraim:</p>
 <p><a name="008">8</a> quod si putas in robore exercitus bella consistere, superari te faciet Deus ab hostibus: Dei quippe est et adjuvare, et in fugam convertere.</p>
 <p><a name="009">9</a> Dixitque Amasias ad hominem Dei: Quid ergo fiet de centum talentis, quæ dedi militibus Israël? Et respondit ei homo Dei: Habet Dominus unde tibi dare possit multo his plura.</p>
 <p><a name="010">10</a> Separavit itaque Amasias exercitum qui venerat ad eum ex Ephraim, ut reverteretur in locum suum: at illi contra Judam vehementer irati, reversi sunt in regionem suam.<br>
 </p>
 <p><a name="011">11</a> Porro Amasias confidenter eduxit populum suum, et abiit in vallem Salinarum, percussitque filios Seir decem millia:</p>
 <p><a name="012">12</a> et alia decem millia virorum ceperunt filii Juda, et adduxerunt ad præruptum cujusdam petræ, præcipitaveruntque eos de summo in præceps: qui universi crepuerunt.</p>
 <p><a name="013">13</a> At ille exercitus quem remiserat Amasias ne secum iret ad prælium, diffusus est in civitatibus Juda, a Samaria usque ad Bethoron, et interfectis tribus millibus, diripuit prædam magnam.</p>
 <p><a name="014">14</a> Amasias vero post cædem Idumæorum, et allatos deos filiorum Seir, statuit illos in deos sibi, et adorabat eos, et illis adolebat incensum.</p>
 <p><a name="015">15</a> Quam ob rem iratus Dominus contra Amasiam misit ad illum prophetam, qui diceret ei: Cur adorasti deos qui non liberaverunt populum suum de manu tua?</p>
 <p><a name="016">16</a> Cumque hæc ille loqueretur, respondit ei: Num consiliarius regis es? quiesce, ne interficiam te. Discedensque propheta: Scio, inquit, quod cogitaverit Deus occidere te quia fecisti hoc malum, et insuper non acquievisti consilio meo.<br>
 </p>
 <p><a name="017">17</a> Igitur Amasias rex Juda inito pessimo consilio, misit ad Joas filium Joachaz filii Jehu regem Israël, dicens: Veni, videamus nos mutuo.</p>
 <p><a name="018">18</a> At ille remisit nuntios, dicens: Carduus qui est in Libano misit ad cedrum Libani, dicens: Da filiam tuam filio meo uxorem: et ecce bestiæ quæ erant in silva Libani, transierunt, et conculcaverunt carduum.</p>
 <p><a name="019">19</a> Dixisti: Percussi Edom, et idcirco erigitur cor tuum in superbiam: sede in domo tua: cur malum adversum te provocas, ut cadas et tu, et Juda tecum?</p>
 <p><a name="020">20</a> Noluit audire Amasias, eo quod Domini esset voluntas ut traderetur in manus hostium propter deos Edom.</p>
 <p><a name="021">21</a> Ascendit igitur Joas rex Israël, et mutuos sibi præbuere conspectus: Amasias autem rex Juda erat in Bethsames Juda:</p>
 <p><a name="022">22</a> corruitque Juda coram Israël, et fugit in tabernacula sua.</p>
 <p><a name="023">23</a> Porro Amasiam regem Juda, filium Joas filii Joachaz, cepit Joas rex Israël in Bethsames, et adduxit in Jerusalem: destruxitque murum ejus a porta Ephraim usque ad portam anguli quadringentis cubitis.</p>
 <p><a name="024">24</a> Omne quoque aurum et argentum, et universa vasa quæ repererat in domo Dei, et apud Obededom in thesauris etiam domus regiæ, necnon et filios obsidum, reduxit in Samariam.</p>
 <p><a name="025">25</a> Vixit autem Amasias filius Joas rex Juda, postquam mortuus est Joas filius Joachaz rex Israël, quindecim annis.</p>
 <p><a name="026">26</a> Reliqua autem sermonum Amasiæ priorum et novissimorum scripta sunt in libro regum Juda et Israël.</p>
 <p><a name="027">27</a> Qui postquam recessit a Domino, tetenderunt ei insidias in Jerusalem. Cumque fugisset in Lachis, miserunt, et interfecerunt eum ibi.</p>
 <p><a name="028">28</a> Reportantesque super equos, sepelierunt eum cum patribus suis in civitate David.</p>
 <p></p><hr>
 <center>
 <a href="ch2026.htm">Next: 2 Chronicles Chapter 26</a></center>
 </body>