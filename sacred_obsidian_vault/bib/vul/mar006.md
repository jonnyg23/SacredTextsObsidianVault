<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar006.htm">Polyglot</a> 
 <a href="../gnt/mar006.htm">GNT</a> 
 <a href="../kjv/mar006.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar005.htm">Previous</a> 
 <a href="mar007.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 6</h3><p><a name="001">1</a> Et egressus inde, abiit in patriam suam: et sequebantur eum discipuli sui:</p>
 <p><a name="002">2</a> et facto sabbato cpit in synagoga docere: et multi audientes admirabantur in doctrina ejus, dicentes: Unde huic hæc omnia? et quæ est sapientia, quæ data est illi, et virtutes tales, quæ per manus ejus efficiuntur?</p>
 <p><a name="003">3</a> Nonne hic est faber, filius Mariæ, frater Jacobi, et Joseph, et Judæ, et Simonis? nonne et sorores ejus hic nobiscum sunt? Et scandalizabantur in illo.</p>
 <p><a name="004">4</a> Et dicebat illis Jesus: Quia non est propheta sine honore nisi in patria sua, et in domo sua, et in cognatione sua.</p>
 <p><a name="005">5</a> Et non poterat ibi virtutem ullam facere, nisi paucos infirmos impositis manibus curavit:</p>
 <p><a name="006">6</a> et mirabatur propter incredulitatem eorum, et circuibat castella in circuitu docens.<br>
 </p>
 <p><a name="007">7</a> Et vocavit duodecim: et cpit eos mittere binos, et dabat illis potestatem spirituum immundorum.</p>
 <p><a name="008">8</a> Et præcepit eis ne quid tollerent in via, nisi virgam tantum: non peram, non panem, neque in zona æs,</p>
 <p><a name="009">9</a> sed calceatos sandaliis, et ne induerentur duabus tunicis.</p>
 <p><a name="010">10</a> Et dicebat eis: Quocumque introieritis in domum, illic manete donec exeatis inde:</p>
 <p><a name="011">11</a> et quicumque non receperint vos, nec audierint vos, exeuntes inde, excutite pulverem de pedibus vestris in testimonium illis.</p>
 <p><a name="012">12</a> Et exeuntes prædicabant ut pnitentiam agerent:</p>
 <p><a name="013">13</a> et dæmonia multa ejiciebant, et ungebant oleo multos ægros, et sanabant.<br>
 </p>
 <p><a name="014">14</a> Et audivit rex Herodes (manifestum enim factum est nomen ejus), et dicebat: Quia Joannes Baptista resurrexit a mortuis: et propterea virtutes operantur in illo.</p>
 <p><a name="015">15</a> Alii autem dicebant: Quia Elias est; alii vero dicebant: Quia propheta est, quasi unus ex prophetis.</p>
 <p><a name="016">16</a> Quo audito Herodes ait: Quem ego decollavi Joannem, hic a mortuis resurrexit.</p>
 <p><a name="017">17</a> Ipse enim Herodes misit, ac tenuit Joannem, et vinxit eum in carcere propter Herodiadem uxorem Philippi fratris sui, quia duxerat eam.</p>
 <p><a name="018">18</a> Dicebat enim Joannes Herodi: Non licet tibi habere uxorem fratris tui.</p>
 <p><a name="019">19</a> Herodias autem insidiabatur illi: et volebat occidere eum, nec poterat.</p>
 <p><a name="020">20</a> Herodes enim metuebat Joannem, sciens eum virum justum et sanctum: et custodiebat eum, et audito eo multa faciebat, et libenter eum audiebat.</p>
 <p><a name="021">21</a> Et cum dies opportunus accidisset, Herodes natalis sui cnam fecit principibus, et tribunis, et primis Galilææ:</p>
 <p><a name="022">22</a> cumque introisset filia ipsius Herodiadis, et saltasset, et placuisset Herodi, simulque recumbentibus, rex ait puellæ: Pete a me quod vis, et dabo tibi:</p>
 <p><a name="023">23</a> et juravit illi: Quia quidquid petieris dabo tibi, licet dimidium regni mei.</p>
 <p><a name="024">24</a> Quæ cum exisset, dixit matri suæ: Quid petam? At illa dixit: Caput Joannis Baptistæ.</p>
 <p><a name="025">25</a> Cumque introisset statim cum festinatione ad regem, petivit dicens: Volo ut protinus des mihi in disco caput Joannis Baptistæ.</p>
 <p><a name="026">26</a> Et contristatus est rex: propter jusjurandum, et propter simul discumbentes, noluit eam contristare:</p>
 <p><a name="027">27</a> sed misso speculatore præcepit afferri caput ejus in disco. Et decollavit eum in carcere,</p>
 <p><a name="028">28</a> et attulit caput ejus in disco: et dedit illud puellæ, et puella dedit matri suæ.</p>
 <p><a name="029">29</a> Quo audito, discipuli ejus venerunt, et tulerunt corpus ejus: et posuerunt illud in monumento.<br>
 </p>
 <p><a name="030">30</a> Et convenientes Apostoli ad Jesum, renuntiaverunt ei omnia quæ egerant, et docuerant.</p>
 <p><a name="031">31</a> Et ait illis: Venite seorsum in desertum locum, et requiescite pusillum. Erant enim qui veniebant et redibant multi: et nec spatium manducandi habebant.</p>
 <p><a name="032">32</a> Et ascendentes in navim, abierunt in desertum locum seorsum.</p>
 <p><a name="033">33</a> Et viderunt eos abeuntes, et cognoverunt multi: et pedestres de omnibus civitatibus concurrerunt illuc, et prævenerunt eos.</p>
 <p><a name="034">34</a> Et exiens vidit turbam multam Jesus: et misertus est super eos, quia erant sicut oves non habentes pastorem, et cpit docere multa.</p>
 <p><a name="035">35</a> Et cum jam hora multa fieret, accesserunt discipuli ejus, dicentes: Desertus est locus hic, et jam hora præteriit:</p>
 <p><a name="036">36</a> dimitte illos, ut euntes in proximas villas et vicos, emant sibi cibos, quos manducent.</p>
 <p><a name="037">37</a> Et respondens ait illis: Date illis vos manducare. Et dixerunt ei: Euntes emamus ducentis denariis panes, et dabimus illis manducare.</p>
 <p><a name="038">38</a> Et dicit eis: Quot panes habetis? ite, et videte. Et cum cognovissent, dicunt: Quinque, et duos pisces.</p>
 <p><a name="039">39</a> Et præcepit illis ut accumbere facerent omnes secundum contubernia super viride fnum.</p>
 <p><a name="040">40</a> Et discubuerunt in partes per centenos et quinquagenos.</p>
 <p><a name="041">41</a> Et acceptis quinque panibus et duobus pisces, intuens in cælum, benedixit, et fregit panes, et dedit discipulis suis, ut ponerent ante eos: et duos pisces divisit omnibus.</p>
 <p><a name="042">42</a> Et manducaverunt omnes, et saturati sunt.</p>
 <p><a name="043">43</a> Et sustulerunt reliquias, fragmentorum duodecim cophinos plenos, et de piscibus.</p>
 <p><a name="044">44</a> Erant autem qui manducaverunt quinque millia virorum.<br>
 </p>
 <p><a name="045">45</a> Et statim coëgit discipulos suos ascendere navim, ut præcederent eum trans fretum ad Bethsaidam, dum ipse dimitteret populum.</p>
 <p><a name="046">46</a> Et cum dimisisset eos, abiit in montem orare.</p>
 <p><a name="047">47</a> Et cum sero esset, erat navis in medio mari et ipse solus in terra.</p>
 <p><a name="048">48</a> Et videns eos laborantes in remigando (erat enim ventus contrarius eis) et circa quartam vigiliam noctis venit ad eos ambulans supra mare: et volebat præterire eos.</p>
 <p><a name="049">49</a> At illi ut viderunt eum ambulantem supra mare, putaverunt phantasma esse, et exclamaverunt.</p>
 <p><a name="050">50</a> Omnes enim viderunt eum, et conturbati sunt. Et statim locutus est cum eis, et dixit eis: Confidite, ego sum: nolite timere.</p>
 <p><a name="051">51</a> Et ascendit ad illos in navim, et cessavit ventus. Et plus magis intra se stupebant:</p>
 <p><a name="052">52</a> non enim intellexerunt de panibus: erat enim cor eorum obcæcatum.</p>
 <p><a name="053">53</a> Et cum transfretassent, venerunt in terram Genesareth, et applicuerunt.</p>
 <p><a name="054">54</a> Cumque egressi essent de navi, continuo cognoverunt eum:</p>
 <p><a name="055">55</a> et percurrentes universam regionem illam, cperunt in grabatis eos, qui se male habebant, circumferre, ubi audiebant eum esse.</p>
 <p><a name="056">56</a> Et quocumque introibat, in vicos, vel in villas aut civitates, in plateis ponebant infirmos, et deprecabantur eum, ut vel fimbriam vestimenti ejus tangerent, et quotquot tangebant eum, salvi fiebant.</p>
 <p></p><hr>
 <center>
 <a href="mar007.htm">Next: Mark Chapter 7</a></center>
 </body>