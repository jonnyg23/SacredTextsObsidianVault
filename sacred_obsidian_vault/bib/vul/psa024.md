<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa024.htm">Polyglot</a> 
 <a href="../kjv/psa024.htm">KJV</a> 
 <a href="../sep/psa024.htm">Sep</a> 
 <a href="../tan/psa024.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa023.htm">Previous</a> 
 <a href="psa025.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 24</h3><p><a name="001">1</a> In finem. Psalmus David. [Ad te, Domine, levavi animam meam:<br></p>
 <p><a name="002">2</a> Deus meus, in te confido; non erubescam.<br></p>
 <p><a name="003">3</a> Neque irrideant me inimici mei:<br> etenim universi qui sustinent te, non confundentur.<br></p>
 <p><a name="004">4</a> Confundantur omnes iniqua agentes supervacue.<br> Vias tuas, Domine, demonstra mihi,<br> et semitas tuas edoce me.<br></p>
 <p><a name="005">5</a> Dirige me in veritate tua, et doce me,<br> quia tu es Deus salvator meus,<br> et te sustinui tota die.<br></p>
 <p><a name="006">6</a> Reminiscere miserationum tuarum, Domine,<br> et misericordiarum tuarum quæ a sæculo sunt.<br></p>
 <p><a name="007">7</a> Delicta juventutis meæ, et ignorantias meas, ne memineris.<br> Secundum misericordiam tuam memento mei tu,<br> propter bonitatem tuam, Domine.<br></p>
 <p><a name="008">8</a> Dulcis et rectus Dominus;<br> propter hoc legem dabit delinquentibus in via.<br></p>
 <p><a name="009">9</a> Diriget mansuetos in judicio;<br> docebit mites vias suas.<br></p>
 <p><a name="010">10</a> Universæ viæ Domini, misericordia et veritas,<br> requirentibus testamentum ejus et testimonia ejus.<br></p>
 <p><a name="011">11</a> Propter nomen tuum, Domine,<br> propitiaberis peccato meo; multum est enim.<br></p>
 <p><a name="012">12</a> Quis est homo qui timet Dominum?<br> legem statuit ei in via quam elegit.<br></p>
 <p><a name="013">13</a> Anima ejus in bonis demorabitur,<br> et semen ejus hæreditabit terram.<br></p>
 <p><a name="014">14</a> Firmamentum est Dominus timentibus eum;<br> et testamentum ipsius ut manifestetur illis.<br></p>
 <p><a name="015">15</a> Oculi mei semper ad Dominum,<br> quoniam ipse evellet de laqueo pedes meos.<br></p>
 <p><a name="016">16</a> Respice in me, et miserere mei,<br> quia unicus et pauper sum ego.<br></p>
 <p><a name="017">17</a> Tribulationes cordis mei multiplicatæ sunt:<br> de necessitatibus meis erue me.<br></p>
 <p><a name="018">18</a> Vide humilitatem meam et laborem meum,<br> et dimitte universa delicta mea.<br></p>
 <p><a name="019">19</a> Respice inimicos meos, quoniam multiplicati sunt,<br> et odio iniquo oderunt me.<br></p>
 <p><a name="020">20</a> Custodi animam meam, et erue me:<br> non erubescam, quoniam speravi in te.<br></p>
 <p><a name="021">21</a> Innocentes et recti adhæserunt mihi,<br> quia sustinui te.<br></p>
 <p><a name="022">22</a> Libera, Deus, Israël<br> ex omnibus tribulationibus suis.]</p>
 <p></p><hr>
 <center>
 <a href="psa025.htm">Next: Psalms Chapter 25</a></center>
 </body>