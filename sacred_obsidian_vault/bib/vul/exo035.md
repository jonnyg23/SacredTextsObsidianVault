<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo035.htm">Polyglot</a> 
 <a href="../kjv/exo035.htm">KJV</a> 
 <a href="../sep/exo035.htm">Sep</a> 
 <a href="../tan/exo035.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo034.htm">Previous</a> 
 <a href="exo036.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 35</h3><p><a name="001">1</a> Igitur congregata omni turba filiorum Israël, dixit ad eos: Hæc sunt quæ jussit Dominus fieri.</p>
 <p><a name="002">2</a> Sex diebus facietis opus: septimus dies erit vobis sanctus, sabbatum, et requies Domini: qui fecerit opus in eo, occidetur.</p>
 <p><a name="003">3</a> Non succendetis ignem in omnibus habitaculis vestris per diem sabbati.</p>
 <p><a name="004">4</a> Et ait Moyses ad omnem catervam filiorum Israël: Iste est sermo quem præcepit Dominus, dicens:</p>
 <p><a name="005">5</a> Separate apud vos primitias Domino. Omnis voluntarius et prono animo offerat eas Domino: aurum et argentum, et æs,</p>
 <p><a name="006">6</a> hyacinthum et purpuram, coccumque bis tinctum, et byssum, pilos caprarum,</p>
 <p><a name="007">7</a> pellesque arietum rubricatas, et janthinas, ligna setim,</p>
 <p><a name="008">8</a> et oleum ad luminaria concinnanda, et ut conficiatur unguentum, et thymiama suavissimum,</p>
 <p><a name="009">9</a> lapides onychinos, et gemmas ad ornatum superhumeralis et rationalis.</p>
 <p><a name="010">10</a> Quisque vestrum sapiens est, veniat, et faciat quod Dominus imperavit:</p>
 <p><a name="011">11</a> tabernaculum scilicet, et tectum ejus, atque operimentum, annulos, et tabulata cum vectibus, paxillos, et bases:</p>
 <p><a name="012">12</a> arcam et vectes, propitiatorium, et velum, quod ante illud oppanditur:</p>
 <p><a name="013">13</a> mensam cum vectibus et vasis, et propositionis panibus:</p>
 <p><a name="014">14</a> candelabrum ad luminaria sustentanda, vasa illius et lucernas, et oleum ad nutrimenta ignium:</p>
 <p><a name="015">15</a> altare thymiamatis, et vectes, et oleum unctionis et thymiama ex aromatibus: tentorium ad ostium tabernaculi:</p>
 <p><a name="016">16</a> altare holocausti, et craticulam ejus æneam cum vectibus et vasis suis: labrum et basim ejus:</p>
 <p><a name="017">17</a> cortinas atrii cum columnis et basibus, tentorium in foribus vestibuli,</p>
 <p><a name="018">18</a> paxillos tabernaculi et atrii cum funiculis suis:</p>
 <p><a name="019">19</a> vestimenta, quorum usus est in ministerio sanctuarii, vestes Aaron pontificis ac filiorum ejus, ut sacerdotio fungantur mihi.</p>
 <p><a name="020">20</a> Egressaque omnis multitudo filiorum Israël de conspectu Moysi,</p>
 <p><a name="021">21</a> obtulerunt mente promptissima atque devota primitias Domino, ad faciendum opus tabernaculi testimonii. Quidquid ad cultum et ad vestes sanctas necessarium erat,</p>
 <p><a name="022">22</a> viri cum mulieribus præbuerunt, armillas et inaures, annulos et dextralia: omne vas aureum in donaria Domini separatum est.</p>
 <p><a name="023">23</a> Si quis habebat hyacinthum, et purpuram, coccumque bis tinctum, byssum et pilos caprarum, pelles arietum rubricatas, et janthinas,</p>
 <p><a name="024">24</a> argenti, ærisque metalla, obtulerunt Domino, lignaque setim in varios usus.</p>
 <p><a name="025">25</a> Sed et mulieres doctæ, quæ neverant, dederunt hyacinthum, purpuram, et vermiculum, ac byssum,</p>
 <p><a name="026">26</a> et pilos caprarum, sponte propria cuncta tribuentes.</p>
 <p><a name="027">27</a> Principes vero obtulerunt lapides onychinos, et gemmas ad superhumerale et rationale,</p>
 <p><a name="028">28</a> aromataque et oleum ad luminaria concinnanda, et ad præparandum unguentum, ac thymiama odoris suavissimi componendum.</p>
 <p><a name="029">29</a> Omnes viri et mulieres mente devota obtulerunt donaria, ut fierent opera, quæ jusserat Dominus per manum Moysi. Cuncti filii Israël voluntaria Domino dedicaverunt.<br>
 </p>
 <p><a name="030">30</a> Dixitque Moyses ad filios Israël: Ecce, vocavit Dominus ex nomine Beseleel filium Uri, filii Hur de tribu Juda,</p>
 <p><a name="031">31</a> implevitque eum spiritu Dei, sapientia et intelligentia, et scientia et omni doctrina,</p>
 <p><a name="032">32</a> ad excogitandum, et faciendum opus in auro, et argento, et ære,</p>
 <p><a name="033">33</a> sculpendisque lapidibus, et opere carpentario, quidquid fabre adinveniri potest,</p>
 <p><a name="034">34</a> dedit in corde ejus: Ooliab quoque filium Achisamech de tribu Dan:</p>
 <p><a name="035">35</a> ambos erudivit sapientia, ut faciant opera abietarii, polymitarii, ac plumarii, de hyacintho ac purpura, coccoque bis tincto, et bysso, et texant omnia, ac nova quæque reperiant.</p>
 <p></p><hr>
 <center>
 <a href="exo036.htm">Next: Exodus Chapter 36</a></center>
 </body>