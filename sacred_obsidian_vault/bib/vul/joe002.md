<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joe002.htm">Polyglot</a> 
 <a href="../kjv/joe002.htm">KJV</a> 
 <a href="../sep/joe002.htm">Sep</a> 
 <a href="../tan/joe002.htm">Tan</a> 
 
 <br>
 <br><a href="joe.htm">Joel Index</a><br>
  
 <a href="joe001.htm">Previous</a> 
 <a href="joe003.htm">Next</a> 
 </center>
 <hr>
 
 <h3 align="CENTER">Vulgate (Latin): Joel Chapter 2</h3><p><a name="001">1</a> [Canite tuba in Sion,<br> ululate in monte sancto meo,<br> conturbentur omnes habitatores terræ:<br> quia venit dies Domini, quia prope est.<br></p>
 <p><a name="002">2</a> Dies tenebrarum et caliginis,<br> dies nubis et turbinis;<br> quasi mane expansum super montes<br> populus multus et fortis:<br> similis ei non fuit a principio,<br> et post eum non erit<br> usque in annos generationis et generationis.<br></p>
 <p><a name="003">3</a> Ante faciem ejus ignis vorans,<br> et post eum exurens flamma.<br> Quasi hortus voluptatis terra coram eo,<br> et post eum solitudo deserti,<br> neque est qui effugiat eum.<br></p>
 <p><a name="004">4</a> Quasi aspectus equorum, aspectus eorum;<br> et quasi equites, sic current.<br></p>
 <p><a name="005">5</a> Sicut sonitus quadrigarum super capita montium exilient,<br> sicut sonitus flammæ ignis devorantis stipulam,<br> velut populus fortis præparatus ad prælium.<br></p>
 <p><a name="006">6</a> A facie ejus cruciabuntur populi;<br> omnes vultus redigentur in ollam.<br></p>
 <p><a name="007">7</a> Sicut fortes current;<br> quasi viri bellatores ascendent murum:<br> viri in viis suis gradientur,<br> et non declinabunt a semitis suis.<br></p>
 <p><a name="008">8</a> Unusquisque fratrem suum non coarctabit,<br> singuli in calle suo ambulabunt;<br> sed et per fenestras cadent, et non demolientur.<br></p>
 <p><a name="009">9</a> Urbem ingredientur, in muro current,<br> domos conscendent, per fenestras intrabunt quasi fur.<br></p>
 <p><a name="010">10</a> A facie ejus contremuit terra,<br> moti sunt cæli,<br> sol et luna obtenebrati sunt,<br> et stellæ retraxerunt splendorem suum.<br></p>
 <p><a name="011">11</a> Et Dominus dedit vocem suam ante faciem exercitus sui,<br> quia multa sunt nimis castra ejus,<br> quia fortia et facientia verbum ejus:<br> magnus enim dies Domini, et terribilis valde,<br> et quis sustinebit eum?<br></p>
 <p><a name="012">12</a> Nunc ergo, dicit Dominus,<br> convertimini ad me in toto corde vestro,<br> in jejunio, et in fletu, et in planctu.<br></p>
 <p><a name="013">13</a> Et scindite corda vestra, et non vestimenta vestra;<br> et convertimini ad Dominum Deum vestrum,<br> quia benignus et misericors est,<br> patiens et multæ misericordiæ,<br> et præstabilis super malitia.<br></p>
 <p><a name="014">14</a> Quis scit si convertatur, et ignoscat,<br> et relinquat post se benedictionem, sacrificium et libamen Domino Deo vestro?<br></p>
 <p><a name="015">15</a> Canite tuba in Sion,<br> sanctificate jejunium, vocate ctum:<br></p>
 <p><a name="016">16</a> congregate populum, sanctificate ecclesiam,<br> coadunate senes, congregate parvulos, et sugentes ubera;<br> egrediatur sponsus de cubili suo,<br> et sponsa de thalamo suo.<br></p>
 <p><a name="017">17</a> Inter vestibulum et altare plorabunt sacerdotes, ministri Domini,<br> et dicent: Parce, Domine, parce populo tuo;<br> et ne des hæreditatem tuam in opprobrium,<br> ut dominentur eis nationes.<br> Quare dicunt in populis: Ubi est Deus eorum?]<br>
 </p>
 <p><a name="018">18</a> [Zelatus est Dominus terram suam,<br> et pepercit populo suo.<br></p>
 <p><a name="019">19</a> Et respondit Dominus, et dixit populo suo:<br> Ecce ego mittam vobis frumentum, et vinum, et oleum,<br> et replebimini eis;<br> et non dabo vos ultra opprobrium in gentibus.<br></p>
 <p><a name="020">20</a> Et eum qui ab aquilone est procul faciam a vobis,<br> et expellam eum in terram inviam et desertam:<br> faciem ejus contra mare orientale,<br> et extremum ejus ad mare novissimum:<br> et ascendet ftor ejus,<br> et ascendet putredo ejus,<br> quia superbe egit.<br></p>
 <p><a name="021">21</a> Noli timere, terra:<br> exsulta, et lætare,<br> quoniam magnificavit Dominus ut faceret.<br></p>
 <p><a name="022">22</a> Nolite timere, animalia regionis,<br> quia germinaverunt speciosa deserti;<br> quia lignum attulit fructum suum,<br> ficus et vinea dederunt virtutem suam.<br></p>
 <p><a name="023">23</a> Et, filii Sion, exsultate,<br> et lætamini in Domino Deo vestro,<br> quia dedit vobis doctorem justitiæ,<br> et descendere faciet ad vos imbrem matutinum et serotinum,<br> sicut in principio.<br></p>
 <p><a name="024">24</a> Et implebuntur areæ frumento,<br> et redundabunt torcularia vino et oleo.<br></p>
 <p><a name="025">25</a> Et reddam vobis annos, quos comedit locusta,<br> bruchus, et rubigo, et eruca:<br> fortitudo mea magna quam misi in vos.<br></p>
 <p><a name="026">26</a> Et comedetis vescentes, et saturabimini;<br> et laudabitis nomen Domini Dei vestri,<br> qui fecit mirabilia vobiscum;<br> et non confundetur populus meus in sempiternum.<br></p>
 <p><a name="027">27</a> Et scietis quia in medio Israël ego sum,<br> et ego Dominus Deus vester, et non est amplius;<br> et non confundetur populus meus in æternum.]<br>
 </p>
 <p><a name="028">28</a> [Et erit post hæc:<br> effundam spiritum meum super omnem carnem,<br> et prophetabunt filii vestri et filiæ vestræ:<br> senes vestri somnia somniabunt,<br> et juvenes vestri visiones videbunt.<br></p>
 <p><a name="029">29</a> Sed et super servos meos et ancillas<br> in diebus illis effundam spiritum meum.<br></p>
 <p><a name="030">30</a> Et dabo prodigia in cælo et in terra,<br> sanguinem, et ignem, et vaporem fumi.<br></p>
 <p><a name="031">31</a> Sol convertetur in tenebras,<br> et luna in sanguinem,<br> antequam veniat dies Domini magnus et horribilis.<br></p>
 <p><a name="032">32</a> Et erit: omnis qui invocaverit nomen Domini, salvus erit:<br> quia in monte Sion et in Jerusalem<br> erit salvatio, sicut dixit Dominus,<br> et in residuis quos Dominus vocaverit.]</p>
 <p></p><hr>
 <center>
 <a href="joe003.htm">Next: Joel Chapter 3</a></center>
 </body>