<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir049.htm">Polyglot</a> 
 <a href="../apo/sir049.htm">Apo</a> 
 <a href="../sep/sir049.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir048.htm">Previous</a> 
 <a href="sir050.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 49</h3><p><a name="001">1</a> [Memoria Josiæ in compositionem odoris facta<br> opus pigmentarii.<br></p>
 <p><a name="002">2</a> In omni ore quasi mel indulcabitur ejus memoria,<br> et ut musica in convivio vini.<br></p>
 <p><a name="003">3</a> Ipse est directus divinitus in pnitentiam gentis,<br> et tulit abominationes impietatis.<br></p>
 <p><a name="004">4</a> Et gubernavit ad Dominum cor ipsius,<br> et in diebus peccatorum corroboravit pietatem.]<br>
 </p>
 <p><a name="005">5</a> [Præter David et Ezechiam et Josiam,<br> omnes peccatum commiserunt:<br></p>
 <p><a name="006">6</a> nam reliquerunt legem Altissimi reges Juda,<br> et contempserunt timorem Dei.<br></p>
 <p><a name="007">7</a> Dederunt enim regnum suum aliis,<br> et gloriam suam alienigenæ genti.<br></p>
 <p><a name="008">8</a> Incenderunt electam sanctitatis civitatem,<br> et desertas fecerunt vias ipsius in manu Jeremiæ.<br></p>
 <p><a name="009">9</a> Nam male tractaverunt illum<br> qui a ventre matris consecratus est propheta,<br> evertere, et eruere, et perdere,<br> et iterum ædificare, et renovare:<br></p>
 <p><a name="010">10</a> Ezechiel, qui vidit conspectum gloriæ<br> quam ostendit illi in curru cherubim.<br></p>
 <p><a name="011">11</a> Nam commemoratus est inimicorum in imbre,<br> benefacere illis qui ostenderunt rectas vias.<br></p>
 <p><a name="012">12</a> Et duodecim prophetarum ossa pullulent de loco suo:<br> nam corroboraverunt Jacob,<br> et redemerunt se in fide virtutis.]<br>
 </p>
 <p><a name="013">13</a> [Quomodo amplificemus Zorobabel?<br> nam et ipse quasi signum in dextera manu:<br></p>
 <p><a name="014">14</a> sic et Jesum filium Josedec,<br> qui in diebus suis ædificaverunt domum,<br> et exaltaverunt templum sanctum Domino,<br> paratum in gloriam sempiternam.<br></p>
 <p><a name="015">15</a> Et Nehemias in memoriam multi temporis,<br> qui erexit nobis muros eversos,<br> et stare fecit portas et seras,<br> qui erexit domos nostras.]<br>
 </p>
 <p><a name="016">16</a> [Nemo natus est in terra qualis Henoch,<br> nam et ipse receptus est a terra:<br></p>
 <p><a name="017">17</a> neque ut Joseph, qui natus est homo princeps fratrum,<br> firmamentum gentis, rector fratrum, stabilimentum populi:<br></p>
 <p><a name="018">18</a> et ossa ipsius visitata sunt,<br> et post mortem prophetaverunt.<br></p>
 <p><a name="019">19</a> Seth et Sem apud homines gloriam adepti sunt,<br> et super omnem animam in origine Adam.]</p>
 <p></p><hr>
 <center>
 <a href="sir050.htm">Next: Sirach Chapter 50</a></center>
 </body>