<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gal003.htm">Polyglot</a> 
 <a href="../gnt/gal003.htm">GNT</a> 
 <a href="../kjv/gal003.htm">KJV</a> 
 
 <br>
 <br><a href="gal.htm">Galatians Index</a><br>
  
 <a href="gal002.htm">Previous</a> 
 <a href="gal004.htm">Next</a> 
 </center>
 <hr>
 
 <h3 align="CENTER">Vulgate (Latin): Galatians Chapter 3</h3><p><a name="001">1</a> O insensati Galatæ, quis vos fascinavit non obedire veritati, ante quorum oculos Jesus Christus præscriptus est, in vobis crucifixus?</p>
 <p><a name="002">2</a> Hoc solum a vobis volo discere: ex operibus legis Spiritum accepistis, an ex auditu fidei?</p>
 <p><a name="003">3</a> sic stulti estis, ut cum Spiritu cperitis, nunc carne consummemini?</p>
 <p><a name="004">4</a> tanta passi estis sine causa? si tamen sine causa.</p>
 <p><a name="005">5</a> Qui ergo tribuit vobis Spiritum, et operatur virtutes in vobis: ex operibus legis, an ex auditu fidei?<br>
 </p>
 <p><a name="006">6</a> Sicut scriptum est: Abraham credidit Deo, et reputatum est illi ad justitiam:</p>
 <p><a name="007">7</a> cognoscite ergo quia qui ex fide sunt, ii sunt filii Abrahæ.</p>
 <p><a name="008">8</a> Providens autem Scriptura quia ex fide justificat gentes Deus, prænuntiavit Abrahæ: Quia benedicentur in te omnes gentes.</p>
 <p><a name="009">9</a> Igitur qui ex fide sunt, benedicentur cum fideli Abraham.</p>
 <p><a name="010">10</a> Quicumque enim ex operibus legis sunt, sub maledicto sunt. Scriptum est enim: Maledictus omnis qui non permanserit in omnibus quæ scripta sunt in libro legis ut faciat ea.</p>
 <p><a name="011">11</a> Quoniam autem in lege nemo justificatur apud Deum, manifestum est: quia justus ex fide vivit.</p>
 <p><a name="012">12</a> Lex autem non est ex fide, sed: Qui fecerit ea, vivet in illis.</p>
 <p><a name="013">13</a> Christus nos redemit de maledicto legis, factus pro nobis maledictum: quia scriptum est: Maledictus omnis qui pendet in ligno:</p>
 <p><a name="014">14</a> ut in gentibus benedictio Abrahæ fieret in Christo Jesu, ut pollicitationem Spiritus accipiamus per fidem.<br>
 </p>
 <p><a name="015">15</a> Fratres (secundum hominem dico) tamen hominis confirmatum testamentum nemo spernit, aut superordinat.</p>
 <p><a name="016">16</a> Abrahæ dictæ sunt promissiones, et semini ejus. Non dicit: Et seminibus, quasi in multis: sed quasi in uno: Et semini tuo, qui est Christus.</p>
 <p><a name="017">17</a> Hoc autem dico, testamentum confirmatum a Deo: quæ post quadringentos et triginta annos facta est lex, non irritum facit ad evacuandam promissionem.</p>
 <p><a name="018">18</a> Nam si ex lege hæreditas, jam non ex promissione. Abrahæ autem per repromissionem donavit Deus.<br>
 </p>
 <p><a name="019">19</a> Quid igitur lex? Propter transgressiones posita est donec veniret semen, cui promiserat, ordinata per angelos in manu mediatoris.</p>
 <p><a name="020">20</a> Mediator autem unius non est: Deus autem unus est.</p>
 <p><a name="021">21</a> Lex ergo adversus promissa Dei? Absit. Si enim data esset lex, quæ posset vivificare, vere ex lege esset justitia.</p>
 <p><a name="022">22</a> Sed conclusit Scriptura omnia sub peccato, ut promissio ex fide Jesu Christi daretur credentibus.</p>
 <p><a name="023">23</a> Prius autem quam veniret fides, sub lege custodiebamur conclusi in eam fidem quæ revelanda erat.</p>
 <p><a name="024">24</a> Itaque lex pædagogus noster fuit in Christo, ut ex fide justificemur.</p>
 <p><a name="025">25</a> At ubi venit fides, jam non sumus sub pædagogo.<br>
 </p>
 <p><a name="026">26</a> Omnes enim filii Dei estis per fidem, quæ est in Christo Jesu.</p>
 <p><a name="027">27</a> Quicumque enim in Christo baptizati estis, Christum induistis.</p>
 <p><a name="028">28</a> Non est Judæus, neque Græcus: non est servus, neque liber: non est masculus, neque femina. Omnes enim vos unum estis in Christo Jesu.</p>
 <p><a name="029">29</a> Si autem vos Christi, ergo semen Abrahæ estis, secundum promissionem hæredes.</p>
 <p></p><hr>
 <center>
 <a href="gal004.htm">Next: Galatians Chapter 4</a></center>
 </body>