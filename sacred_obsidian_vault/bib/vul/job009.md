<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job009.htm">Polyglot</a> 
 <a href="../kjv/job009.htm">KJV</a> 
 <a href="../sep/job009.htm">Sep</a> 
 <a href="../tan/job009.htm">Tan</a> 
 
 <br>
 <br><a href="job.htm">Job Index</a><br>
  
 <a href="job008.htm">Previous</a> 
 <a href="job010.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 9</h3><p><a name="001">1</a> Et respondens Job, ait:</p>
 <p><a name="002">2</a> [Vere scio quod ita sit,<br> et quod non justificetur homo compositus Deo.<br></p>
 <p><a name="003">3</a> Si voluerit contendere cum eo,<br> non poterit ei respondere unum pro mille.<br></p>
 <p><a name="004">4</a> Sapiens corde est, et fortis robore:<br> quis restitit ei, et pacem habuit?<br></p>
 <p><a name="005">5</a> Qui transtulit montes, et nescierunt<br> hi quos subvertit in furore suo.<br></p>
 <p><a name="006">6</a> Qui commovet terram de loco suo,<br> et columnæ ejus concutiuntur.<br></p>
 <p><a name="007">7</a> Qui præcipit soli, et non oritur,<br> et stellas claudit quasi sub signaculo.<br></p>
 <p><a name="008">8</a> Qui extendit cælos solus,<br> et graditur super fluctus maris.<br></p>
 <p><a name="009">9</a> Qui facit Arcturum et Oriona,<br> et Hyadas et interiora austri.<br></p>
 <p><a name="010">10</a> Qui facit magna, et incomprehensibilia,<br> et mirabilia, quorum non est numerus.<br></p>
 <p><a name="011">11</a> Si venerit ad me, non videbo eum;<br> si abierit, non intelligam.<br></p>
 <p><a name="012">12</a> Si repente interroget, quis respondebit ei?<br> vel quis dicere potest: Cur ita facis?<br></p>
 <p><a name="013">13</a> Deus, cujus iræ nemo resistere potest,<br> et sub quo curvantur qui portant orbem.<br></p>
 <p><a name="014">14</a> Quantus ergo sum ego, ut respondeam ei,<br> et loquar verbis meis cum eo?<br></p>
 <p><a name="015">15</a> qui etiam si habuero quippiam justum, non respondebo:<br> sed meum judicem deprecabor.<br></p>
 <p><a name="016">16</a> Et cum invocantem exaudierit me,<br> non credo quod audierit vocem meam.<br></p>
 <p><a name="017">17</a> In turbine enim conteret me,<br> et multiplicabit vulnera mea, etiam sine causa.<br></p>
 <p><a name="018">18</a> Non concedit requiescere spiritum meum,<br> et implet me amaritudinibus.<br></p>
 <p><a name="019">19</a> Si fortitudo quæritur, robustissimus est;<br> si æquitas judicii, nemo audet pro me testimonium dicere.<br></p>
 <p><a name="020">20</a> Si justificare me voluero, os meum condemnabit me;<br> si innocentem ostendero, pravum me comprobabit.<br></p>
 <p><a name="021">21</a> Etiam si simplex fuero, hoc ipsum ignorabit anima mea,<br> et tædebit me vitæ meæ.<br></p>
 <p><a name="022">22</a> Unum est quod locutus sum:<br> et innocentem et impium ipse consumit.<br></p>
 <p><a name="023">23</a> Si flagellat, occidat semel,<br> et non de pnis innocentum rideat.<br></p>
 <p><a name="024">24</a> Terra data est in manus impii;<br> vultum judicum ejus operit.<br> Quod si non ille est, quis ergo est?<br></p>
 <p><a name="025">25</a> Dies mei velociores fuerunt cursore;<br> fugerunt, et non viderunt bonum.<br></p>
 <p><a name="026">26</a> Pertransierunt quasi naves poma portantes;<br> sicut aquila volans ad escam.<br></p>
 <p><a name="027">27</a> Cum dixero: Nequaquam ita loquar:<br> commuto faciem meam, et dolore torqueor.<br></p>
 <p><a name="028">28</a> Verebar omnia opera mea,<br> sciens quod non parceres delinquenti.<br></p>
 <p><a name="029">29</a> Si autem et sic impius sum,<br> quare frustra laboravi?<br></p>
 <p><a name="030">30</a> Si lotus fuero quasi aquis nivis,<br> et fulserint velut mundissimæ manus meæ,<br></p>
 <p><a name="031">31</a> tamen sordibus intinges me,<br> et abominabuntur me vestimenta mea.<br></p>
 <p><a name="032">32</a> Neque enim viro qui similis mei est, respondebo;<br> nec qui mecum in judicio ex æquo possit audiri.<br></p>
 <p><a name="033">33</a> Non est qui utrumque valeat arguere,<br> et ponere manum suam in ambobus.<br></p>
 <p><a name="034">34</a> Auferat a me virgam suam,<br> et pavor ejus non me terreat.<br></p>
 <p><a name="035">35</a> Loquar, et non timebo eum;<br> neque enim possum metuens respondere.]</p>
 <p></p><hr>
 <center>
 <a href="job010.htm">Next: Job Chapter 10</a></center>
 </body>