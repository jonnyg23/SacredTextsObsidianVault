<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro001.htm">Polyglot</a> 
 <a href="../kjv/pro001.htm">KJV</a> 
 <a href="../sep/pro001.htm">Sep</a> 
 <a href="../tan/pro001.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="psa150.htm">Previous</a> 
 <a href="pro002.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 1</h3><p><a name="001">1</a> [Parabolæ Salomonis, filii David, regis Israël,<br></p>
 <p><a name="002">2</a> ad sciendam sapientiam et disciplinam;<br></p>
 <p><a name="003">3</a> ad intelligenda verba prudentiæ,<br> et suscipiendam eruditionem doctrinæ,<br> justitiam, et judicium, et æquitatem:<br></p>
 <p><a name="004">4</a> ut detur parvulis astutia,<br> adolescenti scientia et intellectus.<br></p>
 <p><a name="005">5</a> Audiens sapiens, sapientior erit,<br> et intelligens gubernacula possidebit.<br></p>
 <p><a name="006">6</a> Animadvertet parabolam et interpretationem,<br> verba sapientum et ænigmata eorum.<br></p>
 <p><a name="007">7</a> Timor Domini principium sapientiæ;<br> sapientiam atque doctrinam stulti despiciunt.]<br>
 </p>
 <p><a name="008">8</a> [Audi, fili mi, disciplinam patris tui,<br> et ne dimittas legem matris tuæ:<br></p>
 <p><a name="009">9</a> ut addatur gratia capiti tuo,<br> et torques collo tuo.<br></p>
 <p><a name="010">10</a> Fili mi, si te lactaverint peccatores,<br> ne acquiescas eis.<br></p>
 <p><a name="011">11</a> Si dixerint: Veni nobiscum, insidiemur sanguini;<br> abscondamus tendiculas contra insontem frustra;<br></p>
 <p><a name="012">12</a> deglutiamus eum sicut infernus viventem,<br> et integrum quasi descendentem in lacum;<br></p>
 <p><a name="013">13</a> omnem pretiosam substantiam reperiemus;<br> implebimus domos nostras spoliis:<br></p>
 <p><a name="014">14</a> sortem mitte nobiscum,<br> marsupium unum sit omnium nostrum:<br></p>
 <p><a name="015">15</a> fili mi, ne ambules cum eis;<br> prohibe pedem tuum a semitis eorum:<br></p>
 <p><a name="016">16</a> pedes enim illorum ad malum currunt,<br> et festinant ut effundant sanguinem.<br></p>
 <p><a name="017">17</a> Frustra autem jacitur rete<br> ante oculos pennatorum.<br></p>
 <p><a name="018">18</a> Ipsi quoque contra sanguinem suum insidiantur,<br> et moliuntur fraudes contra animas suas.<br></p>
 <p><a name="019">19</a> Sic semitæ omnis avari:<br> animas possidentium rapiunt.]<br>
 </p>
 <p><a name="020">20</a> [Sapientia foris prædicat;<br> in plateis dat vocem suam:<br></p>
 <p><a name="021">21</a> in capite turbarum clamitat;<br> in foribus portarum urbis profert verba sua, dicens:<br></p>
 <p><a name="022">22</a> Usquequo, parvuli, diligitis infantiam,<br> et stulti ea quæ sibi sunt noxia cupient,<br> et imprudentes odibunt scientiam?<br></p>
 <p><a name="023">23</a> convertimini ad correptionem meam.<br> En proferam vobis spiritum meum,<br> et ostendam vobis verba mea.<br></p>
 <p><a name="024">24</a> Quia vocavi, et renuistis;<br> extendi manum meam, et non fuit qui aspiceret:<br></p>
 <p><a name="025">25</a> despexistis omne consilium meum,<br> et increpationes meas neglexistis.<br></p>
 <p><a name="026">26</a> Ego quoque in interitu vestro ridebo,<br> et subsannabo cum vobis id quod timebatis advenerit.<br></p>
 <p><a name="027">27</a> Cum irruerit repentina calamitas,<br> et interitus quasi tempestas ingruerit;<br> quando venerit super vos tribulatio et angustia:<br></p>
 <p><a name="028">28</a> tunc invocabunt me, et non exaudiam;<br> mane consurgent, et non invenient me:<br></p>
 <p><a name="029">29</a> eo quod exosam habuerint disciplinam,<br> et timorem Domini non susceperint,<br></p>
 <p><a name="030">30</a> nec acquieverint consilio meo,<br> et detraxerint universæ correptioni meæ.<br></p>
 <p><a name="031">31</a> Comedent igitur fructus viæ suæ,<br> suisque consiliis saturabuntur.<br></p>
 <p><a name="032">32</a> Aversio parvulorum interficiet eos,<br> et prosperitas stultorum perdet illos.<br></p>
 <p><a name="033">33</a> Qui autem me audierit, absque terrore requiescet,<br> et abundantia perfruetur, timore malorum sublato.]</p>
 <p></p><hr>
 <center>
 <a href="pro002.htm">Next: Proverbs Chapter 2</a></center>
 </body>