<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat002.htm">Polyglot</a> 
 <a href="../gnt/mat002.htm">GNT</a> 
 <a href="../kjv/mat002.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat001.htm">Previous</a> 
 <a href="mat003.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 2</h3><p><a name="001">1</a> Cum ergo natus esset Jesus in Bethlehem Juda in diebus Herodis regis, ecce magi ab oriente venerunt Jerosolymam,</p>
 <p><a name="002">2</a> dicentes: Ubi est qui natus est rex Judæorum? vidimus enim stellam ejus in oriente, et venimus adorare eum.</p>
 <p><a name="003">3</a> Audiens autem Herodes rex, turbatus est, et omnis Jerosolyma cum illo.</p>
 <p><a name="004">4</a> Et congregans omnes principes sacerdotum, et scribas populi, sciscitabatur ab eis ubi Christus nasceretur.</p>
 <p><a name="005">5</a> At illi dixerunt: In Bethlehem Judæ: sic enim scriptum est per prophetam:</p>
 <p><a name="006">6</a> [Et tu Bethlehem terra Juda,<br> nequaquam minima es<br> in principibus Juda:<br> ex te enim exiet dux, qui regat populum meum Israël.]</p>
 <p><a name="007">7</a> Tunc Herodes clam vocatis magis diligenter didicit ab eis tempus stellæ, quæ apparuit eis:</p>
 <p><a name="008">8</a> et mittens illos in Bethlehem, dixit: Ite, et interrogate diligenter de puero: et cum inveneritis, renuntiate mihi, ut et ego veniens adorem eum.</p>
 <p><a name="009">9</a> Qui cum audissent regem, abierunt, et ecce stella, quam viderant in oriente, antecedebat eos, usque dum veniens staret supra, ubi erat puer.</p>
 <p><a name="010">10</a> Videntes autem stellam gavisi sunt gaudio magno valde.</p>
 <p><a name="011">11</a> Et intrantes domum, invenerunt puerum cum Maria matre ejus, et procidentes adoraverunt eum: et apertis thesauris suis obtulerunt ei munera, aurum, thus, et myrrham.</p>
 <p><a name="012">12</a> Et responso accepto in somnis ne redirent ad Herodem, per aliam viam reversi sunt in regionem suam.<br>
 </p>
 <p><a name="013">13</a> Qui cum recessissent, ecce angelus Domini apparuit in somnis Joseph, dicens: Surge, et accipe puerum, et matrem ejus, et fuge in Ægyptum, et esto ibi usque dum dicam tibi. Futurum est enim ut Herodes quærat puerum ad perdendum eum.</p>
 <p><a name="014">14</a> Qui consurgens accepit puerum et matrem ejus nocte, et secessit in Ægyptum:</p>
 <p><a name="015">15</a> et erat ibi usque ad obitum Herodis: ut adimpleretur quod dictum est a Domino per prophetam dicentem: Ex Ægypto vocavi filium meum.</p>
 <p><a name="016">16</a> Tunc Herodes videns quoniam illusus esset a magis, iratus est valde, et mittens occidit omnes pueros, qui erant in Bethlehem, et in omnibus finibus ejus, a bimatu et infra secundum tempus, quod exquisierat a magis.</p>
 <p><a name="017">17</a> Tunc adimpletum est quod dictum est per Jeremiam prophetam dicentem:</p>
 <p><a name="018">18</a> [Vox in Rama audita est<br> ploratus, et ululatus multus:<br> Rachel plorans filios suos,<br> et noluit consolari, quia non sunt.]<br>
 </p>
 <p><a name="019">19</a> Defuncto autem Herode, ecce angelus Domini apparuit in somnis Joseph in Ægypto,</p>
 <p><a name="020">20</a> dicens: Surge, et accipe puerum, et matrem ejus, et vade in terram Israël: defuncti sunt enim qui quærebant animam pueri.</p>
 <p><a name="021">21</a> Qui consurgens, accepit puerum, et matrem ejus, et venit in terram Israël.</p>
 <p><a name="022">22</a> Audiens autem quod Archelaus regnaret in Judæa pro Herode patre suo, timuit illo ire: et admonitus in somnis, secessit in partes Galilææ.</p>
 <p><a name="023">23</a> Et veniens habitavit in civitate quæ vocatur Nazareth: ut adimpleretur quod dictum est per prophetas: Quoniam Nazaræus vocabitur.</p>
 <p></p><hr>
 <center>
 <a href="mat003.htm">Next: Matthew Chapter 3</a></center>
 </body>