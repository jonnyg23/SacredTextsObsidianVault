<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdt009.htm">Polyglot</a> 
 <a href="../apo/jdt009.htm">Apo</a> 
 <a href="../sep/jdt009.htm">Sep</a> 
 
 <br>
 <br><a href="jdt.htm">Judith Index</a><br>
  
 <a href="jdt008.htm">Previous</a> 
 <a href="jdt010.htm">Next</a> 
 </center>
 <hr>
 
 <h3 align="CENTER">Vulgate (Latin): Judith Chapter 9</h3><p><a name="001">1</a> Quibus ascendentibus, Judith ingressa est oratorium suum: et induens se cilicio, posuit cinerem super caput suum: et prosternens se Domino, clamabat ad Dominum, dicens:</p>
 <p><a name="002">2</a> Domine Deus patris mei Simeon, qui dedisti illi gladium in defensionem alienigenarum, qui violatores extiterunt in coinquinatione sua, et denudaverunt femur virginis in confusionem:</p>
 <p><a name="003">3</a> et dedisti mulieres illorum in prædam, et filias illorum in captivitatem: et omnem prædam in divisionem servis tuis, qui zelaverunt zelum tuum: subveni, quæso te, Domine Deus meus, mihi viduæ.</p>
 <p><a name="004">4</a> Tu enim fecisti priora, et illa post illa cogitasti: et hoc factum est quod ipse voluisti.</p>
 <p><a name="005">5</a> Omnes enim viæ tuæ paratæ sunt, et tua judicia in tua providentia posuisti.</p>
 <p><a name="006">6</a> Respice castra Assyriorum nunc, sicut tunc castra Ægyptiorum videre dignatus es, quando post servos tuos armati currebant, confidentes in quadrigis, et in equitatu suo, et in multitudine bellatorum.</p>
 <p><a name="007">7</a> Sed aspexisti super castra eorum, et tenebræ fatigaverunt eos.</p>
 <p><a name="008">8</a> Tenuit pedes eorum abyssus, et aquæ operuerunt eos.</p>
 <p><a name="009">9</a> Sic fiant et isti, Domine, qui confidunt in multitudine sua, et in curribus suis, et in contis, et in scutis, et in sagittis suis, et in lanceis gloriantur,</p>
 <p><a name="010">10</a> et nesciunt quia tu ipse es Deus noster, qui conteris bella ab initio, et Dominus nomen est tibi.</p>
 <p><a name="011">11</a> Erige brachium tuum sicut ab initio, et allide virtutem illorum in virtute tua: cadat virtus eorum in iracundia tua, qui promittunt se violare sancta tua, et polluere tabernaculum nominis tui, et dejicere gladio suo cornu altaris tui.</p>
 <p><a name="012">12</a> Fac, Domine, ut gladio proprio ejus superbia amputetur:</p>
 <p><a name="013">13</a> capiatur laqueo oculorum suorum in me, et percuties eum ex labiis caritatis meæ.</p>
 <p><a name="014">14</a> Da mihi in animo constantiam ut contemnam illum, et virtutem, ut evertam illum.</p>
 <p><a name="015">15</a> Erit enim hoc memoriale nominis tui, cum manus feminæ dejecerit eum.</p>
 <p><a name="016">16</a> Non enim in multitudine est virtus tua, Domine, neque in equorum viribus voluntas tua est, nec superbi ab initio placuerunt tibi: sed humilium et mansuetorum semper tibi placuit deprecatio.</p>
 <p><a name="017">17</a> Deus cælorum, creator aquarum, et Dominus totius creaturæ, exaudi me miseram deprecantem, et de tua misericordia præsumentem.</p>
 <p><a name="018">18</a> Memento, Domine, testamenti tui, et da verbum in ore meo, et in corde meo consilium corrobora, ut domus tua in sanctificatione tua permaneat:</p>
 <p><a name="019">19</a> et omnes gentes agnoscant quia tu es Deus, et non est alius præter te.</p>
 <p></p><hr>
 <center>
 <a href="jdt010.htm">Next: Judith Chapter 10</a></center>
 </body>