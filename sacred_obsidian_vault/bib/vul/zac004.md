<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac004.htm">Polyglot</a> 
 <a href="../kjv/zac004.htm">KJV</a> 
 <a href="../sep/zac004.htm">Sep</a> 
 <a href="../tan/zac004.htm">Tan</a> 
 
 <br>
 <br><a href="zac.htm">Zechariah Index</a><br>
  
 <a href="zac003.htm">Previous</a> 
 <a href="zac005.htm">Next</a> 
 </center>
 <hr>
 
 <h3 align="CENTER">Vulgate (Latin): Zechariah Chapter 4</h3><p><a name="001">1</a> Et reversus est angelus qui loquebatur in me, et suscitavit me quasi virum qui suscitatur de somno suo.</p>
 <p><a name="002">2</a> Et dixit ad me: Quid tu vides? Et dixi: Vidi, et ecce candelabrum aureum totum, et lampas ejus super caput ipsius, et septem lucernæ ejus super illud, et septem infusoria lucernis quæ erant super caput ejus.</p>
 <p><a name="003">3</a> Et duæ olivæ super illud: una a dextris lampadis, et una a sinistris ejus.</p>
 <p><a name="004">4</a> Et respondi, et aio ad angelum qui loquebatur in me, dicens: Quid sunt hæc, domine mi?</p>
 <p><a name="005">5</a> Et respondit angelus qui loquebatur in me, et dixit ad me: Numquid nescis quid sunt hæc? Et dixi: Non, domine mi.</p>
 <p><a name="006">6</a> Et respondit, et ait ad me, dicens: Hoc est verbum Domini ad Zorobabel, dicens: Non in exercitu, nec in robore, sed in spiritu meo, dicit Dominus exercituum.</p>
 <p><a name="007">7</a> Quis tu, mons magne, coram Zorobabel? In planum: et educet lapidem primarium, et exæquabit gratiam gratiæ ejus.</p>
 <p><a name="008">8</a> Et factum est verbum Domini ad me, dicens:</p>
 <p><a name="009">9</a> Manus Zorobabel fundaverunt domum istam, et manus ejus perficient eam: et scietis quia Dominus exercituum misit me ad vos.</p>
 <p><a name="010">10</a> Quis enim despexit dies parvos? Et lætabuntur, et videbunt lapidem stanneum in manu Zorobabel. Septem isti oculi sunt Domini, qui discurrunt in universam terram.</p>
 <p><a name="011">11</a> Et respondi, et dixi ad eum: Quid sunt duæ olivæ istæ, ad dexteram candelabri, et ad sinistram ejus?</p>
 <p><a name="012">12</a> Et respondi secundo, et dixi ad eum: Quid sunt duæ spicæ olivarum quæ sunt juxta duo rostra aurea in quibus sunt suffusoria ex auro?</p>
 <p><a name="013">13</a> Et ait ad me, dicens: Numquid nescis quid sunt hæc? Et dixi: Non, domine mi.</p>
 <p><a name="014">14</a> Et dixit: Isti sunt duo filii olei, qui assistunt Dominatori universæ terræ.</p>
 <p></p><hr>
 <center>
 <a href="zac005.htm">Next: Zechariah Chapter 5</a></center>
 </body>