<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis012.htm">Polyglot</a> 
 <a href="../apo/wis012.htm">Apo</a> 
 <a href="../sep/wis012.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis011.htm">Previous</a> 
 <a href="wis013.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 12</h3><p><a name="001">1</a> [O quam bonus et suavis est, Domine, spiritus tuus in omnibus!<br></p>
 <p><a name="002">2</a> Ideoque eos qui exerrant partibus corripis,<br> et de quibus peccant admones et alloqueris,<br> ut relicta malitia credant in te, Domine.]<br>
 </p>
 <p><a name="003">3</a> [Illos enim antiquos inhabitatores terræ sanctæ tuæ,<br> quos exhorruisti,<br></p>
 <p><a name="004">4</a> quoniam odibilia opera tibi faciebant<br> per medicamina et sacrificia injusta,<br></p>
 <p><a name="005">5</a> et filiorum suorum necatores sine misericordia,<br> et comestores viscerum hominum,<br> et devoratores sanguinis a medio sacramento tuo,<br></p>
 <p><a name="006">6</a> et auctores parentes animarum inauxiliatarum,<br> perdere voluisti per manus parentum nostrorum:<br></p>
 <p><a name="007">7</a> ut dignam perciperent peregrinationem puerorum Dei,<br> quæ tibi omnium carior est terra.<br></p>
 <p><a name="008">8</a> Sed et his tamquam hominibus pepercisti,<br> et misisti antecessores exercitus tui vespas,<br> ut illos paulatim exterminarent.<br></p>
 <p><a name="009">9</a> Non quia impotens eras in bello subjicere impios justis,<br> aut bestiis sævis, aut verbo duro simul exterminare:<br></p>
 <p><a name="010">10</a> sed partibus judicans,<br> dabas locum pnitentiæ,<br> non ignorans quoniam nequam est natio eorum,<br> et naturalis malitia ipsorum,<br> et quoniam non poterat mutari cogitatio illorum in perpetuum.<br></p>
 <p><a name="011">11</a> Semen enim erat maledictum ab initio;<br> nec timens aliquem, veniam dabas peccatis illorum.<br></p>
 <p><a name="012">12</a> Quis enim dicet tibi: Quid fecisti?<br> aut quis stabit contra judicium tuum?<br> aut quis in conspectu tuo veniet vindex iniquorum hominum?<br> aut quis tibi imputabit, si perierint nationes quas tu fecisti?<br></p>
 <p><a name="013">13</a> Non enim est alius deus quam tu,<br> cui cura est de omnibus,<br> ut ostendas quoniam non injuste judicas judicium.<br></p>
 <p><a name="014">14</a> Neque rex, neque tyrannus in conspectu tuo inquirent<br> de his quos perdidisti.<br></p>
 <p><a name="015">15</a> Cum ergo sis justus, juste omnia disponis;<br> ipsum quoque qui non debet puniri, condemnare,<br> exterum æstimas a tua virtute.<br></p>
 <p><a name="016">16</a> Virtus enim tua justitiæ initium est,<br> et ob hoc quod Dominus es,<br> omnibus te parcere facis.<br></p>
 <p><a name="017">17</a> Virtutem enim ostendis tu,<br> qui non crederis esse in virtute consummatus,<br> et horum qui te nesciunt audaciam traducis.<br></p>
 <p><a name="018">18</a> Tu autem dominator virtutis, cum tranquillitate judicas,<br> et cum magna reverentia disponis nos:<br> subest enim tibi, cum volueris posse.]<br>
 </p>
 <p><a name="019">19</a> [Docuisti autem populum tuum per talia opera,<br> quoniam oportet justum esse et humanum;<br> et bonæ spei fecisti filios tuos,<br> quoniam judicans das locum in peccatis pnitentiæ.<br></p>
 <p><a name="020">20</a> Si enim inimicos servorum tuorum, et debitos morti,<br> cum tanta cruciasti attentione,<br> dans tempus et locum per quæ possent mutari a malitia:<br></p>
 <p><a name="021">21</a> cum quanta diligentia judicasti filios tuos,<br> quorum parentibus juramenta et conventiones dedisti bonarum promissionum!<br></p>
 <p><a name="022">22</a> Cum ergo das nobis disciplinam,<br> inimicos nostros multipliciter flagellas,<br> ut bonitatem tuam cogitemus judicantes,<br> et cum de nobis judicatur, speremus misericordiam tuam.<br></p>
 <p><a name="023">23</a> Unde et illis qui in vita sua insensate et injuste vixerunt,<br> per hæc quæ coluerunt dedisti summa tormenta.<br></p>
 <p><a name="024">24</a> Etenim in erroris via diutius erraverunt,<br> deos æstimantes hæc quæ in animalibus sunt supervacua,<br> infantium insensatorum more viventes.<br></p>
 <p><a name="025">25</a> Propter hoc tamquam pueris insensatis judicium in derisum dedisti.<br></p>
 <p><a name="026">26</a> Qui autem ludibriis et increpationibus non sunt correcti,<br> dignum Dei judicium experti sunt.<br></p>
 <p><a name="027">27</a> In quibus enim patientes indignabantur<br> per hæc quos putabant deos,<br> in ipsis cum exterminarentur videntes,<br> illum quem olim negabant se nosse, verum Deum agnoverunt;<br> propter quod et finis condemnationis eorum venit super illos.]</p>
 <p></p><hr>
 <center>
 <a href="wis013.htm">Next: Wisdom Chapter 13</a></center>
 </body>