<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa011.htm">Polyglot</a> 
 <a href="../kjv/isa011.htm">KJV</a> 
 <a href="../sep/isa011.htm">Sep</a> 
 <a href="../tan/isa011.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa010.htm">Previous</a> 
 <a href="isa012.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 11</h3><p><a name="001">1</a> [Et egredietur virga de radice Jesse,<br> et flos de radice ejus ascendet.<br></p>
 <p><a name="002">2</a> Et requiescet super eum spiritus Domini:<br> spiritus sapientiæ et intellectus,<br> spiritus consilii et fortitudinis,<br> spiritus scientiæ et pietatis;<br></p>
 <p><a name="003">3</a> et replebit eum spiritus timoris Domini.<br> Non secundum visionem oculorum judicabit,<br> neque secundum auditum aurium arguet;<br></p>
 <p><a name="004">4</a> sed judicabit in justitia pauperes,<br> et arguet in æquitate pro mansuetis terræ;<br> et percutiet terram virga oris sui,<br> et spiritu labiorum suorum interficiet impium.<br></p>
 <p><a name="005">5</a> Et erit justitia cingulum lumborum ejus,<br> et fides cinctorium renum ejus.<br></p>
 <p><a name="006">6</a> Habitabit lupus cum agno,<br> et pardus cum hædo accubabit;<br> vitulus, et leo, et ovis, simul morabuntur,<br> et puer parvulus minabit eos.<br></p>
 <p><a name="007">7</a> Vitulus et ursus pascentur,<br> simul requiescent catuli eorum;<br> et leo quasi bos comedet paleas.<br></p>
 <p><a name="008">8</a> Et delectabitur infans ab ubere super foramine aspidis;<br> et in caverna reguli<br> qui ablactatus fuerit manum suam mittet.<br></p>
 <p><a name="009">9</a> Non nocebunt, et non occident<br> in universo monte sancto meo,<br> quia repleta est terra scientia Domini, sicut aquæ maris operientes.]<br>
 </p>
 <p><a name="010">10</a> [In die illa radix Jesse,<br> qui stat in signum populorum,<br> ipsum gentes deprecabuntur,<br> et erit sepulchrum ejus gloriosum.<br></p>
 <p><a name="011">11</a> Et erit in die illa: adjiciet Dominus secundo manum suam<br> ad possidendum residuum populi sui,<br> quod relinquetur ab Assyriis, et ab Ægypto,<br> et a Phetros, et ab Æthiopia, et ab Ælam, et a Sennaar,<br> et ab Emath, et ab insulis maris.<br></p>
 <p><a name="012">12</a> Et levabit signum in nationes,<br> et congregabit profugos Israël,<br> et dispersos Juda colliget<br> a quatuor plagis terræ.<br></p>
 <p><a name="013">13</a> Et auferetur zelus Ephraim,<br> et hostes Juda peribunt;<br> Ephraim non æmulabitur Judam,<br> et Judas non pugnabit contra Ephraim.<br></p>
 <p><a name="014">14</a> Et volabunt in humeros Philisthiim per mare,<br> simul prædabuntur filios orientis;<br> Idumæa et Moab præceptum manus eorum,<br> et filii Ammon obedientes erunt.<br></p>
 <p><a name="015">15</a> Et desolabit Dominus linguam maris Ægypti,<br> et levabit manum suam super flumen in fortitudine spiritus sui;<br> et percutiet eum in septem rivis,<br> ita ut transeant per eum calceati.<br></p>
 <p><a name="016">16</a> Et erit via residuo populo meo<br> qui relinquetur ab Assyriis,<br> sicut fuit Israëli<br> in die illa qua ascendit de terra Ægypti.]</p>
 <p></p><hr>
 <center>
 <a href="isa012.htm">Next: Isaiah Chapter 12</a></center>
 </body>