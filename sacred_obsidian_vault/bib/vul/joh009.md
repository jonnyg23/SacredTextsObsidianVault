<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh009.htm">Polyglot</a> 
 <a href="../gnt/joh009.htm">GNT</a> 
 <a href="../kjv/joh009.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh008.htm">Previous</a> 
 <a href="joh010.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 9</h3><p><a name="001">1</a> Et præteriens Jesus vidit hominem cæcum a nativitate:</p>
 <p><a name="002">2</a> et interrogaverunt eum discipuli ejus: Rabbi, quis peccavit, hic, aut parentes ejus, ut cæcus nasceretur?</p>
 <p><a name="003">3</a> Respondit Jesus: Neque hic peccavit, neque parentes ejus: sed ut manifestentur opera Dei in illo.</p>
 <p><a name="004">4</a> Me oportet operari opera ejus qui misit me, donec dies est: venit nox, quando nemo potest operari:</p>
 <p><a name="005">5</a> quamdiu sum in mundo, lux sum mundi.</p>
 <p><a name="006">6</a> Hæc cum dixisset, exspuit in terram, et fecit lutum ex sputo, et linivit lutum super oculos ejus,</p>
 <p><a name="007">7</a> et dixit ei: Vade, lava in natatoria Siloë (quod interpretatur Missus). Abiit ergo, et lavit, et venit videns.</p>
 <p><a name="008">8</a> Itaque vicini, et qui viderant eum prius quia mendicus erat, dicebant: Nonne hic est qui sedebat, et mendicabat? Alii dicebant: Quia hic est.</p>
 <p><a name="009">9</a> Alii autem: Nequaquam, sed similis est ei. Ille vero dicebat: Quia ego sum.</p>
 <p><a name="010">10</a> Dicebant ergo ei: Quomodo aperti sunt tibi oculi?</p>
 <p><a name="011">11</a> Respondit: Ille homo qui dicitur Jesus, lutum fecit: et unxit oculos meos, et dixit mihi: Vade ad natatoria Siloë, et lava. Et abii, et lavi, et video.</p>
 <p><a name="012">12</a> Et dixerunt ei: Ubi est ille? Ait: Nescio.<br>
 </p>
 <p><a name="013">13</a> Adducunt eum ad pharisæos, qui cæcus fuerat.</p>
 <p><a name="014">14</a> Erat autem sabbatum quando lutum fecit Jesus, et aperuit oculos ejus.</p>
 <p><a name="015">15</a> Iterum ergo interrogabant eum pharisæi quomodo vidisset. Ille autem dixit eis: Lutum mihi posuit super oculos, et lavi, et video.</p>
 <p><a name="016">16</a> Dicebant ergo ex pharisæis quidam: Non est hic homo a Deo, qui sabbatum non custodit. Alii autem dicebant: Quomodo potest homo peccator hæc signa facere? Et schisma erat inter eos.</p>
 <p><a name="017">17</a> Dicunt ergo cæco iterum: Tu quid dicis de illo qui aperuit oculos tuos? Ille autem dixit: Quia propheta est.</p>
 <p><a name="018">18</a> Non crediderunt ergo Judæi de illo, quia cæcus fuisset et vidisset, donec vocaverunt parentes ejus, qui viderat:</p>
 <p><a name="019">19</a> et interrogaverunt eos, dicentes: Hic est filius vester, quem vos dicitis quia cæcus natus est? quomodo ergo nunc videt?</p>
 <p><a name="020">20</a> Responderunt eis parentes ejus, et dixerunt: Scimus quia hic est filius noster, et quia cæcus natus est:</p>
 <p><a name="021">21</a> quomodo autem nunc videat, nescimus: aut quis ejus aperuit oculos, nos nescimus; ipsum interrogate: ætatem habet, ipse de se loquatur.</p>
 <p><a name="022">22</a> Hæc dixerunt parentes ejus, quoniam timebant Judæos: jam enim conspiraverunt Judæi, ut si quis eum confiteretur esse Christum, extra synagogam fieret.</p>
 <p><a name="023">23</a> Propterea parentes ejus dixerunt: Quia ætatem habet, ipsum interrogate.</p>
 <p><a name="024">24</a> Vocaverunt ergo rursum hominem qui fuerat cæcus, et dixerunt ei: Da gloriam Deo: nos scimus quia hic homo peccator est.</p>
 <p><a name="025">25</a> Dixit ergo eis ille: Si peccator est, nescio; unum scio, quia cæcus cum essem, modo video.</p>
 <p><a name="026">26</a> Dixerunt ergo illi: Quid fecit tibi? quomodo aperuit tibi oculos?</p>
 <p><a name="027">27</a> Respondit eis: Dixi vobis jam, et audistis: quod iterum vultis audire? numquid et vos vultis discipuli ejus fieri?</p>
 <p><a name="028">28</a> Maledixerunt ergo ei, et dixerunt: Tu discipulus illius sis: nos autem Moysi discipuli sumus.</p>
 <p><a name="029">29</a> Nos scimus quia Moysi locutus est Deus; hunc autem nescimus unde sit.</p>
 <p><a name="030">30</a> Respondit ille homo, et dixit eis: In hoc enim mirabile est quia vos nescitis unde sit, et aperuit meos oculos:</p>
 <p><a name="031">31</a> scimus autem quia peccatores Deus non audit: sed si quis Dei cultor est, et voluntatem ejus facit, hunc exaudit.</p>
 <p><a name="032">32</a> A sæculo non est auditum quia quis aperuit oculos cæci nati.</p>
 <p><a name="033">33</a> Nisi esset hic a Deo, non poterat facere quidquam.</p>
 <p><a name="034">34</a> Responderunt, et dixerunt ei: In peccatis natus es totus, et tu doces nos? Et ejecerunt eum foras.<br>
 </p>
 <p><a name="035">35</a> Audivit Jesus quia ejecerunt eum foras: et cum invenisset eum, dixit ei: Tu credis in Filium Dei?</p>
 <p><a name="036">36</a> Respondit ille, et dixit: Quis est, Domine, ut credam in eum?</p>
 <p><a name="037">37</a> Et dixit ei Jesus: Et vidisti eum, et qui loquitur tecum, ipse est.</p>
 <p><a name="038">38</a> At ille ait: Credo, Domine. Et procidens adoravit eum.</p>
 <p><a name="039">39</a> Et dixit Jesus: In judicium ego in hunc mundum veni: ut qui non vident videant, et qui vident cæci fiant.</p>
 <p><a name="040">40</a> Et audierunt quidam ex pharisæis qui cum ipso erant, et dixerunt ei: Numquid et nos cæci sumus?</p>
 <p><a name="041">41</a> Dixit eis Jesus: Si cæci essetis, non haberetis peccatum. Nunc vero dicitis, Quia videmus: peccatum vestrum manet.</p>
 <p></p><hr>
 <center>
 <a href="joh010.htm">Next: John Chapter 10</a></center>
 </body>