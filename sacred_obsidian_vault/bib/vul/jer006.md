<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer006.htm">Polyglot</a> 
 <a href="../kjv/jer006.htm">KJV</a> 
 <a href="../sep/jer006.htm">Sep</a> 
 <a href="../tan/jer006.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer005.htm">Previous</a> 
 <a href="jer007.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 6</h3><p><a name="001">1</a> [Confortamini, filii Benjamin, in medio Jerusalem:<br> et in Thecua clangite buccina,<br> et super Bethacarem levate vexillum,<br> quia malum visum est ab aquilone,<br> et contritio magna.<br></p>
 <p><a name="002">2</a> Speciosæ et delicatæ assimilavi filiam Sion.<br></p>
 <p><a name="003">3</a> Ad eam venient pastores et greges eorum;<br> fixerunt in ea tentoria in circuitu:<br> pascet unusquisque eos qui sub manu sua sunt.<br></p>
 <p><a name="004">4</a> Sanctificate super eam bellum:<br> consurgite, et ascendamus in meridie:<br> væ nobis, quia declinavit dies;<br> quia longiores factæ sunt umbræ vesperi!<br></p>
 <p><a name="005">5</a> Surgite, et ascendamus in nocte,<br> et dissipemus domus ejus.<br></p>
 <p><a name="006">6</a> Quia hæc dicit Dominus exercituum:<br> Cædite lignum ejus,<br> et fundite circa Jerusalem aggerem.<br> Hæc est civitas visitationis:<br> omnis calumnia in medio ejus.<br></p>
 <p><a name="007">7</a> Sicut frigidam fecit cisterna aquam suam,<br> sic frigidam fecit malitiam suam.<br> Iniquitas et vastitas audietur in ea,<br> coram me semper infirmitas et plaga.<br></p>
 <p><a name="008">8</a> Erudire, Jerusalem,<br> ne forte recedat anima mea a te;<br> ne forte ponam te desertam,<br> terram inhabitabilem.<br></p>
 <p><a name="009">9</a> Hæc dicit Dominus exercituum:<br> Usque ad racemum colligent quasi in vinea reliquias Israël.<br> Converte manum tuam quasi vindemiator ad cartallum.<br></p>
 <p><a name="010">10</a> Cui loquar, et quem contestabor ut audiat?<br> ecce incircumcisæ aures eorum,<br> et audire non possunt:<br> ecce verbum Domini factum est eis in opprobrium,<br> et non suscipient illud.<br></p>
 <p><a name="011">11</a> Idcirco furore Domini plenus sum;<br> laboravi sustinens.<br> Effunde super parvulum foris,<br> et super consilium juvenum simul:<br> vir enim cum muliere capietur;<br> senex cum pleno dierum.<br></p>
 <p><a name="012">12</a> Et transibunt domus eorum ad alteros,<br> agri et uxores pariter,<br> quia extendam manum meam super habitantes terram, dicit Dominus:<br></p>
 <p><a name="013">13</a> a minore quippe usque ad majorem<br> omnes avaritiæ student,<br> et a propheta usque ad sacerdotem<br> cuncti faciunt dolum.<br></p>
 <p><a name="014">14</a> Et curabant contritionem filiæ populi mei cum ignominia,<br> dicentes: Pax, pax!<br> et non erat pax.<br></p>
 <p><a name="015">15</a> Confusi sunt, quia abominationem fecerunt:<br> quin potius confusione non sunt confusi,<br> et erubescere nescierunt.<br> Quam ob rem cadent inter ruentes:<br> in tempore visitationis suæ corruent, dicit Dominus.<br></p>
 <p><a name="016">16</a> Hæc dicit Dominus:<br> State super vias, et videte,<br> et interrogate de semitis antiquis quæ sit via bona,<br> et ambulate in ea:<br> et invenietis refrigerium animabus vestris.<br> Et dixerunt: Non ambulabimus.<br></p>
 <p><a name="017">17</a> Et constitui super vos speculatores:<br> Audite vocem tubæ.<br> Et dixerunt: Non audiemus.<br></p>
 <p><a name="018">18</a> Ideo audite, gentes,<br> et cognosce, congregatio,<br> quanta ego faciam eis.<br></p>
 <p><a name="019">19</a> Audi, terra:<br> ecce ego adducam mala super populum istum,<br> fructum cogitationum ejus:<br> quia verba mea non audierunt,<br> et legem meam projecerunt.<br></p>
 <p><a name="020">20</a> Ut quid mihi thus de Saba affertis,<br> et calamum suave olentem de terra longinqua?<br> Holocautomata vestra non sunt accepta,<br> et victimæ vestræ non placuerunt mihi.<br></p>
 <p><a name="021">21</a> Propterea hæc dicit Dominus:<br> Ecce ego dabo in populum istum ruinas:<br> et ruent in eis patres et filii simul;<br> vicinus et proximus peribunt.<br></p>
 <p><a name="022">22</a> Hæc dicit Dominus:<br> Ecce populus venit de terra aquilonis,<br> et gens magna consurget a finibus terræ.<br></p>
 <p><a name="023">23</a> Sagittam et scutum arripiet:<br> crudelis est et non miserebitur.<br> Vox ejus quasi mare sonabit:<br> et super equos ascendent,<br> præparati quasi vir ad prælium<br> adversum te, filia Sion.<br></p>
 <p><a name="024">24</a> Audivimus famam ejus;<br> dissolutæ sunt manus nostræ:<br> tribulatio apprehendit nos,<br> dolores ut parturientem.<br></p>
 <p><a name="025">25</a> Nolite exire ad agros,<br> et in via ne ambuletis,<br> quoniam gladius inimici,<br> pavor in circuitu.<br></p>
 <p><a name="026">26</a> Filia populi mei, accingere cilicio,<br> et conspergere cinere:<br> luctum unigeniti fac tibi,<br> planctum amarum,<br> quia repente veniet vastator super nos.<br></p>
 <p><a name="027">27</a> Probatorem dedi te in populo meo robustum:<br> et scies, et probabis viam eorum.<br></p>
 <p><a name="028">28</a> Omnes isti principes declinantes,<br> ambulantes fraudulenter,<br> æs et ferrum:<br> universi corrupti sunt.<br></p>
 <p><a name="029">29</a> Defecit sufflatorium;<br> in igne consumptum est plumbum:<br> frustra conflavit conflator,<br> malitiæ enim eorum non sunt consumptæ.<br></p>
 <p><a name="030">30</a> Argentum reprobum vocate eos,<br> quia Dominus projecit illos.]</p>
 <p></p><hr>
 <center>
 <a href="jer007.htm">Next: Jeremiah Chapter 7</a></center>
 </body>