<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer016.htm">Polyglot</a> 
 <a href="../kjv/jer016.htm">KJV</a> 
 <a href="../sep/jer016.htm">Sep</a> 
 <a href="../tan/jer016.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer015.htm">Previous</a> 
 <a href="jer017.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 16</h3><p><a name="001">1</a> Et factum est verbum Domini ad me, dicens:</p>
 <p><a name="002">2</a> [Non accipies uxorem,<br> et non erunt tibi filii et filiæ in loco isto.<br></p>
 <p><a name="003">3</a> Quia hæc dicit Dominus<br> super filios et filias qui generantur in loco isto,<br> et super matres eorum, quæ genuerunt eos,<br> et super patres eorum, de quorum stirpe sunt nati in terra hac:<br></p>
 <p><a name="004">4</a> Mortibus ægrotationum morientur:<br> non plangentur, et non sepelientur:<br> in sterquilinium super faciem terræ erunt,<br> et gladio et fame consumentur:<br> et erit cadaver eorum in escam volatilibus cæli et bestiis terræ.<br></p>
 <p><a name="005">5</a> Hæc enim dicit Dominus:<br> Ne ingrediaris domum convivii,<br> neque vadas ad plangendum,<br> neque consoleris eos,<br> quia abstuli pacem meam a populo isto, dicit Dominus,<br> misericordiam et miserationes.<br></p>
 <p><a name="006">6</a> Et morientur grandes et parvi in terra ista:<br> non sepelientur, neque plangentur,<br> et non se incident,<br> neque calvitium fiet pro eis.<br></p>
 <p><a name="007">7</a> Et non frangent inter eos lugenti panem<br> ad consolandum super mortuo,<br> et non dabunt eis potum calicis<br> ad consolandum super patre suo et matre.<br></p>
 <p><a name="008">8</a> Et domum convivii non ingrediaris,<br> ut sedeas cum eis, et comedas, et bibas.<br></p>
 <p><a name="009">9</a> Quia hæc dicit Dominus exercituum, Deus Israël:<br> Ecce ego auferam de loco isto,<br> in oculis vestris, et in diebus vestris,<br> vocem gaudii et vocem lætitiæ,<br> vocem sponsi et vocem sponsæ.<br></p>
 <p><a name="010">10</a> Et cum annuntiaveris populo huic omnia verba hæc,<br> et dixerint tibi:<br> Quare locutus est Dominus super nos omne malum grande istud?<br> quæ iniquitas nostra,<br> et quod peccatum nostrum,<br> quod peccavimus Domino Deo nostro?<br></p>
 <p><a name="011">11</a> dices ad eos:<br> Quia dereliquerunt me patres vestri, ait Dominus,<br> et abierunt post deos alienos,<br> et servierunt eis, et adoraverunt eos,<br> et me dereliquerunt, et legem meam non custodierunt.<br></p>
 <p><a name="012">12</a> Sed et vos pejus operati estis quam patres vestri:<br> ecce enim ambulat unusquisque post pravitatem cordis sui mali,<br> ut me non audiat.<br></p>
 <p><a name="013">13</a> Et ejiciam vos de terra hac<br> in terram quam ignoratis,<br> vos et patres vestri:<br> et servietis ibi diis alienis, die ac nocte,<br> qui non dabunt vobis requiem.<br></p>
 <p><a name="014">14</a> Propterea ecce dies veniunt, dicit Dominus,<br> et non dicetur ultra:<br> Vivit Dominus qui eduxit filios Israël de terra Ægypti,<br></p>
 <p><a name="015">15</a> sed: Vivit Dominus qui eduxit filios Israël de terra aquilonis,<br> et de universis terris ad quas ejeci eos:<br> et reducam eos in terram suam,<br> quam dedi patribus eorum.<br></p>
 <p><a name="016">16</a> Ecce ego mittam piscatores multos, dicit Dominus,<br> et piscabuntur eos:<br> et post hæc mittam eis multos venatores,<br> et venabuntur eos de omni monte,<br> et de omni colle, et de cavernis petrarum.<br></p>
 <p><a name="017">17</a> Quia oculi mei super omnes vias eorum:<br> non sunt absconditæ a facie mea,<br> et non fuit occultata iniquitas eorum ab oculis meis.<br></p>
 <p><a name="018">18</a> Et reddam primum duplices iniquitates et peccata eorum,<br> quia contaminaverunt terram meam in morticinis idolorum suorum,<br> et abominationibus suis impleverunt hæreditatem meam.<br></p>
 <p><a name="019">19</a> Domine, fortitudo mea, et robur meum,<br> et refugium meum in die tribulationis,<br> ad te gentes venient ab extremis terræ, et dicent:<br> Vere mendacium possederunt patres nostri,<br> vanitatem quæ eis non profuit.<br></p>
 <p><a name="020">20</a> Numquid faciet sibi homo deos,<br> et ipsi non sunt dii?<br></p>
 <p><a name="021">21</a> Idcirco ecce ego ostendam eis per vicem hanc,<br> ostendam eis manum meam, et virtutem meam,<br> et scient quia nomen mihi Dominus.]</p>
 <p></p><hr>
 <center>
 <a href="jer017.htm">Next: Jeremiah Chapter 17</a></center>
 </body>