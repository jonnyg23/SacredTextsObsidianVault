<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1012.htm">Polyglot</a> 
 <a href="../kjv/kg1012.htm">KJV</a> 
 <a href="../sep/kg1012.htm">Sep</a> 
 <a href="../tan/kg1012.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="kg1011.htm">Previous</a> 
 <a href="kg1013.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 12</h3><p><a name="001">1</a> Venit autem Roboam in Sichem: illuc enim congregatus erat omnis Israël ad constituendum eum regem.</p>
 <p><a name="002">2</a> At vero Jeroboam filius Nabat, cum adhuc esset in Ægypto profugus a facie regis Salomonis, audita morte ejus, reversus est de Ægypto.</p>
 <p><a name="003">3</a> Miseruntque et vocaverunt eum: venit ergo Jeroboam, et omnis multitudo Israël, et locuti sunt ad Roboam, dicentes:</p>
 <p><a name="004">4</a> Pater tuus durissimum jugum imposuit nobis: tu itaque nunc imminue paululum de imperio patris tui durissimo, et de jugo gravissimo quod imposuit nobis, et serviemus tibi.</p>
 <p><a name="005">5</a> Qui ait eis: Ite usque ad tertium diem, et revertimini ad me. Cumque abiisset populus,</p>
 <p><a name="006">6</a> iniit consilium rex Roboam cum senioribus qui assistebant coram Salomone patre ejus cum adhuc viveret, et ait: Quod datis mihi consilium, ut respondeam populo huic?</p>
 <p><a name="007">7</a> Qui dixerunt ei: Si hodie obedieris populo huic, et servieris, et petitioni eorum cesseris, locutusque fueris ad eos verba lenia, erunt tibi servi cunctis diebus.</p>
 <p><a name="008">8</a> Qui dereliquit consilium senum, quod dederant ei, et adhibuit adolescentes, qui nutriti fuerant cum eo, et assistebant illi,</p>
 <p><a name="009">9</a> dixitque ad eos: Quod mihi datis consilium, ut respondeam populo huic, qui dixerunt mihi: Levius fac jugum quod imposuit pater tuus super nos?</p>
 <p><a name="010">10</a> Et dixerunt ei juvenes qui nutriti fuerant cum eo: Sic loqueris populo huic, qui locuti sunt ad te, dicentes: Pater tuus aggravavit jugum nostrum: tu releva nos. Sic loqueris ad eos: Minimus digitus meus grossior est dorso patris mei.</p>
 <p><a name="011">11</a> Et nunc pater meus posuit super vos jugum grave, ego autem addam super jugum vestrum: pater meus cecidit vos flagellis, ego autem cædam vos scorpionibus.</p>
 <p><a name="012">12</a> Venit ergo Jeroboam et omnis populus ad Roboam die tertia, sicut locutus fuerat rex, dicens: Revertimini ad me die tertia.</p>
 <p><a name="013">13</a> Responditque rex populo dura, derelicto consilio seniorum quod ei dederant,</p>
 <p><a name="014">14</a> et locutus est eis secundum consilium juvenum, dicens: Pater meus aggravavit jugum vestrum, ego autem addam jugo vestro: pater meus cecidit vos flagellis, ego autem cædam vos scorpionibus.</p>
 <p><a name="015">15</a> Et non acquievit rex populo: quoniam aversatus fuerat eum Dominus, ut suscitaret verbum suum quod locutus fuerat in manu Ahiæ Silonitæ, ad Jeroboam filium Nabat.<br>
 </p>
 <p><a name="016">16</a> Videns itaque populus quod noluisset eos audire rex, respondit ei dicens: Quæ nobis pars in David? vel quæ hæreditas in filio Isai? vade in tabernacula tua, Israël: nunc vide domum tuam, David. Et abiit Israël in tabernacula sua.</p>
 <p><a name="017">17</a> Super filios autem Israël, quicumque habitabant in civitatibus Juda, regnavit Roboam.</p>
 <p><a name="018">18</a> Misit ergo rex Roboam Aduram, qui erat super tributa: et lapidavit eum omnis Israël, et mortuus est. Porro rex Roboam festinus ascendit currum, et fugit in Jerusalem:</p>
 <p><a name="019">19</a> recessitque Israël a domo David usque in præsentem diem.</p>
 <p><a name="020">20</a> Factum est autem cum audisset omnis Israël quod reversus esset Jeroboam, miserunt, et vocaverunt eum congregato ctu, et constituerunt eum regem super omnem Israël: nec secutus est quisquam domum David præter tribum Juda solam.</p>
 <p><a name="021">21</a> Venit autem Roboam Jerusalem, et congregavit universam domum Juda, et tribum Benjamin, centum octoginta millia electorum virorum bellatorum, ut pugnarent contra domum Israël, et reducerent regnum Roboam filio Salomonis.</p>
 <p><a name="022">22</a> Factus est autem sermo Domini ad Semeiam virum Dei, dicens:</p>
 <p><a name="023">23</a> Loquere ad Roboam filium Salomonis regem Juda, et ad omnem domum Juda, et Benjamin, et reliquos de populo, dicens:</p>
 <p><a name="024">24</a> Hæc dicit Dominus: Non ascendetis, neque bellabitis contra fratres vestros filios Israël: revertatur vir in domum suam: a me enim factum est verbum hoc. Audierunt sermonem Domini, et reversi sunt de itinere, sicut eis præceperat Dominus.<br>
 </p>
 <p><a name="025">25</a> Ædificavit autem Jeroboam Sichem in monte Ephraim, et habitavit ibi: et egressus inde ædificavit Phanuel.</p>
 <p><a name="026">26</a> Dixitque Jeroboam in corde suo: Nunc revertetur regnum ad domum David,</p>
 <p><a name="027">27</a> si ascenderit populus iste ut faciat sacrificia in domo Domini in Jerusalem: et convertetur cor populi hujus ad dominum suum Roboam regem Juda, interficientque me, et revertentur ad eum.</p>
 <p><a name="028">28</a> Et excogitato consilio fecit duos vitulos aureos, et dixit eis: Nolite ultra ascendere in Jerusalem: ecce dii tui Israël, qui te eduxerunt de terra Ægypti.</p>
 <p><a name="029">29</a> Posuitque unum in Bethel, et alterum in Dan:</p>
 <p><a name="030">30</a> et factum est verbum hoc in peccatum: ibat enim populus ad adorandum vitulum usque in Dan.</p>
 <p><a name="031">31</a> Et fecit fana in excelsis, et sacerdotes de extremis populi, qui non erant de filiis Levi.</p>
 <p><a name="032">32</a> Constituitque diem solemnem in mense octavo, quintadecima die mensis, in similitudinem solemnitatis quæ celebrabatur in Juda. Et ascendens altare, similiter fecit in Bethel, ut immolaret vitulis quos fabricatus fuerat: constituitque in Bethel sacerdotes excelsorum quæ fecerat.</p>
 <p><a name="033">33</a> Et ascendit super altare quod exstruxerat in Bethel, quintadecima die mensis octavi, quem finxerat de corde suo: et fecit solemnitatem filiis Israël, et ascendit super altare, ut adoleret incensum.</p>
 <p></p><hr>
 <center>
 <a href="kg1013.htm">Next: 1 Kings Chapter 13</a></center>
 </body>