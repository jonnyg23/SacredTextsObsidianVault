<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1001.htm">Polyglot</a> 
 <a href="../kjv/sa1001.htm">KJV</a> 
 <a href="../sep/sa1001.htm">Sep</a> 
 <a href="../tan/sa1001.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="rut004.htm">Previous</a> 
 <a href="sa1002.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 1</h3><p><a name="001">1</a> Fuit vir unus de Ramathaimsophim, de monte Ephraim, et nomen ejus Elcana, filius Jeroham, filii Eliu, filii Thohu, filii Suph, Ephrathæus:</p>
 <p><a name="002">2</a> et habuit duas uxores, nomen uni Anna, et nomen secundæ Phenenna. Fueruntque Phenennæ filii: Annæ autem non erant liberi.</p>
 <p><a name="003">3</a> Et ascendebat vir ille de civitate sua statutis diebus, ut adoraret et sacrificaret Domino exercituum in Silo. Erant autem ibi duo filii Heli, Ophni et Phinees, sacerdotes Domini.</p>
 <p><a name="004">4</a> Venit ergo dies, et immolavit Elcana, deditque Phenennæ uxori suæ, et cunctis filiis ejus et filiabus, partes:</p>
 <p><a name="005">5</a> Annæ autem dedit partem unam tristis, quia Annam diligebat. Dominus autem concluserat vulvam ejus.</p>
 <p><a name="006">6</a> Affligebat quoque eam æmula ejus, et vehementer angebat, in tantum ut exprobraret quod Dominus conclusisset vulvam ejus:</p>
 <p><a name="007">7</a> sicque faciebat per singulos annos: cum redeunte tempore ascenderent ad templum Domini, et sic provocabat eam: porro illa flebat, et non capiebat cibum.</p>
 <p><a name="008">8</a> Dixit ergo ei Elcana vir suus: Anna, cur fles? et quare non comedis? et quam ob rem affligitur cor tuum? numquid non ego melior tibi sum, quam decem filii?<br>
 </p>
 <p><a name="009">9</a> Surrexit autem Anna postquam comederat et biberat in Silo. Et Heli sacerdote sedente super sellam ante postes templi Domini,</p>
 <p><a name="010">10</a> cum esset Anna amaro animo, oravit ad Dominum, flens largiter,</p>
 <p><a name="011">11</a> et votum vovit, dicens: Domine exercituum, si respiciens videris afflictionem famulæ tuæ, et recordatus mei fueris, nec oblitus ancillæ tuæ, dederisque servæ tuæ sexum virilem: dabo eum Domino omnibus diebus vitæ ejus, et novacula non ascendet super caput ejus.<br>
 </p>
 <p><a name="012">12</a> Factum est autem, cum illa multiplicaret preces coram Domino, ut Heli observaret os ejus.</p>
 <p><a name="013">13</a> Porro Anna loquebatur in corde suo, tantumque labia illius movebantur, et vox penitus non audiebatur. Æstimavit ergo eam Heli temulentam,</p>
 <p><a name="014">14</a> dixitque ei: Usquequo ebria eris? digere paulisper vinum, quo mades.</p>
 <p><a name="015">15</a> Respondens Anna: Nequaquam, inquit, domine mi: nam mulier infelix nimis ego sum: vinumque et omne quod inebriare potest, non bibi, sed effudi animam meam in conspectu Domini.</p>
 <p><a name="016">16</a> Ne reputes ancillam tuam quasi unam de filiabus Belial: quia ex multitudine doloris et mroris mei locuta sum usque in præsens.</p>
 <p><a name="017">17</a> Tunc Heli ait ei: Vade in pace: et Deus Israël det tibi petitionem tuam quam rogasti eum.</p>
 <p><a name="018">18</a> Et illa dixit: Utinam inveniat ancilla tua gratiam in oculis tuis. Et abiit mulier in viam suam, et comedit, vultusque illius non sunt amplius in diversa mutati.</p>
 <p><a name="019">19</a> Et surrexerunt mane, et adoraverunt coram Domino: reversique sunt, et venerunt in domum suam Ramatha.<br>
  Cognovit autem Elcana Annam uxorem suam: et recordatus est ejus Dominus.</p>
 <p><a name="020">20</a> Et factum est post circulum dierum, concepit Anna, et peperit filium: vocavitque nomen ejus Samuel, eo quod a Domino postulasset eum.</p>
 <p><a name="021">21</a> Ascendit autem vir ejus Elcana, et omnis domus ejus, ut immolaret Domino hostiam solemnem, et votum suum.</p>
 <p><a name="022">22</a> Et Anna non ascendit: dixit enim viro suo: Non vadam donec ablactetur infans, et ducam eum, ut appareat ante conspectum Domini, et maneat ibi jugiter.</p>
 <p><a name="023">23</a> Et ait ei Elcana vir suus: Fac quod bonum tibi videtur, et mane donec ablactes eum: precorque ut impleat Dominus verbum suum. Mansit ergo mulier, et lactavit filium suum, donec amoveret eum a lacte.<br>
 </p>
 <p><a name="024">24</a> Et adduxit eum secum, postquam ablactaverat, in vitulis tribus, et tribus modiis farinæ, et amphora vini, et adduxit eum ad domum Domini in Silo. Puer autem erat adhuc infantulus:</p>
 <p><a name="025">25</a> et immolaverunt vitulum, et obtulerunt puerum Heli.</p>
 <p><a name="026">26</a> Et ait Anna: Obsecro mi domine, vivit anima tua, domine: ego sum illa mulier, quæ steti coram te hic orans Dominum.</p>
 <p><a name="027">27</a> Pro puero isto oravi, et dedit mihi Dominus petitionem meam quam postulavi eum.</p>
 <p><a name="028">28</a> Idcirco et ego commodavi eum Domino cunctis diebus quibus fuerit commodatus Domino. Et adoraverunt ibi Dominum.<br>
  Et oravit Anna, et ait:</p>
 <p></p><hr>
 <center>
 <a href="sa1002.htm">Next: 1 Samuel Chapter 2</a></center>
 </body>