<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/plm001.htm">Polyglot</a> 
 <a href="../gnt/plm001.htm">GNT</a> 
 <a href="../kjv/plm001.htm">KJV</a> 
 
 <br>
 <br><a href="plm.htm">Philemon Index</a><br>
  
 <a href="tit003.htm">Previous</a> 
 <a href="heb001.htm">Next</a> 
 </center>
 <hr>
 
 <h3 align="CENTER">Vulgate (Latin): Philemon Chapter 1</h3><p><a name="001">1</a> Paulus vinctus Christi Jesu, et Timotheus frater, Philemoni dilecto, et adjutori nostro,</p>
 <p><a name="002">2</a> et Appiæ sorori carissimæ, et Archippo commilitoni nostro, et ecclesiæ, quæ in domo tua est.</p>
 <p><a name="003">3</a> Gratia vobis, et pax a Deo Patre nostro, et Domino Jesu Christo.<br>
 </p>
 <p><a name="004">4</a> Gratias ago Deo meo, semper memoriam tui faciens in orationibus meis,</p>
 <p><a name="005">5</a> audiens caritatem tuam, et fidem, quam habes in Domino Jesu, et in omnes sanctos:</p>
 <p><a name="006">6</a> ut communicatio fidei tuæ evidens fiat in agnitione omnis operis boni, quod est in vobis in Christo Jesu.</p>
 <p><a name="007">7</a> Gaudium enim magnum habui, et consolationem in caritate tua: quia viscera sanctorum requieverunt per te, frater.<br>
 </p>
 <p><a name="008">8</a> Propter quod multam fiduciam habens in Christo Jesu imperandi tibi quod ad rem pertinet:</p>
 <p><a name="009">9</a> propter caritatem magis obsecro, cum sis talis, ut Paulus senex, nunc autem et vinctus Jesu Christi:</p>
 <p><a name="010">10</a> obsecro te pro meo filio, quem genui in vinculis, Onesimo,</p>
 <p><a name="011">11</a> qui tibi aliquando inutilis fuit, nunc autem et mihi et tibi utilis,</p>
 <p><a name="012">12</a> quem remisi tibi. Tu autem illum, ut mea viscera, suscipe:</p>
 <p><a name="013">13</a> quem ego volueram mecum detinere, ut pro te mihi ministraret in vinculis Evangelii:</p>
 <p><a name="014">14</a> sine consilio autem tuo nihil volui facere, uti ne velut ex necessitate bonum tuum esset, sed voluntarium.</p>
 <p><a name="015">15</a> Forsitan enim ideo discessit ad horam a te, ut æternum illum reciperes:</p>
 <p><a name="016">16</a> jam non ut servum, sed pro servo carissimum fratrem, maxime mihi: quanto autem magis tibi et in carne, et in Domino?</p>
 <p><a name="017">17</a> Si ergo habes me socium, suscipe illum sicut me:</p>
 <p><a name="018">18</a> si autem aliquid nocuit tibi, aut debet, hoc mihi imputa.</p>
 <p><a name="019">19</a> Ego Paulus scripsi mea manu: ego reddam, ut non dicam tibi, quod et teipsum mihi debes:</p>
 <p><a name="020">20</a> ita, frater. Ego te fruar in Domino: refice viscera mea in Domino.</p>
 <p><a name="021">21</a> Confidens in obedientia tua scripsi tibi: sciens quoniam et super id, quod dico, facies.<br>
 </p>
 <p><a name="022">22</a> Simul autem et para mihi hospitium: nam spero per orationes vestras donari me vobis.</p>
 <p><a name="023">23</a> Salutat te Epaphras concaptivus meus in Christo Jesu,</p>
 <p><a name="024">24</a> Marcus, Aristarchus, Demas, et Lucas, adjutores mei.</p>
 <p><a name="025">25</a> Gratia Domini nostri Jesu Christi cum spiritu vestro. Amen.</p>
 <p></p>
 <p></p><hr>
 <center>
 <a href="heb001.htm">Next: Hebrews Chapter 1</a></center>
 </body>