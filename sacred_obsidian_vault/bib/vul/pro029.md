<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro029.htm">Polyglot</a> 
 <a href="../kjv/pro029.htm">KJV</a> 
 <a href="../tan/pro029.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro028.htm">Previous</a> 
 <a href="pro030.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 29</h3><p><a name="001">1</a> [Viro qui corripientem dura cervice contemnit,<br> repentinus ei superveniet interitus,<br> et eum sanitas non sequetur.<br></p>
 <p><a name="002">2</a> In multiplicatione justorum lætabitur vulgus;<br> cum impii sumpserint principatum, gemet populus.<br></p>
 <p><a name="003">3</a> Vir qui amat sapientiam lætificat patrem suum;<br> qui autem nutrit scorta perdet substantiam.<br></p>
 <p><a name="004">4</a> Rex justus erigit terram;<br> vir avarus destruet eam.<br></p>
 <p><a name="005">5</a> Homo qui blandis fictisque sermonibus loquitur amico suo<br> rete expandit gressibus ejus.<br></p>
 <p><a name="006">6</a> Peccantem virum iniquum involvet laqueus,<br> et justus laudabit atque gaudebit.<br></p>
 <p><a name="007">7</a> Novit justus causam pauperum;<br> impius ignorat scientiam.<br></p>
 <p><a name="008">8</a> Homines pestilentes dissipant civitatem;<br> sapientes vero avertunt furorem.<br></p>
 <p><a name="009">9</a> Vir sapiens si cum stulto contenderit,<br> sive irascatur, sive rideat, non inveniet requiem.<br></p>
 <p><a name="010">10</a> Viri sanguinum oderunt simplicem;<br> justi autem quærunt animam ejus.<br></p>
 <p><a name="011">11</a> Totum spiritum suum profert stultus;<br> sapiens differt, et reservat in posterum.<br></p>
 <p><a name="012">12</a> Princeps qui libenter audit verba mendacii,<br> omnes ministros habet impios.<br></p>
 <p><a name="013">13</a> Pauper et creditor obviaverunt sibi:<br> utriusque illuminator est Dominus.<br></p>
 <p><a name="014">14</a> Rex qui judicat in veritate pauperes,<br> thronus ejus in æternum firmabitur.]<br>
 </p>
 <p><a name="015">15</a> [Virga atque correptio tribuit sapientiam;<br> puer autem qui dimittitur voluntati suæ confundit matrem suam.<br></p>
 <p><a name="016">16</a> In multiplicatione impiorum multiplicabuntur scelera,<br> et justi ruinas eorum videbunt.<br></p>
 <p><a name="017">17</a> Erudi filium tuum, et refrigerabit te,<br> et dabit delicias animæ tuæ.<br></p>
 <p><a name="018">18</a> Cum prophetia defecerit, dissipabitur populus;<br> qui vero custodit legem beatus est.<br></p>
 <p><a name="019">19</a> Servus verbis non potest erudiri,<br> quia quod dicis intelligit, et respondere contemnit.<br></p>
 <p><a name="020">20</a> Vidisti hominem velocem ad loquendum?<br> stultitia magis speranda est quam illius correptio.<br></p>
 <p><a name="021">21</a> Qui delicate a pueritia nutrit servum suum<br> postea sentiet eum contumacem.]<br>
 </p>
 <p><a name="022">22</a> [Vir iracundus provocat rixas,<br> et qui ad indignandum facilis est erit ad peccandum proclivior.<br></p>
 <p><a name="023">23</a> Superbum sequitur humilitas,<br> et humilem spiritu suscipiet gloria.<br></p>
 <p><a name="024">24</a> Qui cum fure participat odit animam suam;<br> adjurantem audit, et non indicat.<br></p>
 <p><a name="025">25</a> Qui timet hominem cito corruet;<br> qui sperat in Domino sublevabitur.<br></p>
 <p><a name="026">26</a> Multi requirunt faciem principis,<br> et judicium a Domino egreditur singulorum.<br></p>
 <p><a name="027">27</a> Abominantur justi virum impium,<br> et abominantur impii eos qui in recta sunt via.<br> Verbum custodiens filius<br> extra perditionem erit.]</p>
 <p></p><hr>
 <center>
 <a href="pro030.htm">Next: Proverbs Chapter 30</a></center>
 </body>