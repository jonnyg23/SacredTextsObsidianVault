<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir018.htm">Polyglot</a> 
 <a href="../apo/sir018.htm">Apo</a> 
 <a href="../sep/sir018.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir017.htm">Previous</a> 
 <a href="sir019.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 18</h3><p><a name="001">1</a> [Qui vivet in æternum creavit omnia simul.<br> Deus solus justificabitur,<br> et manet invictus rex in æternum.<br></p>
 <p><a name="002">2</a> Quis sufficit enarrare opera illius?<br></p>
 <p><a name="003">3</a> quis enim investigabit magnalia ejus?<br></p>
 <p><a name="004">4</a> virtutem autem magnitudinis ejus quis enuntiabit?<br> aut quis adjiciet enarrare misericordiam ejus?<br></p>
 <p><a name="005">5</a> Non est minuere neque adjicere,<br> nec est invenire magnalia Dei.<br></p>
 <p><a name="006">6</a> Cum consummaverit homo, tunc incipiet:<br> et cum quieverit, aporiabitur.<br></p>
 <p><a name="007">7</a> Quid est homo? et quæ est gratia illius?<br> et quid bonum aut quid nequam illius?<br></p>
 <p><a name="008">8</a> Numerus dierum hominum, ut multum centum anni,<br> quasi gutta aquæ maris deputati sunt:<br> et sicut calculus arenæ, sic exigui anni in die ævi.<br></p>
 <p><a name="009">9</a> Propter hoc patiens est Deus in illis,<br> et effundit super eos misericordiam suam.<br></p>
 <p><a name="010">10</a> Vidit præsumptionem cordis eorum, quoniam mala est:<br> et cognovit subversionem illorum, quoniam nequam est.<br></p>
 <p><a name="011">11</a> Ideo adimplevit propitiationem suam in illis,<br> et ostendit eis viam æquitatis.<br></p>
 <p><a name="012">12</a> Miseratio hominis circa proximum suum:<br> misericordia autem Dei super omnem carnem.<br></p>
 <p><a name="013">13</a> Qui misericordiam habet, docet et erudit<br> quasi pastor gregem suum.<br></p>
 <p><a name="014">14</a> Miseretur excipientis doctrinam miserationis,<br> et qui festinat in judiciis ejus.]<br>
 </p>
 <p><a name="015">15</a> [Fili, in bonis non des querelam,<br> et in omni dato non des tristitiam verbi mali.<br></p>
 <p><a name="016">16</a> Nonne ardorem refrigerabit ros?<br> sic et verbum melius quam datum.<br></p>
 <p><a name="017">17</a> Nonne ecce verbum super datum bonum?<br> sed utraque cum homine justificato.<br></p>
 <p><a name="018">18</a> Stultus acriter improperabit:<br> et datus indisciplinati tabescere facit oculos.<br></p>
 <p><a name="019">19</a> Ante judicium para justitiam tibi,<br> et antequam loquaris, disce.<br></p>
 <p><a name="020">20</a> Ante languorem adhibe medicinam:<br> et ante judicium interroga teipsum,<br> et in conspectu Dei invenies propitiationem.<br></p>
 <p><a name="021">21</a> Ante languorem humilia te,<br> et in tempore infirmitatis ostende conversationem tuam.<br></p>
 <p><a name="022">22</a> Non impediaris orare semper,<br> et ne verearis usque ad mortem justificari,<br> quoniam merces Dei manet in æternum.<br></p>
 <p><a name="023">23</a> Ante orationem præpara animam tuam,<br> et noli esse quasi homo qui tentat Deum.<br></p>
 <p><a name="024">24</a> Memento iræ in die consummationis,<br> et tempus retributionis in conversatione faciei.<br></p>
 <p><a name="025">25</a> Memento paupertatis in tempore abundantiæ,<br> et necessitatum paupertatis in die divitiarum.<br></p>
 <p><a name="026">26</a> A mane usque ad vesperam immutabitur tempus,<br> et hæc omnia citata in oculis Dei.<br></p>
 <p><a name="027">27</a> Homo sapiens in omnibus metuet,<br> et in diebus delictorum attendet ab inertia.<br></p>
 <p><a name="028">28</a> Omnis astutus agnoscit sapientiam,<br> et invenienti eam dabit confessionem.<br></p>
 <p><a name="029">29</a> Sensati in verbis et ipsi sapienter egerunt,<br> et intellexerunt veritatem et justitiam,<br> et impleverunt proverbia et judicia.]<br>
 </p>
 <p><a name="030">30</a> [Post concupiscentias tuas non eas,<br> et a voluntate tua avertere.<br></p>
 <p><a name="031">31</a> Si præstes animæ tuæ concupiscentias ejus,<br> faciat te in gaudium inimicis tuis.<br></p>
 <p><a name="032">32</a> Ne oblecteris in turbis nec in modicis:<br> assidua enim est commissio illorum.<br></p>
 <p><a name="033">33</a> Ne fueris mediocris in contentione ex fnore,<br> et est tibi nihil in sacculo:<br> eris enim invidus vitæ tuæ.]</p>
 <p></p><hr>
 <center>
 <a href="sir019.htm">Next: Sirach Chapter 19</a></center>
 </body>