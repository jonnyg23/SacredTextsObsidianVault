<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa018.htm">Polyglot</a> 
 <a href="../kjv/psa018.htm">KJV</a> 
 <a href="../sep/psa018.htm">Sep</a> 
 <a href="../tan/psa018.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa017.htm">Previous</a> 
 <a href="psa019.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 18</h3><p><a name="001">1</a> In finem. Psalmus David.</p>
 <p><a name="002">2</a> [Cæli enarrant gloriam Dei,<br> et opera manuum ejus annuntiat firmamentum.<br></p>
 <p><a name="003">3</a> Dies diei eructat verbum,<br> et nox nocti indicat scientiam.<br></p>
 <p><a name="004">4</a> Non sunt loquelæ, neque sermones,<br> quorum non audiantur voces eorum.<br></p>
 <p><a name="005">5</a> In omnem terram exivit sonus eorum,<br> et in fines orbis terræ verba eorum.<br></p>
 <p><a name="006">6</a> In sole posuit tabernaculum suum;<br> et ipse tamquam sponsus procedens de thalamo suo.<br> Exsultavit ut gigas ad currendam viam;<br></p>
 <p><a name="007">7</a> a summo cælo egressio ejus.<br> Et occursus ejus usque ad summum ejus;<br> nec est qui se abscondat a calore ejus.<br></p>
 <p><a name="008">8</a> Lex Domini immaculata, convertens animas;<br> testimonium Domini fidele, sapientiam præstans parvulis.<br></p>
 <p><a name="009">9</a> Justitiæ Domini rectæ, lætificantes corda;<br> præceptum Domini lucidum, illuminans oculos.<br></p>
 <p><a name="010">10</a> Timor Domini sanctus, permanens in sæculum sæculi;<br> judicia Domini vera, justificata in semetipsa,<br></p>
 <p><a name="011">11</a> desiderabilia super aurum et lapidem pretiosum multum,<br> et dulciora super mel et favum.<br></p>
 <p><a name="012">12</a> Etenim servus tuus custodit ea;<br> in custodiendis illis retributio multa.<br></p>
 <p><a name="013">13</a> Delicta quis intelligit?<br> ab occultis meis munda me;<br></p>
 <p><a name="014">14</a> et ab alienis parce servo tuo.<br> Si mei non fuerint dominati, tunc immaculatus ero,<br> et emundabor a delicto maximo.<br></p>
 <p><a name="015">15</a> Et erunt ut complaceant eloquia oris mei,<br> et meditatio cordis mei in conspectu tuo semper.<br> Domine, adjutor meus, et redemptor meus.]</p>
 <p></p><hr>
 <center>
 <a href="psa019.htm">Next: Psalms Chapter 19</a></center>
 </body>