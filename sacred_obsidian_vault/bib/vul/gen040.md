<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen040.htm">Polyglot</a> 
 <a href="../kjv/gen040.htm">KJV</a> 
 <a href="../sep/gen040.htm">Sep</a> 
 <a href="../tan/gen040.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen039.htm">Previous</a> 
 <a href="gen041.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 40</h3><p><a name="001">1</a> His ita gestis, accidit ut peccarent duo eunuchi, pincerna regis Ægypti, et pistor, domino suo.</p>
 <p><a name="002">2</a> Iratusque contra eos Pharao (nam alter pincernis præerat, alter pistoribus),</p>
 <p><a name="003">3</a> misit eos in carcerem principis militum, in quo erat vinctus et Joseph.</p>
 <p><a name="004">4</a> At custos carceris tradidit eos Joseph, qui et ministrabat eis: aliquantulum temporis fluxerat, et illi in custodia tenebantur.</p>
 <p><a name="005">5</a> Videruntque ambo somnium nocte una, juxta interpretationem congruam sibi:</p>
 <p><a name="006">6</a> ad quos cum introisset Joseph mane, et vidisset eos tristes,</p>
 <p><a name="007">7</a> sciscitatus est eos, dicens: Cur tristior est hodie solito facies vestra?</p>
 <p><a name="008">8</a> Qui responderunt: Somnium vidimus, et non est qui interpretetur nobis. Dixitque ad eos Joseph: Numquid non Dei est interpretatio? referte mihi quid videritis.</p>
 <p><a name="009">9</a> Narravit prior, præpositus pincernarum, somnium suum: Videbam coram me vitem,</p>
 <p><a name="010">10</a> in qua erant tres propagines, crescere paulatim in gemmas, et post flores uvas maturescere:</p>
 <p><a name="011">11</a> calicemque Pharaonis in manu mea: tuli ergo uvas, et expressi in calicem quem tenebam, et tradidi poculum Pharaoni.</p>
 <p><a name="012">12</a> Respondit Joseph: Hæc est interpretatio somnii: tres propagines, tres adhuc dies sunt:</p>
 <p><a name="013">13</a> post quos recordabitur Pharao ministerii tui, et restituet te in gradum pristinum: dabisque ei calicem juxta officium tuum, sicut ante facere consueveras.</p>
 <p><a name="014">14</a> Tantum memento mei, cum bene tibi fuerit, et facias mecum misericordiam: ut suggeras Pharaoni ut educat me de isto carcere:</p>
 <p><a name="015">15</a> quia furto sublatus sum de terra Hebræorum, et hic innocens in lacum missus sum.</p>
 <p><a name="016">16</a> Videns pistorum magister quod prudenter somnium dissolvisset, ait: Et ego vidi somnium: quod tria canistra farinæ haberem super caput meum:</p>
 <p><a name="017">17</a> et in uno canistro quod erat excelsius, portare me omnes cibos qui fiunt arte pistoria, avesque comedere ex eo.</p>
 <p><a name="018">18</a> Respondit Joseph: Hæc est interpretatio somnii: tria canistra, tres adhuc dies sunt:</p>
 <p><a name="019">19</a> post quos auferet Pharao caput tuum, ac suspendet te in cruce, et lacerabunt volucres carnes tuas.</p>
 <p><a name="020">20</a> Exinde dies tertius natalitius Pharaonis erat: qui faciens grande convivium pueris suis, recordatus est inter epulas magistri pincernarum, et pistorum principis.</p>
 <p><a name="021">21</a> Restituitque alterum in locum suum, ut porrigeret ei poculum:</p>
 <p><a name="022">22</a> alterum suspendit in patibulo, ut conjectoris veritas probaretur.</p>
 <p><a name="023">23</a> Et tamen succedentibus prosperis, præpositus pincernarum oblitus est interpretis sui.</p>
 <p></p><hr>
 <center>
 <a href="gen041.htm">Next: Genesis Chapter 41</a></center>
 </body>