<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo014.htm">Polyglot</a> 
 <a href="../kjv/exo014.htm">KJV</a> 
 <a href="../sep/exo014.htm">Sep</a> 
 <a href="../tan/exo014.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo013.htm">Previous</a> 
 <a href="exo015.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 14</h3><p><a name="001">1</a> Locutus est autem Dominus ad Moysen, dicens:</p>
 <p><a name="002">2</a> Loquere filiis Israël: Reversi castrametentur e regione Phihahiroth, quæ est inter Magdalum et mare contra Beelsephon: in conspectu ejus castra ponetis super mare.</p>
 <p><a name="003">3</a> Dicturusque est Pharao super filiis Israël: Coarctati sunt in terra; conclusit eos desertum.</p>
 <p><a name="004">4</a> Et indurabo cor ejus, ac persequetur vos: et glorificabor in Pharaone, et in omni exercitu ejus; scientque Ægyptii quia ego sum Dominus. Feceruntque ita.<br>
 </p>
 <p><a name="005">5</a> Et nuntiatum est regi Ægyptiorum quod fugisset populus: immutatumque est cor Pharaonis et servorum ejus super populo, et dixerunt: Quid voluimus facere ut dimitteremus Israël, ne serviret nobis?</p>
 <p><a name="006">6</a> Junxit ergo currum, et omnem populum suum assumpsit secum.</p>
 <p><a name="007">7</a> Tulitque sexcentos currus electos, et quidquid in Ægypto curruum fuit: et duces totius exercitus.</p>
 <p><a name="008">8</a> Induravitque Dominus cor Pharaonis regis Ægypti, et persecutus est filios Israël: at illi egressi sunt in manu excelsa.</p>
 <p><a name="009">9</a> Cumque persequerentur Ægyptii vestigia præcedentium, repererunt eos in castris super mare: omnis equitatus et currus Pharaonis, et universus exercitus, erant in Phihahiroth contra Beelsephon.</p>
 <p><a name="010">10</a> Cumque appropinquasset Pharao, levantes filii Israël oculos, viderunt Ægyptios post se, et timuerunt valde: clamaveruntque ad Dominum,</p>
 <p><a name="011">11</a> et dixerunt ad Moysen: Forsitan non erant sepulchra in Ægypto, ideo tulisti nos ut moreremur in solitudine: quid hoc facere voluisti, ut educeres nos ex Ægypto?</p>
 <p><a name="012">12</a> nonne iste est sermo, quem loquebamur ad te in Ægypto, dicentes: Recede a nobis, ut serviamus Ægyptiis? multo enim melius erat servire eis, quam mori in solitudine.</p>
 <p><a name="013">13</a> Et ait Moyses ad populum: Nolite timere: state, et videte magnalia Domini quæ facturus est hodie: Ægyptios enim, quos nunc videtis, nequaquam ultra videbitis usque in sempiternum.</p>
 <p><a name="014">14</a> Dominus pugnabit pro vobis, et vos tacebitis.</p>
 <p><a name="015">15</a> Dixitque Dominus ad Moysen: Quid clamas ad me? loquere filiis Israël ut proficiscantur.</p>
 <p><a name="016">16</a> Tu autem eleva virgam tuam, et extende manum tuam super mare, et divide illud: ut gradiantur filii Israël in medio mari per siccum.</p>
 <p><a name="017">17</a> Ego autem indurabo cor Ægyptiorum ut persequantur vos: et glorificabor in Pharaone, et in omni exercitu ejus, et in curribus et in equitibus illius.</p>
 <p><a name="018">18</a> Et scient Ægyptii quia ego sum Dominus cum glorificatus fuero in Pharaone, et in curribus atque in equitibus ejus.</p>
 <p><a name="019">19</a> Tollensque se angelus Dei, qui præcedebat castra Israël, abiit post eos: et cum eo pariter columna nubis, priora dimittens, post tergum</p>
 <p><a name="020">20</a> stetit, inter castra Ægyptiorum et castra Israël: et erat nubes tenebrosa, et illuminans noctem, ita ut ad se invicem toto noctis tempore accedere non valerent.</p>
 <p><a name="021">21</a> Cumque extendisset Moyses manum super mare, abstulit illud Dominus flante vento vehementi et urente tota nocte, et vertit in siccum: divisaque est aqua.</p>
 <p><a name="022">22</a> Et ingressi sunt filii Israël per medium sicci maris: erat enim aqua quasi murus a dextra eorum et læva.</p>
 <p><a name="023">23</a> Persequentesque Ægyptii ingressi sunt post eos, et omnis equitatus Pharaonis, currus ejus et equites per medium maris.</p>
 <p><a name="024">24</a> Jamque advenerat vigilia matutina, et ecce respiciens Dominus super castra Ægyptiorum per columnam ignis et nubis, interfecit exercitum eorum,</p>
 <p><a name="025">25</a> et subvertit rotas curruum, ferebanturque in profundum. Dixerunt ergo Ægyptii: Fugiamus Israëlem: Dominus enim pugnat pro eis contra nos.</p>
 <p><a name="026">26</a> Et ait Dominus ad Moysen: Extende manum tuam super mare, ut revertantur aquæ ad Ægyptios super currus et equites eorum.</p>
 <p><a name="027">27</a> Cumque extendisset Moyses manum contra mare, reversum est primo diluculo ad priorem locum: fugientibusque Ægyptiis occurrerunt aquæ, et involvit eos Dominus in mediis fluctibus.</p>
 <p><a name="028">28</a> Reversæque sunt aquæ, et operuerunt currus et equites cuncti exercitus Pharaonis, qui sequentes ingressi fuerant mare: nec unus quidem superfuit ex eis.</p>
 <p><a name="029">29</a> Filii autem Israël perrexerunt per medium sicci maris, et aquæ eis erant quasi pro muro a dextris et a sinistris:</p>
 <p><a name="030">30</a> liberavitque Dominus in die illa Israël de manu Ægyptiorum.</p>
 <p><a name="031">31</a> Et viderunt Ægyptios mortuos super littus maris, et manum magnam quam exercuerat Dominus contra eos: timuitque populus Dominum, et crediderunt Domino, et Moysi servo ejus.</p>
 <p></p><hr>
 <center>
 <a href="exo015.htm">Next: Exodus Chapter 15</a></center>
 </body>