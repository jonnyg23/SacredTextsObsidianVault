<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/nah001.htm">Polyglot</a> 
 <a href="../kjv/nah001.htm">KJV</a> 
 <a href="../sep/nah001.htm">Sep</a> 
 <a href="../tan/nah001.htm">Tan</a> 
 
 <br>
 <br><a href="nah.htm">Nahum Index</a><br>
  
 <a href="mic007.htm">Previous</a> 
 <a href="nah002.htm">Next</a> 
 </center>
 <hr>
 
 <h3 align="CENTER">Vulgate (Latin): Nahum Chapter 1</h3><p><a name="001">1</a> Onus Ninive. Liber visionis Nahum Elcesæi.<br>
 </p>
 <p><a name="002">2</a> [Deus æmulator, et ulciscens Dominus:<br> ulciscens Dominus, et habens furorem:<br> ulciscens Dominus in hostes suos,<br> et irascens ipse inimicis suis.<br></p>
 <p><a name="003">3</a> Dominus patiens, et magnus fortitudine,<br> et mundans non faciet innocentem.<br> Dominus in tempestate et turbine viæ ejus,<br> et nebulæ pulvis pedum ejus.<br></p>
 <p><a name="004">4</a> Increpans mare, et exsiccans illud,<br> et omnia flumina ad desertum deducens.<br> Infirmatus est Basan et Carmelus,<br> et flos Libani elanguit.<br></p>
 <p><a name="005">5</a> Montes commoti sunt ab eo,<br> et colles desolati sunt:<br> et contremuit terra a facie ejus,<br> et orbis, et omnes habitantes in eo.<br></p>
 <p><a name="006">6</a> Ante faciem indignationis ejus quis stabit?<br> et quis resistet in ira furoris ejus?<br> Indignatio ejus effusa est ut ignis,<br> et petræ dissolutæ sunt ab eo.<br></p>
 <p><a name="007">7</a> Bonus Dominus,<br> et confortans in die tribulationis,<br> et sciens sperantes in se.<br></p>
 <p><a name="008">8</a> Et in diluvio prætereunte consummationem faciet loci ejus,<br> et inimicos ejus persequentur tenebræ.<br></p>
 <p><a name="009">9</a> Quid cogitatis contra Dominum?<br> Consummationem ipse faciet:<br> non consurget duplex tribulatio,<br></p>
 <p><a name="010">10</a> quia sicut spinæ se invicem complectuntur,<br> sic convivium eorum pariter potantium;<br> consumentur quasi stipula ariditate plena.<br></p>
 <p><a name="011">11</a> Ex te exibit cogitans contra Dominum malitiam,<br> mente pertractans prævaricationem.<br></p>
 <p><a name="012">12</a> Hæc dicit Dominus:<br> Si perfecti fuerint, et ita plures,<br> sic quoque attondentur, et pertransibit:<br> afflixi te, et non affligam te ultra.<br></p>
 <p><a name="013">13</a> Et nunc conteram virgam ejus de dorso tuo,<br> et vincula tua disrumpam.<br></p>
 <p><a name="014">14</a> Et præcipiet super te Dominus;<br> non seminabitur ex nomine tuo amplius:<br> de domo Dei tui interficiam sculptile, et conflatile;<br> ponam sepulchrum tuum, quia inhonoratus es.<br></p>
 <p><a name="015">15</a> Ecce super montes pedes evangelizantis,<br> et annuntiantis pacem.<br> Celebra, Juda, festivitates tuas,<br> et redde vota tua,<br> quia non adjiciet ultra ut pertranseat in te Belial:<br> universus interiit.]</p>
 <p></p><hr>
 <center>
 <a href="nah002.htm">Next: Nahum Chapter 2</a></center>
 </body>