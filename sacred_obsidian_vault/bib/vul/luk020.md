<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk020.htm">Polyglot</a> 
 <a href="../gnt/luk020.htm">GNT</a> 
 <a href="../kjv/luk020.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk019.htm">Previous</a> 
 <a href="luk021.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 20</h3><p><a name="001">1</a> Et factum est in una dierum, docente illo populum in templo, et evangelizante, convenerunt principes sacerdotum, et scribæ cum senioribus,</p>
 <p><a name="002">2</a> et aiunt dicentes ad illum: Dic nobis in qua potestate hæc facis? aut quis est qui dedit tibi hanc potestatem?</p>
 <p><a name="003">3</a> Respondens autem Jesus, dixit ad illos: Interrogabo vos et ego unum verbum. Respondete mihi:</p>
 <p><a name="004">4</a> baptismus Joannis de cælo erat, an ex hominibus?</p>
 <p><a name="005">5</a> At illi cogitabant intra se, dicentes: Quia si dixerimus: De cælo, dicet: Quare ergo non credidistis illi?</p>
 <p><a name="006">6</a> Si autem dixerimus: Ex hominibus, plebs universa lapidabit nos: certi sunt enim Joannem prophetam esse.</p>
 <p><a name="007">7</a> Et responderunt se nescire unde esset.</p>
 <p><a name="008">8</a> Et Jesus ait illis: Neque ego dico vobis in qua potestate hæc facio.<br>
 </p>
 <p><a name="009">9</a> Cpit autem dicere ad plebem parabolam hanc: Homo plantavit vineam, et locavit eam colonis: et ipse peregre fuit multis temporibus.</p>
 <p><a name="010">10</a> Et in tempore misit ad cultores servum, ut de fructu vineæ darent illi. Qui cæsum dimiserunt eum inanem.</p>
 <p><a name="011">11</a> Et addidit alterum servum mittere. Illi autem hunc quoque cædentes, et afficientes contumelia, dimiserunt inanem.</p>
 <p><a name="012">12</a> Et addidit tertium mittere: qui et illum vulnerantes ejecerunt.</p>
 <p><a name="013">13</a> Dixit autem dominus vineæ: Quid faciam? Mittam filium meum dilectum: forsitan, cum hunc viderint, verebuntur.</p>
 <p><a name="014">14</a> Quem cum vidissent coloni, cogitaverunt intra se, dicentes: Hic est hæres, occidamus illum, ut nostra fiat hæreditas.</p>
 <p><a name="015">15</a> Et ejectum illum extra vineam, occiderunt. Quid ergo faciet illis dominus vineæ?</p>
 <p><a name="016">16</a> veniet, et perdet colonos istos, et dabit vineam aliis. Quo audito, dixerunt illi: Absit.</p>
 <p><a name="017">17</a> Ille autem aspiciens eos, ait: Quid est ergo hoc quod scriptum est: Lapidem quem reprobaverunt ædificantes, hic factus est in caput anguli?</p>
 <p><a name="018">18</a> Omnis qui ceciderit super illum lapidem, conquassabitur: super quem autem ceciderit, comminuet illum.<br>
 </p>
 <p><a name="019">19</a> Et quærebant principes sacerdotum et scribæ mittere in illum manus illa hora, et timuerunt populum: cognoverunt enim quod ad ipsos dixerit similitudinem hanc.</p>
 <p><a name="020">20</a> Et observantes miserunt insidiatores, qui se justos simularent, ut caperent eum in sermone, ut traderent illum principatui, et potestati præsidis.</p>
 <p><a name="021">21</a> Et interrogaverunt eum, dicentes: Magister, scimus quia recte dicis et doces: et non accipis personam, sed viam Dei in veritate doces.</p>
 <p><a name="022">22</a> Licet nobis tributum dare Cæsari, an non?</p>
 <p><a name="023">23</a> Considerans autem dolum illorum, dixit ad eos: Quid me tentatis?</p>
 <p><a name="024">24</a> ostendite mihi denarium. Cujus habet imaginem et inscriptionem? Respondentes dixerunt ei: Cæsaris.</p>
 <p><a name="025">25</a> Et ait illis: Reddite ergo quæ sunt Cæsaris, Cæsari: et quæ sunt Dei, Deo.</p>
 <p><a name="026">26</a> Et non potuerunt verbum ejus reprehendere coram plebe: et mirati in responso ejus, tacuerunt.<br>
 </p>
 <p><a name="027">27</a> Accesserunt autem quidam sadducæorum, qui negant esse resurrectionem, et interrogaverunt eum,</p>
 <p><a name="028">28</a> dicentes: Magister, Moyses scripsit nobis: Si frater alicujus mortuus fuerit habens uxorem, et hic sine liberis fuerit, ut accipiat eam frater ejus uxorem, et suscitet semen fratri suo.</p>
 <p><a name="029">29</a> Septem ergo fratres erant: et primus accepit uxorem, et mortuus est sine filiis.</p>
 <p><a name="030">30</a> Et sequens accepit illam, et ipse mortuus est sine filio.</p>
 <p><a name="031">31</a> Et tertius accepit illam. Similiter et omnes septem, et non reliquerunt semen, et mortui sunt.</p>
 <p><a name="032">32</a> Novissime omnium mortua est et mulier.</p>
 <p><a name="033">33</a> In resurrectione ergo, cujus eorum erit uxor? siquidem septem habuerunt eam uxorem.</p>
 <p><a name="034">34</a> Et ait illis Jesus: Filii hujus sæculi nubunt, et traduntur ad nuptias:</p>
 <p><a name="035">35</a> illi vero qui digni habebuntur sæculo illo, et resurrectione ex mortuis, neque nubent, neque ducent uxores:</p>
 <p><a name="036">36</a> neque enim ultra mori potuerunt: æquales enim angelis sunt, et filii sunt Dei, cum sint filii resurrectionis.</p>
 <p><a name="037">37</a> Quia vero resurgant mortui, et Moyses ostendit secus rubum, sicut dicit Dominum, Deum Abraham, et Deum Isaac, et Deum Jacob.</p>
 <p><a name="038">38</a> Deus autem non est mortuorum, sed vivorum: omnes enim vivunt ei.</p>
 <p><a name="039">39</a> Respondentes autem quidam scribarum, dixerunt ei: Magister, bene dixisti.</p>
 <p><a name="040">40</a> Et amplius non audebant eum quidquam interrogare.<br>
 </p>
 <p><a name="041">41</a> Dixit autem ad illos: Quomodo dicunt Christum filium esse David?</p>
 <p><a name="042">42</a> et ipse David dicit in libro Psalmorum: Dixit Dominus Domino meo: sede a dextris meis,</p>
 <p><a name="043">43</a> donec ponam inimicos tuos scabellum pedum tuorum.</p>
 <p><a name="044">44</a> David ergo Dominum illum vocat: et quomodo filius ejus est?</p>
 <p><a name="045">45</a> Audiente autem omni populo, dixit discipulis suis:</p>
 <p><a name="046">46</a> Attendite a scribis, qui volunt ambulare in stolis, et amant salutationes in foro, et primas cathedras in synagogis, et primos discubitus in conviviis,</p>
 <p><a name="047">47</a> qui devorant domos viduarum, simulantes longam orationem: hi accipient damnationem majorem.</p>
 <p></p><hr>
 <center>
 <a href="luk021.htm">Next: Luke Chapter 21</a></center>
 </body>