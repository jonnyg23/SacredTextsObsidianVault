<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac005.htm">Polyglot</a> 
 <a href="../kjv/zac005.htm">KJV</a> 
 <a href="../sep/zac005.htm">Sep</a> 
 <a href="../tan/zac005.htm">Tan</a> 
 
 <br>
 <br><a href="zac.htm">Zechariah Index</a><br>
  
 <a href="zac004.htm">Previous</a> 
 <a href="zac006.htm">Next</a> 
 </center>
 <hr>
 
 <h3 align="CENTER">Vulgate (Latin): Zechariah Chapter 5</h3><p><a name="001">1</a> Et conversus sum, et levavi oculos meos, et vidi, et ecce volumen volans.</p>
 <p><a name="002">2</a> Et dixit ad me: Quid tu vides? Et dixi: Ego video volumen volans: longitudo ejus viginti cubitorum, et latitudo ejus decem cubitorum.</p>
 <p><a name="003">3</a> Et dixit ad me: Hæc est maledictio quæ egreditur super faciem omnis terræ: quia omnis fur, sicut ibi scriptum est, judicabitur, et omnis jurans ex hoc similiter judicabitur.</p>
 <p><a name="004">4</a> Educam illud, dicit Dominus exercituum: et veniet ad domum furis, et ad domum jurantis in nomine meo mendaciter: et commorabitur in medio domus ejus, et consumet eam, et ligna ejus, et lapides ejus.<br>
 </p>
 <p><a name="005">5</a> Et egressus est angelus qui loquebatur in me, et dixit ad me: Leva oculos tuos, et vide quid est hoc quod egreditur.</p>
 <p><a name="006">6</a> Et dixi: Quidnam est? Et ait: Hæc est amphora egrediens. Et dixit: Hæc est oculus eorum in universa terra.</p>
 <p><a name="007">7</a> Et ecce talentum plumbi portabatur, et ecce mulier una sedens in medio amphoræ.</p>
 <p><a name="008">8</a> Et dixit: Hæc est impietas. Et projecit eam in medio amphoræ, et misit massam plumbeam in os ejus.</p>
 <p><a name="009">9</a> Et levavi oculos meos, et vidi: et ecce duæ mulieres egredientes: et spiritus in alis earum, et habebant alas quasi alas milvi, et levaverunt amphoram inter terram et cælum.</p>
 <p><a name="010">10</a> Et dixi ad angelum qui loquebatur in me: Quo istæ deferunt amphoram?</p>
 <p><a name="011">11</a> Et dixit ad me: Ut ædificetur ei domus in terra Sennaar, et stabiliatur, et ponatur ibi super basem suam.</p>
 <p></p><hr>
 <center>
 <a href="zac006.htm">Next: Zechariah Chapter 6</a></center>
 </body>