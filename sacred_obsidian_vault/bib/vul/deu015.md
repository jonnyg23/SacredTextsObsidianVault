<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu015.htm">Polyglot</a> 
 <a href="../kjv/deu015.htm">KJV</a> 
 <a href="../sep/deu015.htm">Sep</a> 
 <a href="../tan/deu015.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu014.htm">Previous</a> 
 <a href="deu016.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 15</h3><p><a name="001">1</a> Septimo anno facies remissionem,</p>
 <p><a name="002">2</a> quæ hoc ordine celebrabitur. Cui debetur aliquid ab amico vel proximo ac fratre suo, repetere non poterit, quia annus remissionis est Domini.</p>
 <p><a name="003">3</a> A peregrino et advena exiges: civem et propinquum repetendi non habebis potestatem.</p>
 <p><a name="004">4</a> Et omnino indigens et mendicus non erit inter vos: ut benedicat tibi Dominus Deus tuus in terra, quam traditurus est tibi in possessionem.</p>
 <p><a name="005">5</a> Si tamen audieris vocem Domini Dei tui, et custodieris universa quæ jussit, et quæ ego hodie præcipio tibi, benedicet tibi, ut pollicitus est.</p>
 <p><a name="006">6</a> Fnerabis gentibus multis, et ipse a nullo accipies mutuum. Dominaberis nationibus plurimis, et tui nemo dominabitur.<br>
 </p>
 <p><a name="007">7</a> Si unus de fratribus tuis, qui morantur intra portas civitatis tuæ in terra quam Dominus Deus tuus daturus est tibi, ad paupertatem venerit, non obdurabis cor tuum, nec contrahes manum,</p>
 <p><a name="008">8</a> sed aperies eam pauperi, et dabis mutuum, quo eum indigere perspexeris.</p>
 <p><a name="009">9</a> Cave ne forte subrepat tibi impia cogitatio, et dicas in corde tuo: Appropinquat septimus annus remissionis: et avertas oculos tuos a paupere fratre tuo, nolens ei quod postulat mutuum commodare: ne clamet contra te ad Dominum, et fiat tibi in peccatum.</p>
 <p><a name="010">10</a> Sed dabis ei: nec ages quippiam callide in ejus necessitatibus sublevandis, ut benedicat tibi Dominus Deus tuus in omni tempore, et in cunctis ad quæ manum miseris.</p>
 <p><a name="011">11</a> Non deerunt pauperes in terra habitationis tuæ: idcirco ego præcipio tibi, ut aperias manum fratri tuo egeno et pauperi, qui tecum versatur in terra.<br>
 </p>
 <p><a name="012">12</a> Cum tibi venditus fuerit frater tuus Hebræus aut Hebræa, et sex annis servierit tibi, in septimo anno dimittes eum liberum:</p>
 <p><a name="013">13</a> et quem libertate donaveris, nequaquam vacuum abire patieris:</p>
 <p><a name="014">14</a> sed dabis viaticum de gregibus, et de area, et torculari tuo, quibus Dominus Deus tuus benedixerit tibi.</p>
 <p><a name="015">15</a> Memento quod et ipse servieris in terra Ægypti, et liberaverit te Dominus Deus tuus, et idcirco ego nunc præcipio tibi.</p>
 <p><a name="016">16</a> Sin autem dixerit: Nolo egredi: eo quod diligat te, et domum tuam, et bene sibi apud te esse sentiat:</p>
 <p><a name="017">17</a> assumes subulam, et perforabis aurem ejus in janua domus tuæ, et serviet tibi usque in æternum. Ancillæ quoque similiter facies.</p>
 <p><a name="018">18</a> Non avertas ab eis oculos tuos, quando dimiseris eos liberos, quoniam juxta mercedem mercenarii per sex annos servivit tibi: ut benedicat tibi Dominus Deus tuus in cunctis operibus quæ agis.<br>
 </p>
 <p><a name="019">19</a> De primogenitis, quæ nascuntur in armentis, et in ovibus tuis, quidquid est sexus masculini, sanctificabis Domino Deo tuo. Non operaberis in primogenito bovis, et non tondebis primogenita ovium.</p>
 <p><a name="020">20</a> In conspectu Domini Dei tui comedes ea per annos singulos in loco quem elegerit Dominus, tu et domus tua.</p>
 <p><a name="021">21</a> Sin autem habuerit maculam, vel claudum fuerit, vel cæcum, aut in aliqua parte deforme vel debile, non immolabitur Domino Deo tuo:</p>
 <p><a name="022">22</a> sed intra portas urbis tuæ comedes illud: tam mundus quam immundus similiter vescentur eis, quasi caprea et cervo.</p>
 <p><a name="023">23</a> Hoc solum observabis, ut sanguinem eorum non comedas, sed effundes in terram quasi aquam.</p>
 <p></p><hr>
 <center>
 <a href="deu016.htm">Next: Deuteronomy Chapter 16</a></center>
 </body>