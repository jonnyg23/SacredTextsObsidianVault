<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mic001.htm">Polyglot</a> 
 <a href="../kjv/mic001.htm">KJV</a> 
 <a href="../sep/mic001.htm">Sep</a> 
 <a href="../tan/mic001.htm">Tan</a> 
 
 <br>
 <br><a href="mic.htm">Micah Index</a><br>
  
 <a href="jon004.htm">Previous</a> 
 <a href="mic002.htm">Next</a> 
 </center>
 <hr>
 
 <h3 align="CENTER">Vulgate (Latin): Micah Chapter 1</h3><p><a name="001">1</a> Verbum Domini, quod factum est ad Michæam Morasthiten, in diebus Joathan, Achaz, et Ezechiæ, regum Juda, quod vidit super Samariam et Jerusalem.<br>
 </p>
 <p><a name="002">2</a> [Audite, populi omnes,<br> et attendat terra, et plenitudo ejus:<br> et sit Dominus Deus vobis in testem,<br> Dominus de templo sancto suo.<br></p>
 <p><a name="003">3</a> Quia ecce Dominus egredietur de loco suo,<br> et descendet, et calcabit super excelsa terræ.<br></p>
 <p><a name="004">4</a> Et consumentur montes subtus eum,<br> et valles scindentur sicut cera a facie ignis,<br> et sicut aquæ quæ decurrunt in præceps.<br></p>
 <p><a name="005">5</a> In scelere Jacob omne istud,<br> et in peccatis domus Israël.<br> Quod scelus Jacob? nonne Samaria?<br> et quæ excelsa Judæ? nonne Jerusalem?<br></p>
 <p><a name="006">6</a> Et ponam Samariam quasi acervum lapidum in agro,<br> cum plantatur vinea;<br> et detraham in vallem lapides ejus,<br> et fundamenta ejus revelabo.<br></p>
 <p><a name="007">7</a> Et omnia sculptilia ejus concidentur,<br> et omnes mercedes ejus comburentur igne,<br> et omnia idola ejus ponam in perditionem,<br> quia de mercedibus meretricis congregata sunt,<br> et usque ad mercedem meretricis revertentur.<br></p>
 <p><a name="008">8</a> Super hoc plangam, et ululabo;<br> vadam spoliatus, et nudus;<br> faciam planctum velut draconum,<br> et luctum quasi struthionum:<br></p>
 <p><a name="009">9</a> quia desperata est plaga ejus,<br> quia venit usque ad Judam;<br> tetigit portam populi mei usque ad Jerusalem.<br></p>
 <p><a name="010">10</a> In Geth nolite annuntiare;<br> lacrimis ne ploretis;<br> in domo pulveris pulvere vos conspergite.<br></p>
 <p><a name="011">11</a> Et transite vobis, habitatio pulchra, confusa ignominia:<br> non est egressa quæ habitat in exitu:<br> planctum domus vicina accipiet ex vobis, quæ stetit sibimet.<br></p>
 <p><a name="012">12</a> Quia infirmata est in bonum,<br> quæ habitat in amaritudinibus;<br> quia descendit malum a Domino in portam Jerusalem.<br></p>
 <p><a name="013">13</a> Tumultus quadrigæ stuporis habitanti Lachis:<br> principium peccati est filiæ Sion,<br> quia in te inventa sunt scelera Israël.<br></p>
 <p><a name="014">14</a> Propterea dabit emissarios super hæreditatem Geth,<br> domus mendacii in deceptionem regibus Israël.<br></p>
 <p><a name="015">15</a> Adhuc hæredem adducam tibi quæ habitas in Maresa;<br> usque ad Odollam veniet gloria Israël.<br></p>
 <p><a name="016">16</a> Decalvare, et tondere super filios deliciarum tuarum;<br> dilata calvitium tuum sicut aquila,<br> quoniam captivi ducti sunt ex te.]</p>
 <p></p><hr>
 <center>
 <a href="mic002.htm">Next: Micah Chapter 2</a></center>
 </body>