<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa2023.htm">Polyglot</a> 
 <a href="../kjv/sa2023.htm">KJV</a> 
 <a href="../sep/sa2023.htm">Sep</a> 
 <a href="../tan/sa2023.htm">Tan</a> 
 
 <br>
 <br><a href="sa2.htm">2 Samuel Index</a><br>
  
 <a href="sa2022.htm">Previous</a> 
 <a href="sa2024.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Samuel Chapter 23</h3><p><a name="001">1</a> Hæc autem sunt verba David novissima. Dixit David filius Isai: [Dixit vir, cui constitutum est de christo Dei Jacob,<br> egregius psaltes Israël:<br></p>
 <p><a name="002">2</a> Spiritus Domini locutus est per me,<br> et sermo ejus per linguam meam.<br></p>
 <p><a name="003">3</a> Dixit Deus Israël mihi,<br> locutus est fortis Israël:<br> Dominator hominum,<br> justus dominator in timore Dei,<br></p>
 <p><a name="004">4</a> sicut lux auroræ, oriente sole,<br> mane absque nubibus rutilat:<br> et sicut pluviis germinat herba de terra.<br></p>
 <p><a name="005">5</a> Nec tanta est domus mea apud Deum,<br> ut pactum æternum iniret mecum,<br> firmum in omnibus atque munitum.<br> Cuncta enim salus mea, et omnis voluntas,<br> nec est quidquam ex ea quod non germinet.<br></p>
 <p><a name="006">6</a> Prævaricatores autem quasi spinæ evellentur universi,<br> quæ non tolluntur manibus.<br></p>
 <p><a name="007">7</a> Et si quis tangere voluerit eas,<br> armabitur ferro et ligno lanceato,<br> igneque succensæ comburentur usque ad nihilum.]<br>
 </p>
 <p><a name="008">8</a> Hæc nomina fortium David. Sedens in cathedra sapientissimus princeps inter tres, ipse est quasi tenerrimus ligni vermiculus, qui octingentos interfecit impetu uno.</p>
 <p><a name="009">9</a> Post hunc, Eleazar filius patrui ejus Ahohites inter tres fortes, qui erant cum David quando exprobraverunt Philisthiim, et congregati sunt illuc in prælium.</p>
 <p><a name="010">10</a> Cumque ascendissent viri Israël, ipse stetit et percussit Philisthæos donec deficeret manus ejus, et obrigesceret cum gladio: fecitque Dominus salutem magnam in die illa: et populus qui fugerat, reversus est ad cæsorum spolia detrahenda.</p>
 <p><a name="011">11</a> Et post hunc, Semma filius Age de Arari. Et congregati sunt Philisthiim in statione: erat quippe ibi ager lente plenus. Cumque fugisset populus a facie Philisthiim,</p>
 <p><a name="012">12</a> stetit ille in medio agri, et tuitus est eum, percussitque Philisthæos: et fecit Dominus salutem magnam.<br>
 </p>
 <p><a name="013">13</a> Necnon et ante descenderant tres qui erant principes inter triginta, et venerant tempore messis ad David in speluncam Odollam: castra autem Philisthinorum erant posita in Valle gigantum.</p>
 <p><a name="014">14</a> Et David erat in præsidio: porro statio Philisthinorum tunc erat in Bethlehem.</p>
 <p><a name="015">15</a> Desideravit ergo David, et ait: O si quis mihi daret potum aquæ de cisterna quæ est in Bethlehem juxta portam!</p>
 <p><a name="016">16</a> Irruperunt ergo tres fortes castra Philisthinorum, et hauserunt aquam de cisterna Bethlehem, quæ erat juxta portam, et attulerunt ad David: at ille noluit bibere, sed libavit eam Domino,</p>
 <p><a name="017">17</a> dicens: Propitius sit mihi Dominus, ne faciam hoc: num sanguinem hominum istorum qui profecti sunt, et animarum periculum bibam? Noluit ergo bibere. Hæc fecerunt tres robustissimi.</p>
 <p><a name="018">18</a> Abisai quoque frater Joab filius Sarviæ, princeps erat de tribus: ipse est qui levavit hastam suam contra trecentos, quos interfecit: nominatus in tribus,</p>
 <p><a name="019">19</a> et inter tres nobilior, eratque eorum princeps, sed usque ad tres primos non pervenerat.</p>
 <p><a name="020">20</a> Et Banaias filius Jojadæ viri fortissimi, magnorum operum, de Cabseel. Ipse percussit duos leones Moab, et ipse descendit, et percussit leonem in media cisterna in diebus nivis.</p>
 <p><a name="021">21</a> Ipse quoque interfecit virum ægyptium, virum dignum spectaculo, habentem in manu hastam: itaque cum descendisset ad eum in virga, vi extorsit hastam de manu Ægyptii, et interfecit eum hasta sua.</p>
 <p><a name="022">22</a> Hæc fecit Banaias filius Jojadæ.</p>
 <p><a name="023">23</a> Et ipse nominatus inter tres robustos, qui erant inter triginta nobiliores: verumtamen usque ad tres non pervenerat: fecitque eum sibi David auricularium, a secreto.<br>
 </p>
 <p><a name="024">24</a> Asaël frater Joab inter triginta, Elehanan filius patrui ejus de Bethlehem,</p>
 <p><a name="025">25</a> Semma de Harodi, Elica de Harodi,</p>
 <p><a name="026">26</a> Heles de Phalti, Hira filius Acces de Thecua,</p>
 <p><a name="027">27</a> Abiezer de Anathoth, Mobonnai de Husati,</p>
 <p><a name="028">28</a> Selmon Ahohites, Maharai Netophathites,</p>
 <p><a name="029">29</a> Heled filius Baana, et ipse Netophathites, Ithai filius Ribai de Gabaath filiorum Benjamin,</p>
 <p><a name="030">30</a> Banaia Pharathonites, Heddai de torrente Gaas,</p>
 <p><a name="031">31</a> Abialbon Arbathites, Azmaveth de Beromi,</p>
 <p><a name="032">32</a> Eliaba de Salaboni. Filii Jassen, Jonathan,</p>
 <p><a name="033">33</a> Semma de Orori, Ajam filius Sarar Arorites,</p>
 <p><a name="034">34</a> Eliphelet filius Aasbai filii Machati, Eliam filius Achitophel Gelonites,</p>
 <p><a name="035">35</a> Hesrai de Carmelo, Pharai de Arbi,</p>
 <p><a name="036">36</a> Igaal filius Nathan de Soba, Bonni de Gadi,</p>
 <p><a name="037">37</a> Selec de Ammoni, Naharai Berothites armiger Joab filii Sarviæ,</p>
 <p><a name="038">38</a> Ira Jethrites, Gareb et ipse Jethrites,</p>
 <p><a name="039">39</a> Urias Hethæus: omnes triginta septem.</p>
 <p></p><hr>
 <center>
 <a href="sa2024.htm">Next: 2 Samuel Chapter 24</a></center>
 </body>