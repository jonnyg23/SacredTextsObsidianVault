<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev022.htm">Polyglot</a> 
 <a href="../gnt/rev022.htm">GNT</a> 
 <a href="../kjv/rev022.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev021.htm">Previous</a> 
 </center>
 <hr>
 
 <h3 align="CENTER">Vulgate (Latin): Revelation Chapter 22</h3><p><a name="001">1</a> Et ostendit mihi fluvium aquæ vitæ, splendidum tamquam crystallum, procedentem de sede Dei et Agni.</p>
 <p><a name="002">2</a> In medio plateæ ejus, et ex utraque parte fluminis, lignum vitæ, afferens fructus duodecim per menses singulos, reddens fructum suum et folia ligni ad sanitatem gentium.</p>
 <p><a name="003">3</a> Et omne maledictum non erit amplius: sed sedes Dei et Agni in illa erunt, et servi ejus servient illi.</p>
 <p><a name="004">4</a> Et videbunt faciem ejus: et nomen ejus in frontibus eorum.</p>
 <p><a name="005">5</a> Et nox ultra non erit: et non egebunt lumine lucernæ, neque lumine solis, quoniam Dominus Deus illuminabit illos, et regnabunt in sæcula sæculorum.<br>
 </p>
 <p><a name="006">6</a> Et dixit mihi: Hæc verba fidelissima sunt, et vera. Et Dominus Deus spirituum prophetarum misit angelum suum ostendere servis suis quæ oportet fieri cito.</p>
 <p><a name="007">7</a> Et ecce venio velociter. Beatus, qui custodit verba prophetiæ libri hujus.</p>
 <p><a name="008">8</a> Et ego Joannes, qui audivi, et vidi hæc. Et postquam audissem, et vidissem, cecidi ut adorarem ante pedes angeli, qui mihi hæc ostendebat:</p>
 <p><a name="009">9</a> et dixit mihi: Vide ne feceris: conservus enim tuus sum, et fratrum tuorum prophetarum, et eorum qui servant verba prophetiæ libri hujus: Deum adora.</p>
 <p><a name="010">10</a> Et dicit mihi: Ne signaveris verba prophetiæ libri hujus: tempus enim prope est.</p>
 <p><a name="011">11</a> Qui nocet, noceat adhuc: et qui in sordibus est, sordescat adhuc: et qui justus est, justificetur adhuc: et sanctus, sanctificetur adhuc.</p>
 <p><a name="012">12</a> Ecce venio cito, et merces mea mecum est, reddere unicuique secundum opera sua.</p>
 <p><a name="013">13</a> Ego sum alpha et omega, primus et novissimus, principium et finis.</p>
 <p><a name="014">14</a> Beati, qui lavant stolas suas in sanguine Agni: ut sit potestas eorum in ligno vitæ, et per portas intrent in civitatem.</p>
 <p><a name="015">15</a> Foris canes, et venefici, et impudici, et homicidæ, et idolis servientes, et omnis qui amat et facit mendacium.</p>
 <p><a name="016">16</a> Ego Jesus misi angelum meum testificari vobis hæc in ecclesiis. Ego sum radix, et genus David, stella splendida et matutina.</p>
 <p><a name="017">17</a> Et spiritus, et sponsa dicunt: Veni. Et qui audit, dicat: Veni. Et qui sitit, veniat: et qui vult, accipiat aquam vitæ, gratis.</p>
 <p><a name="018">18</a> Contestor enim omni audienti verba prophetiæ libri hujus: si quis apposuerit ad hæc, apponet Deus super illum plagas scriptas in libro isto.</p>
 <p><a name="019">19</a> Et si quis diminuerit de verbis libri prophetiæ hujus, auferet Deus partem ejus de libro vitæ, et de civitate sancta, et de his quæ scripta sunt in libro isto:</p>
 <p><a name="020">20</a> dicit qui testimonium perhibet istorum. Etiam venio cito: amen. Veni, Domine Jesu.</p>
 <p><a name="021">21</a> Gratia Domini nostri Jesu Christi cum omnibus vobis. Amen.</p>
 
 
 
 
 </body>