<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir026.htm">Polyglot</a> 
 <a href="../apo/sir026.htm">Apo</a> 
 <a href="../sep/sir026.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir025.htm">Previous</a> 
 <a href="sir027.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 26</h3><p><a name="001">1</a> [Mulieris bonæ beatus vir:<br> numerus enim annorum illius duplex.<br></p>
 <p><a name="002">2</a> Mulier fortis oblectat virum suum,<br> et annos vitæ illius in pace implebit.<br></p>
 <p><a name="003">3</a> Pars bona mulier bona,<br> in parte timentium Deum dabitur viro pro factis bonis:<br></p>
 <p><a name="004">4</a> divitis autem et pauperis cor bonum,<br> in omni tempore vultus illorum hilaris.<br></p>
 <p><a name="005">5</a> A tribus timuit cor meum,<br> et in quarto facies mea metuit:<br></p>
 <p><a name="006">6</a> delaturam civitatis, et collectionem populi:<br></p>
 <p><a name="007">7</a> calumniam mendacem super mortem omnia gravia:<br></p>
 <p><a name="008">8</a> dolor cordis et luctus, mulier zelotypa.<br></p>
 <p><a name="009">9</a> In muliere zelotypa flagellum linguæ,<br> omnibus communicans.<br></p>
 <p><a name="010">10</a> Sicut boum jugum quod movetur, ita et mulier nequam:<br> qui tenet illam quasi qui apprehendit scorpionem.<br></p>
 <p><a name="011">11</a> Mulier ebriosa ira magna, et contumelia:<br> et turpitudo illius non tegetur.<br></p>
 <p><a name="012">12</a> Fornicatio mulieris in extollentia oculorum,<br> et in palpebris illius agnoscetur.<br></p>
 <p><a name="013">13</a> In filia non avertente se, firma custodiam,<br> ne inventa occasione utatur se.<br></p>
 <p><a name="014">14</a> Ab omni irreverentia oculorum ejus cave,<br> et ne mireris si te neglexerit.<br></p>
 <p><a name="015">15</a> Sicut viator sitiens ad fontem os aperiet,<br> et ab omni aqua proxima bibet,<br> et contra omnem palum sedebit,<br> et contra omnem sagittam aperiet pharetram donec deficiat.<br></p>
 <p><a name="016">16</a> Gratia mulieris sedulæ delectabit virum suum,<br> et ossa illius impinguabit.<br></p>
 <p><a name="017">17</a> Disciplina illius datum Dei est.<br></p>
 <p><a name="018">18</a> Mulier sensata et tacita,<br> non est immutatio eruditæ animæ.<br></p>
 <p><a name="019">19</a> Gratia super gratiam<br> mulier sancta et pudorata.<br></p>
 <p><a name="020">20</a> Omnis autem ponderatio non est digna<br> continentis animæ.<br></p>
 <p><a name="021">21</a> Sicut sol oriens mundo in altissimis Dei,<br> sic mulieris bonæ species in ornamentum domus ejus.<br></p>
 <p><a name="022">22</a> Lucerna splendens super candelabrum sanctum,<br> et species faciei super ætatem stabilem.<br></p>
 <p><a name="023">23</a> Columnæ aureæ super bases argenteas,<br> et pedes firmi super plantas stabilis mulieris.<br></p>
 <p><a name="024">24</a> Fundamenta æterna supra petram solidam,<br> et mandata Dei in corde mulieris sanctæ.]<br>
 </p>
 <p><a name="025">25</a> [In duobus contristatum est cor meum,<br> et in tertio iracundia mihi advenit:<br></p>
 <p><a name="026">26</a> vir bellator deficiens per inopiam;<br> et vir sensatus contemptus;<br></p>
 <p><a name="027">27</a> et qui transgreditur a justitia ad peccatum:<br> Deus paravit eum ad rhomphæam.]<br>
 </p>
 <p><a name="028">28</a> [Duæ species difficiles et periculosæ mihi apparuerunt:<br> difficile exuitur negotians a negligentia,<br> et non justificabitur caupo a peccatis labiorum.]</p>
 <p></p><hr>
 <center>
 <a href="sir027.htm">Next: Sirach Chapter 27</a></center>
 </body>