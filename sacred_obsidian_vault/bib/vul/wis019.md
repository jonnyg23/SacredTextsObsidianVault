<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis019.htm">Polyglot</a> 
 <a href="../apo/wis019.htm">Apo</a> 
 <a href="../sep/wis019.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis018.htm">Previous</a> 
 <a href="sir001.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 19</h3><p><a name="001">1</a> [Impiis autem usque in novissimum<br> sine misericordia ira supervenit.<br> Præsciebat enim et futura illorum:<br></p>
 <p><a name="002">2</a> quoniam cum ipsi permisissent ut se educerent,<br> et cum magna sollicitudine præmisissent illos,<br> consequebantur illos, pnitentia acti.<br></p>
 <p><a name="003">3</a> Adhuc enim inter manus habentes luctum,<br> et deplorantes ad monumenta mortuorum,<br> aliam sibi assumpserunt cogitationem inscientiæ,<br> et quos rogantes projecerant,<br> hos tamquam fugitivos persequebantur.<br></p>
 <p><a name="004">4</a> Ducebat enim illos ad hunc finem digna necessitas;<br> et horum quæ acciderant commemorationem amittebant,<br> ut quæ deerant tormentis repleret punitio:<br></p>
 <p><a name="005">5</a> et populus quidem tuus mirabiliter transiret,<br> illi autem novam mortem invenirent.<br></p>
 <p><a name="006">6</a> Omnis enim creatura ad suum genus ab initio refigurabatur,<br> deserviens tuis præceptis,<br> ut pueri tui custodirentur illæsi.<br></p>
 <p><a name="007">7</a> Nam nubes castra eorum obumbrabat,<br> et ex aqua quæ ante erat, terra arida apparuit,<br> et in mari Rubro via sine impedimento,<br> et campus germinans de profundo nimio:<br></p>
 <p><a name="008">8</a> per quem omnis natio transivit quæ tegebatur tua manu,<br> videntes tua mirabilia et monstra.<br></p>
 <p><a name="009">9</a> Tamquam enim equi depaverunt escam,<br> et tamquam agni exsultaverunt,<br> magnificantes te, Domine, qui liberasti illos.<br></p>
 <p><a name="010">10</a> Memores enim erant adhuc eorum<br> quæ in incolatu illorum facta fuerant:<br> quemadmodum pro natione animalium eduxit terra muscas,<br> et pro piscibus eructavit fluvius multitudinem ranarum.<br></p>
 <p><a name="011">11</a> Novissime autem viderunt novam creaturam avium,<br> cum, adducti concupiscentia, postulaverunt escas epulationis.<br></p>
 <p><a name="012">12</a> In allocutione enim desiderii ascendit illis de mari ortygometra:<br> et vexationes peccatoribus supervenerunt,<br> non sine illis quæ ante facta erant argumentis per vim fulminum:<br> juste enim patiebantur secundum suas nequitias.]<br>
 </p>
 <p><a name="013">13</a> [Etenim detestabiliorem inhospitalitatem instituerunt:<br> alii quidem ignotos non recipiebant advenas;<br> alii autem bonos hospites in servitutem redigebant.<br></p>
 <p><a name="014">14</a> Et non solum hæc, sed et alius quidam respectus illorum erat,<br> quoniam inviti recipiebant extraneos.<br></p>
 <p><a name="015">15</a> Qui autem cum lætitia receperunt hos<br> qui eisdem usi erant justitiis,<br> sævissimis afflixerunt doloribus.<br></p>
 <p><a name="016">16</a> Percussi sunt autem cæcitate:<br> sicut illi in foribus justi,<br> cum subitaneis cooperti essent tenebris,<br> unusquisque transitum ostii sui quærebat.<br></p>
 <p><a name="017">17</a> In se enim elementa dum convertuntur,<br> sicut in organo qualitatis sonus immutatur,<br> et omnia suum sonum custodiunt:<br> unde æstimari ex ipso visu certo potest.<br></p>
 <p><a name="018">18</a> Agrestia enim in aquatica convertebantur,<br> et quæcumque erant natantia, in terram transibant.<br></p>
 <p><a name="019">19</a> Ignis in aqua valebat supra suam virtutem,<br> et aqua extinguentis naturæ obliviscebatur.<br></p>
 <p><a name="020">20</a> Flammæ e contrario corruptibilium animalium<br> non vexaverunt carnes coambulantium,<br> nec dissolvebant illam, quæ facile dissolvebatur sicut glacies, bonam escam.<br> In omnibus enim magnificasti populum tuum, Domine,<br> et honorasti, et non despexisti,<br> in omni tempore et in omni loco assistens eis.]</p>
 <p></p>
 <p></p><hr>
 <center>
 <a href="sir001.htm">Next: Sirach Chapter 1</a></center>
 </body>