<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job018.htm">Polyglot</a> 
 <a href="../kjv/job018.htm">KJV</a> 
 <a href="../sep/job018.htm">Sep</a> 
 <a href="../tan/job018.htm">Tan</a> 
 
 <br>
 <br><a href="job.htm">Job Index</a><br>
  
 <a href="job017.htm">Previous</a> 
 <a href="job019.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 18</h3><p><a name="001">1</a> Respondens autem Baldad Suhites, dixit:</p>
 <p><a name="002">2</a> [Usque ad quem finem verba jactabitis?<br> intelligite prius, et sic loquamur.<br></p>
 <p><a name="003">3</a> Quare reputati sumus ut jumenta,<br> et sorduimus coram vobis?<br></p>
 <p><a name="004">4</a> Qui perdis animam tuam in furore tuo,<br> numquid propter te derelinquetur terra,<br> et transferentur rupes de loco suo?<br></p>
 <p><a name="005">5</a> Nonne lux impii extinguetur,<br> nec splendebit flamma ignis ejus?<br></p>
 <p><a name="006">6</a> Lux obtenebrescet in tabernaculo illius,<br> et lucerna quæ super eum est extinguetur.<br></p>
 <p><a name="007">7</a> Arctabuntur gressus virtutis ejus,<br> et præcipitabit eum consilium suum.<br></p>
 <p><a name="008">8</a> Immisit enim in rete pedes suos,<br> et in maculis ejus ambulat.<br></p>
 <p><a name="009">9</a> Tenebitur planta illius laqueo,<br> et exardescet contra eum sitis.<br></p>
 <p><a name="010">10</a> Abscondita est in terra pedica ejus,<br> et decipula illius super semitam.<br></p>
 <p><a name="011">11</a> Undique terrebunt eum formidines,<br> et involvent pedes ejus.<br></p>
 <p><a name="012">12</a> Attenuetur fame robur ejus,<br> et inedia invadat costas illius.<br></p>
 <p><a name="013">13</a> Devoret pulchritudinem cutis ejus;<br> consumat brachia illius primogenita mors.<br></p>
 <p><a name="014">14</a> Avellatur de tabernaculo suo fiducia ejus,<br> et calcet super eum, quasi rex, interitus.<br></p>
 <p><a name="015">15</a> Habitent in tabernaculo illius socii ejus qui non est;<br> aspergatur in tabernaculo ejus sulphur.<br></p>
 <p><a name="016">16</a> Deorsum radices ejus siccentur:<br> sursum autem atteratur messis ejus.<br></p>
 <p><a name="017">17</a> Memoria illius pereat de terra,<br> et non celebretur nomen ejus in plateis.<br></p>
 <p><a name="018">18</a> Expellet eum de luce in tenebras,<br> et de orbe transferet eum.<br></p>
 <p><a name="019">19</a> Non erit semen ejus, neque progenies in populo suo,<br> nec ullæ reliquiæ in regionibus ejus.<br></p>
 <p><a name="020">20</a> In die ejus stupebunt novissimi,<br> et primos invadet horror.<br></p>
 <p><a name="021">21</a> Hæc sunt ergo tabernacula iniqui,<br> et iste locus ejus qui ignorat Deum.]</p>
 <p></p><hr>
 <center>
 <a href="job019.htm">Next: Job Chapter 19</a></center>
 </body>