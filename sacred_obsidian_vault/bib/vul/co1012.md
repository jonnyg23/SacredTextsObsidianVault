<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1012.htm">Polyglot</a> 
 <a href="../gnt/co1012.htm">GNT</a> 
 <a href="../kjv/co1012.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1011.htm">Previous</a> 
 <a href="co1013.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 12</h3><p><a name="001">1</a> De spiritualibus autem, nolo vos ignorare fratres.</p>
 <p><a name="002">2</a> Scitis quoniam cum gentes essetis, ad simulacra muta prout ducebamini euntes.</p>
 <p><a name="003">3</a> Ideo notum vobis facio, quod nemo in Spiritu Dei loquens, dicit anathema Jesu. Et nemo potest dicere, Dominus Jesus, nisi in Spiritu Sancto.</p>
 <p><a name="004">4</a> Divisiones vero gratiarum sunt, idem autem Spiritus:</p>
 <p><a name="005">5</a> et divisiones ministrationum sunt, idem autem Dominus:</p>
 <p><a name="006">6</a> et divisiones operationum sunt, idem vero Deus qui operatur omnia in omnibus.</p>
 <p><a name="007">7</a> Unicuique autem datur manifestatio Spiritus ad utilitatem.</p>
 <p><a name="008">8</a> Alii quidem per Spiritum datur sermo sapientiæ: alii autem sermo scientiæ secundum eumdem Spiritum:</p>
 <p><a name="009">9</a> alteri fides in eodem Spiritu: alii gratia sanitatum in uno Spiritu:</p>
 <p><a name="010">10</a> alii operatio virtutum, alii prophetia, alii discretio spirituum, alii genera linguarum, alii interpretatio sermonum.</p>
 <p><a name="011">11</a> Hæc autem omnia operantur unus atque idem Spiritus, dividens singulis prout vult.<br>
 </p>
 <p><a name="012">12</a> Sicut enim corpus unum est, et membra habet multa, omnia autem membra corporis cum sint multa, unum tamen corpus sunt: ita et Christus.</p>
 <p><a name="013">13</a> Etenim in uno Spiritu omnes nos in unum corpus baptizati sumus, sive Judæi, sive gentiles, sive servi, sive liberi: et omnes in uno Spiritu potati sumus.</p>
 <p><a name="014">14</a> Nam et corpus non est unum membrum, sed multa.</p>
 <p><a name="015">15</a> Si dixerit pes: Quoniam non sum manus, non sum de corpore: num ideo non est de corpore?</p>
 <p><a name="016">16</a> Et si dixerit auris: Quoniam non sum oculus, non sum de corpore: num ideo est de corpore?</p>
 <p><a name="017">17</a> Si totum corpus oculus: ubi auditus? Si totum auditus: ubi odoratus?</p>
 <p><a name="018">18</a> Nunc autem posuit Deus membra, unumquodque eorum in corpore sicut voluit.</p>
 <p><a name="019">19</a> Quod si essent omnia unum membrum, ubi corpus?</p>
 <p><a name="020">20</a> Nunc autem multa quidem membra, unum autem corpus.</p>
 <p><a name="021">21</a> Non potest autem oculus dicere manui: Opera tua non indigeo: aut iterum caput pedibus: Non estis mihi necessarii.</p>
 <p><a name="022">22</a> Sed multo magis quæ videntur membra corporis infirmiora esse, necessariora sunt:</p>
 <p><a name="023">23</a> et quæ putamus ignobiliora membra esse corporis, his honorem abundantiorem circumdamus: et quæ inhonesta sunt nostra, abundantiorem honestatem habent.</p>
 <p><a name="024">24</a> Honesta autem nostra nullius egent: sed Deus temperavit corpus, ei cui deerat, abundantiorem tribuendo honorem,</p>
 <p><a name="025">25</a> ut non sit schisma in corpore, sed idipsum pro invicem sollicita sint membra.</p>
 <p><a name="026">26</a> Et si quid patitur unum membrum, compatiuntur omnia membra: sive gloriatur unum membrum, congaudent omnia membra.<br>
 </p>
 <p><a name="027">27</a> Vos autem estis corpus Christi, et membra de membro.</p>
 <p><a name="028">28</a> Et quosdam quidem posuit Deus in ecclesia primum apostolos, secundo prophetas, exinde doctores, deinde virtutes, exinde gratias curationum, opitulationes, gubernationes, genera linguarum, interpretationes sermonum.</p>
 <p><a name="029">29</a> Numquid omnes apostoli? numquid omnes prophetæ? numquid omnes doctores?</p>
 <p><a name="030">30</a> numquid omnes virtutes? numquid omnes gratiam habent curationum? numquid omnes linguis loquuntur? numquid omnes interpretantur?</p>
 <p><a name="031">31</a> Æmulamini autem charismata meliora. Et adhuc excellentiorem viam vobis demonstro.</p>
 <p></p><hr>
 <center>
 <a href="co1013.htm">Next: 1 Corinthians Chapter 13</a></center>
 </body>