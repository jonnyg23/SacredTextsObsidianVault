<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa096.htm">Polyglot</a> 
 <a href="../kjv/psa096.htm">KJV</a> 
 <a href="../sep/psa096.htm">Sep</a> 
 <a href="../tan/psa096.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa095.htm">Previous</a> 
 <a href="psa097.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 96</h3><p><a name="001">1</a> Huic David, quando terra ejus restituta est. [Dominus regnavit: exsultet terra;<br> lætentur insulæ multæ.<br></p>
 <p><a name="002">2</a> Nubes et caligo in circuitu ejus;<br> justitia et judicium correctio sedis ejus.<br></p>
 <p><a name="003">3</a> Ignis ante ipsum præcedet,<br> et inflammabit in circuitu inimicos ejus.<br></p>
 <p><a name="004">4</a> Illuxerunt fulgura ejus orbi terræ;<br> vidit, et commota est terra.<br></p>
 <p><a name="005">5</a> Montes sicut cera fluxerunt a facie Domini;<br> a facie Domini omnis terra.<br></p>
 <p><a name="006">6</a> Annuntiaverunt cæli justitiam ejus,<br> et viderunt omnes populi gloriam ejus.<br></p>
 <p><a name="007">7</a> Confundantur omnes qui adorant sculptilia,<br> et qui gloriantur in simulacris suis.<br> Adorate eum omnes angeli ejus.<br></p>
 <p><a name="008">8</a> Audivit, et lætata est Sion,<br> et exsultaverunt filiæ Judæ<br> propter judicia tua, Domine.<br></p>
 <p><a name="009">9</a> Quoniam tu Dominus altissimus super omnem terram;<br> nimis exaltatus es super omnes deos.<br></p>
 <p><a name="010">10</a> Qui diligitis Dominum, odite malum:<br> custodit Dominus animas sanctorum suorum;<br> de manu peccatoris liberabit eos.<br></p>
 <p><a name="011">11</a> Lux orta est justo,<br> et rectis corde lætitia.<br></p>
 <p><a name="012">12</a> Lætamini, justi, in Domino,<br> et confitemini memoriæ sanctificationis ejus.]</p>
 <p></p><hr>
 <center>
 <a href="psa097.htm">Next: Psalms Chapter 97</a></center>
 </body>