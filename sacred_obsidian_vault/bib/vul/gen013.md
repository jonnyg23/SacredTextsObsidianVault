<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen013.htm">Polyglot</a> 
 <a href="../kjv/gen013.htm">KJV</a> 
 <a href="../sep/gen013.htm">Sep</a> 
 <a href="../tan/gen013.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen012.htm">Previous</a> 
 <a href="gen014.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 13</h3><p><a name="001">1</a> Ascendit ergo Abram de Ægypto, ipse et uxor ejus, et omnia quæ habebat, et Lot cum eo, ad australem plagam.</p>
 <p><a name="002">2</a> Erat autem dives valde in possessione auri et argenti.</p>
 <p><a name="003">3</a> Reversusque est per iter, quo venerat, a meridie in Bethel, usque ad locum ubi prius fixerat tabernaculum inter Bethel et Hai,</p>
 <p><a name="004">4</a> in loco altaris quod fecerat prius: et invocavit ibi nomen Domini.</p>
 <p><a name="005">5</a> Sed et Lot qui erat cum Abram, fuerunt greges ovium, et armenta, et tabernacula.</p>
 <p><a name="006">6</a> Nec poterat eos capere terra, ut habitarent simul: erat quippe substantia eorum multa, et nequibant habitare communiter.</p>
 <p><a name="007">7</a> Unde et facta est rixa inter pastores gregum Abram et Lot. Eo autem tempore Chananæus et Pherezæus habitabant in terra illa.</p>
 <p><a name="008">8</a> Dixit ergo Abram ad Lot: Ne quæso sit jurgium inter me et te, et inter pastores meos et pastores tuos: fratres enim sumus.</p>
 <p><a name="009">9</a> Ecce universa terra coram te est: recede a me, obsecro: si ad sinistram ieris, ego dexteram tenebo: si tu dexteram elegeris, ego ad sinistram pergam.</p>
 <p><a name="010">10</a> Elevatis itaque Lot oculis, vidit omnem circa regionem Jordanis, quæ universa irrigabatur antequam subverteret Dominus Sodomam et Gomorrham, sicut paradisus Domini, et sicut Ægyptus venientibus in Segor.</p>
 <p><a name="011">11</a> Elegitque sibi Lot regionem circa Jordanem, et recessit ab oriente: divisique sunt alterutrum a fratre suo.</p>
 <p><a name="012">12</a> Abram habitavit in terra Chanaan; Lot vero moratus est in oppidis, quæ erant circa Jordanem, et habitavit in Sodomis.</p>
 <p><a name="013">13</a> Homines autem Sodomitæ pessimi erant, et peccatores coram Domino nimis.<br>
 </p>
 <p><a name="014">14</a> Dixitque Dominus ad Abram, postquam divisus est ab eo Lot: Leva oculos tuos et vide a loco, in quo nunc es, ad aquilonem et meridiem, ad orientem et occidentem.</p>
 <p><a name="015">15</a> Omnem terram, quam conspicis, tibi dabo, et semini tuo usque in sempiternum.</p>
 <p><a name="016">16</a> Faciamque semen tuum sicut pulverem terræ: si quis potest hominum numerare pulverem terræ, semen quoque tuum numerare poterit.</p>
 <p><a name="017">17</a> Surge, et perambula terram in longitudine et in latitudine sua: quia tibi daturus sum eam.</p>
 <p><a name="018">18</a> Movens igitur tabernaculum suum Abram, venit, et habitavit juxta convallem Mambre, quæ est in Hebron: ædificavitque ibi altare Domino.</p>
 <p></p><hr>
 <center>
 <a href="gen014.htm">Next: Genesis Chapter 14</a></center>
 </body>