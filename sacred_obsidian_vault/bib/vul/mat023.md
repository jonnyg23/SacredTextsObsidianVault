<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat023.htm">Polyglot</a> 
 <a href="../gnt/mat023.htm">GNT</a> 
 <a href="../kjv/mat023.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat022.htm">Previous</a> 
 <a href="mat024.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 23</h3><p><a name="001">1</a> Tunc Jesus locutus est ad turbas, et ad discipulos suos,</p>
 <p><a name="002">2</a> dicens: Super cathedram Moysi sederunt scribæ et pharisæi.</p>
 <p><a name="003">3</a> Omnia ergo quæcumque dixerint vobis, servate, et facite: secundum opera vero eorum nolite facere: dicunt enim, et non faciunt.</p>
 <p><a name="004">4</a> Alligant enim onera gravia, et importabilia, et imponunt in humeros hominum: digito autem suo nolunt ea movere.</p>
 <p><a name="005">5</a> Omnia vero opera sua faciunt ut videantur ab hominibus: dilatant enim phylacteria sua, et magnificant fimbrias.</p>
 <p><a name="006">6</a> Amant autem primos recubitus in cnis, et primas cathedras in synagogis,</p>
 <p><a name="007">7</a> et salutationes in foro, et vocari ab hominibus Rabbi.</p>
 <p><a name="008">8</a> Vos autem nolite vocari Rabbi: unus est enim magister vester, omnes autem vos fratres estis.</p>
 <p><a name="009">9</a> Et patrem nolite vocare vobis super terram: unus est enim pater vester qui in cælis est.</p>
 <p><a name="010">10</a> Nec vocemini magistri: quia magister vester unus est, Christus.</p>
 <p><a name="011">11</a> Qui major est vestrum, erit minister vester.</p>
 <p><a name="012">12</a> Qui autem se exaltaverit, humiliabitur: et qui se humiliaverit, exaltabitur.<br>
 </p>
 <p><a name="013">13</a> Væ autem vobis scribæ et pharisæi hypocritæ, quia clauditis regnum cælorum ante homines! vos enim non intratis, nec introëuntes sinitis intrare.</p>
 <p><a name="014">14</a> Væ vobis scribæ et pharisæi hypocritæ, quia comeditis domos viduarum, orationes longas orantes! propter hoc amplius accipietis judicium.</p>
 <p><a name="015">15</a> Væ vobis scribæ et pharisæi hypocritæ, quia circuitis mare, et aridam, ut faciatis unum proselytum, et cum fuerit factus, facitis eum filium gehennæ duplo quam vos.</p>
 <p><a name="016">16</a> Væ vobis duces cæci, qui dicitis: Quicumque juraverit per templum, nihil est: qui autem juraverit in auro templo, debet.</p>
 <p><a name="017">17</a> Stulti et cæci: quid enim majus est? aurum, an templum, quod sanctificat aurum?</p>
 <p><a name="018">18</a> Et quicumque juraverit in altari, nihil est: quicumque autem juraverit in dono, quod est super illud, debet.</p>
 <p><a name="019">19</a> Cæci: quid enim majus est, donum, an altare, quod sanctificat donum?</p>
 <p><a name="020">20</a> Qui ergo jurat in altari, jurat in eo, et in omnibus quæ super illud sunt.</p>
 <p><a name="021">21</a> Et quicumque juraverit in templo, jurat in illo, et in eo qui habitat in ipso:</p>
 <p><a name="022">22</a> et qui jurat in cælo, jurat in throno Dei, et in eo qui sedet super eum.</p>
 <p><a name="023">23</a> Væ vobis scribæ et pharisæi hypocritæ, qui decimatis mentham, et anethum, et cyminum, et reliquistis quæ graviora sunt legis, judicium, et misericordiam, et fidem! hæc oportuit facere, et illa non omittere.</p>
 <p><a name="024">24</a> Duces cæci, excolantes culicem, camelum autem glutientes.</p>
 <p><a name="025">25</a> Væ vobis scribæ et pharisæi hypocritæ, quia mundatis quod deforis est calicis et paropsidis; intus autem pleni estis rapina et immunditia!</p>
 <p><a name="026">26</a> Pharisæe cæce, munda prius quod intus est calicis, et paropsidis, ut fiat id, quod deforis est, mundum.</p>
 <p><a name="027">27</a> Væ vobis scribæ et pharisæi hypocritæ, quia similes estis sepulchris dealbatis, quæ a foris parent hominibus speciosa, intus vero pleni sunt ossibus mortuorum, et omni spurcitia!</p>
 <p><a name="028">28</a> Sic et vos a foris quidem paretis hominibus justi: intus autem pleni estis hypocrisi et iniquitate.</p>
 <p><a name="029">29</a> Væ vobis scribæ et pharisæi hypocritæ, qui ædificatis sepulchra prophetarum, et ornatis monumenta justorum,</p>
 <p><a name="030">30</a> et dicitis: Si fuissemus in diebus patrum nostrorum, non essemus socii eorum in sanguine prophetarum!</p>
 <p><a name="031">31</a> itaque testimonio estis vobismetipsis, quia filii estis eorum, qui prophetas occiderunt.</p>
 <p><a name="032">32</a> Et vos implete mensuram patrum vestrorum.</p>
 <p><a name="033">33</a> Serpentes, genimina viperarum, quomodo fugietis a judicio gehennæ?<br>
 </p>
 <p><a name="034">34</a> Ideo ecce ego mitto ad vos prophetas, et sapientes, et scribas, et ex illis occidetis, et crucifigetis, et ex eis flagellabitis in synagogis vestris, et persequemini de civitate in civitatem:</p>
 <p><a name="035">35</a> ut veniat super vos omnis sanguis justus, qui effusus est super terram, a sanguine Abel justi usque ad sanguinem Zachariæ, filii Barachiæ, quem occidistis inter templum et altare.</p>
 <p><a name="036">36</a> Amen dico vobis, venient hæc omnia super generationem istam.</p>
 <p><a name="037">37</a> Jerusalem, Jerusalem, quæ occidis prophetas, et lapidas eos, qui ad te missi sunt, quoties volui congregare filios tuos, quemadmodum gallina congregat pullos suos sub alas, et noluisti?</p>
 <p><a name="038">38</a> Ecce relinquetur vobis domus vestra deserta.</p>
 <p><a name="039">39</a> Dico enim vobis, non me videbitis amodo, donec dicatis: Benedictus, qui venit in nomine Domini.</p>
 <p></p><hr>
 <center>
 <a href="mat024.htm">Next: Matthew Chapter 24</a></center>
 </body>