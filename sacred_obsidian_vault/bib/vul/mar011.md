<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar011.htm">Polyglot</a> 
 <a href="../gnt/mar011.htm">GNT</a> 
 <a href="../kjv/mar011.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar010.htm">Previous</a> 
 <a href="mar012.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 11</h3><p><a name="001">1</a> Et cum appropinquarent Jerosolymæ et Bethaniæ ad montem Olivarum, mittit duos ex discipulis suis,</p>
 <p><a name="002">2</a> et ait illis: Ite in castellum, quod contra vos est, et statim introëuntes illuc, invenietis pullum ligatum, super quem nemo adhuc hominum sedit: solvite illum, et adducite.</p>
 <p><a name="003">3</a> Et si quis vobis dixerit: Quid facitis? dicite, quia Domino necessarius est: et continuo illum dimittet huc.</p>
 <p><a name="004">4</a> Et abeuntes invenerunt pullum ligatum ante januam foris in bivio: et solvunt eum.</p>
 <p><a name="005">5</a> Et quidam de illic stantibus dicebant illis: Quid facitis solventes pullum?</p>
 <p><a name="006">6</a> Qui dixerunt eis sicut præceperat illis Jesus, et dimiserunt eis.</p>
 <p><a name="007">7</a> Et duxerunt pullum ad Jesum: et imponunt illi vestimenta sua, et sedit super eum.</p>
 <p><a name="008">8</a> Multi autem vestimenta sua straverunt in via: alii autem frondes cædebant de arboribus, et sternebant in via.</p>
 <p><a name="009">9</a> Et qui præibant, et qui sequebantur, clamabant, dicentes: Hosanna: benedictus qui venit in nomine Domini:</p>
 <p><a name="010">10</a> benedictum quod venit regnum patris nostri David: hosanna in excelsis.</p>
 <p><a name="011">11</a> Et introivit Jerosolymam in templum: et circumspectis omnibus, cum jam vespera esset hora, exiit in Bethaniam cum duodecim.<br>
 </p>
 <p><a name="012">12</a> Et alia die cum exirent a Bethania, esuriit.</p>
 <p><a name="013">13</a> Cumque vidisset a longe ficum habentem folia, venit si quid forte inveniret in ea: et cum venisset ad eam, nihil invenit præter folia: non enim erat tempus ficorum.</p>
 <p><a name="014">14</a> Et respondens dixit ei: Jam non amplius in æternum ex te fructum quisquam manducet. Et audiebant discipuli ejus.<br>
 </p>
 <p><a name="015">15</a> Et veniunt in Jerosolymam. Et cum introisset in templum, cpit ejicere vendentes et ementes in templo: et mensas numulariorum, et cathedras vendentium columbas evertit:</p>
 <p><a name="016">16</a> et non sinebat ut quisquam transferret vas per templum:</p>
 <p><a name="017">17</a> et docebat, dicens eis: Nonne scriptum est: Quia domus mea, domus orationis vocabitur omnibus gentibus? vos autem fecistis eam speluncam latronum.</p>
 <p><a name="018">18</a> Quo audito principes sacerdotum et scribæ, quærebant quomodo eum perderent: timebant enim eum, quoniam universa turba admirabatur super doctrina ejus.</p>
 <p><a name="019">19</a> Et cum vespera facta esset, egrediebatur de civitate.<br>
 </p>
 <p><a name="020">20</a> Et cum mane transirent, viderunt ficum aridam factam a radicibus.</p>
 <p><a name="021">21</a> Et recordatus Petrus, dixit ei: Rabbi, ecce ficus, cui maledixisti, aruit.</p>
 <p><a name="022">22</a> Et respondens Jesus ait illis: Habete fidem Dei.</p>
 <p><a name="023">23</a> Amen dico vobis, quia quicumque dixerit huic monti: Tollere, et mittere in mare, et non hæsitaverit in corde suo, sed crediderit, quia quodcumque dixerit fiat, fiat ei.</p>
 <p><a name="024">24</a> Propterea dico vobis, omnia quæcumque orantes petitis, credite quia accipietis, et evenient vobis.</p>
 <p><a name="025">25</a> Et cum stabitis ad orandum, dimittite si quis habetis adversus aliquem: ut et Pater vester, qui in cælis est, dimittat vobis peccata vestra.</p>
 <p><a name="026">26</a> Quod si vos non dimiseritis: nec Pater vester, qui in cælis est, dimittet vobis peccata vestra.<br>
 </p>
 <p><a name="027">27</a> Et veniunt rursus Jerosolymam. Et cum ambularet in templo, accedunt ad eum summi sacerdotes, et scribæ, et seniores:</p>
 <p><a name="028">28</a> et dicunt ei: In qua potestate hæc facis? et quis dedit tibi hanc potestatem ut ista facias?</p>
 <p><a name="029">29</a> Jesus autem respondens, ait illis: Interrogabo vos et ego unum verbum, et respondete mihi: et dicam vobis in qua potestate hæc faciam.</p>
 <p><a name="030">30</a> Baptismus Joannis, de cælo erat, an ex hominibus? Respondete mihi.</p>
 <p><a name="031">31</a> At illi cogitabant secum, dicentes: Si dixerimus: De cælo, dicet: Quare non credidistis ei?</p>
 <p><a name="032">32</a> Si dixerimus: Ex hominibus, timemus populum: omnes enim habebant Joannem quia vere propheta esset.</p>
 <p><a name="033">33</a> Et respondentes dicunt Jesu: Nescimus. Et respondens Jesus ait illis: Neque ego dico vobis in qua potestate hæc faciam.</p>
 <p></p><hr>
 <center>
 <a href="mar012.htm">Next: Mark Chapter 12</a></center>
 </body>