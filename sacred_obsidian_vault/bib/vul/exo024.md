<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo024.htm">Polyglot</a> 
 <a href="../kjv/exo024.htm">KJV</a> 
 <a href="../sep/exo024.htm">Sep</a> 
 <a href="../tan/exo024.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo023.htm">Previous</a> 
 <a href="exo025.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 24</h3><p><a name="001">1</a> Moysi quoque dixit: Ascende ad Dominum tu, et Aaron, Nadab et Abiu, et septuaginta senes ex Israël, et adorabitis procul.</p>
 <p><a name="002">2</a> Solusque Moyses ascendet ad Dominum, et illi non appropinquabunt: nec populus ascendet cum eo.</p>
 <p><a name="003">3</a> Venit ergo Moyses et narravit plebi omnia verba Domini, atque judicia: responditque omnis populus una voce: Omnia verba Domini, quæ locutus est, faciemus.</p>
 <p><a name="004">4</a> Scripsit autem Moyses universos sermones Domini: et mane consurgens, ædificavit altare ad radices montis, et duodecim titulos per duodecim tribus Israël.</p>
 <p><a name="005">5</a> Misitque juvenes de filiis Israël, et obtulerunt holocausta, immolaveruntque victimas pacificas Domino, vitulos.</p>
 <p><a name="006">6</a> Tulit itaque Moyses dimidiam partem sanguinis, et misit in crateras: partem autem residuam fudit super altare.</p>
 <p><a name="007">7</a> Assumensque volumen fderis, legit audiente populo: qui dixerunt: Omnia quæ locutus est Dominus, faciemus, et erimus obedientes.</p>
 <p><a name="008">8</a> Ille vero sumptum sanguinem respersit in populum, et ait: Hic est sanguis fderis quod pepigit Dominus vobiscum super cunctis sermonibus his.<br>
 </p>
 <p><a name="009">9</a> Ascenderuntque Moyses et Aaron, Nadab et Abiu, et septuaginta de senioribus Israël:</p>
 <p><a name="010">10</a> et viderunt Deum Israël: et sub pedibus ejus quasi opus lapidis sapphirini, et quasi cælum, cum serenum est.</p>
 <p><a name="011">11</a> Nec super eos qui procul recesserant de filiis Israël, misit manum suam, videruntque Deum, et comederunt, ac biberunt.</p>
 <p><a name="012">12</a> Dixit autem Dominus ad Moysen: Ascende ad me in montem, et esto ibi: daboque tibi tabulas lapideas, et legem, ac mandata quæ scripsi: ut doceas eos.</p>
 <p><a name="013">13</a> Surrexerunt Moyses et Josue minister ejus: ascendensque Moyses in montem Dei,</p>
 <p><a name="014">14</a> senioribus ait: Expectate hic donec revertamur ad vos. Habetis Aaron et Hur vobiscum: si quid natum fuerit quæstionis, referetis ad eos.</p>
 <p><a name="015">15</a> Cumque ascendisset Moyses, operuit nubes montem,</p>
 <p><a name="016">16</a> et habitavit gloria Domini super Sinai, tegens illum nube sex diebus: septimo autem die vocavit eum de medio caliginis.</p>
 <p><a name="017">17</a> Erat autem species gloriæ Domini quasi ignis ardens super verticem montis in conspectu filiorum Israël.</p>
 <p><a name="018">18</a> Ingressusque Moyses medium nebulæ, ascendit in montem: et fuit ibi quadraginta diebus, et quadraginta noctibus.</p>
 <p></p><hr>
 <center>
 <a href="exo025.htm">Next: Exodus Chapter 25</a></center>
 </body>