<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro021.htm">Polyglot</a> 
 <a href="../kjv/pro021.htm">KJV</a> 
 <a href="../sep/pro021.htm">Sep</a> 
 <a href="../tan/pro021.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro020.htm">Previous</a> 
 <a href="pro022.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 21</h3><p><a name="001">1</a> [Sicut divisiones aquarum, ita cor regis in manu Domini:<br> quocumque voluerit, inclinabit illud.<br></p>
 <p><a name="002">2</a> Omnis via viri recta sibi videtur:<br> appendit autem corda Dominus.<br></p>
 <p><a name="003">3</a> Facere misericordiam et judicium<br> magis placet Domino quam victimæ.<br></p>
 <p><a name="004">4</a> Exaltatio oculorum est dilatatio cordis;<br> lucerna impiorum peccatum.<br></p>
 <p><a name="005">5</a> Cogitationes robusti semper in abundantia;<br> omnis autem piger semper in egestate est.]<br>
 </p>
 <p><a name="006">6</a> [Qui congregat thesauros lingua mendacii vanus et excors est,<br> et impingetur ad laqueos mortis.<br></p>
 <p><a name="007">7</a> Rapinæ impiorum detrahent eos,<br> quia noluerunt facere judicium.<br></p>
 <p><a name="008">8</a> Perversa via viri aliena est;<br> qui autem mundus est, rectum opus ejus.<br></p>
 <p><a name="009">9</a> Melius est sedere in angulo domatis,<br> quam cum muliere litigiosa, et in domo communi.<br></p>
 <p><a name="010">10</a> Anima impii desiderat malum:<br> non miserebitur proximo suo.<br></p>
 <p><a name="011">11</a> Mulctato pestilente, sapientior erit parvulus,<br> et si sectetur sapientem, sumet scientiam.<br></p>
 <p><a name="012">12</a> Excogitat justus de domo impii,<br> ut detrahat impios a malo.]<br>
 </p>
 <p><a name="013">13</a> [Qui obturat aurem suam ad clamorem pauperis,<br> et ipse clamabit, et non exaudietur.<br></p>
 <p><a name="014">14</a> Munus absconditum extinguit iras,<br> et donum in sinu indignationem maximam.<br></p>
 <p><a name="015">15</a> Gaudium justo est facere judicium,<br> et pavor operantibus iniquitatem.<br></p>
 <p><a name="016">16</a> Vir qui erraverit a via doctrinæ<br> in ctu gigantum commorabitur.<br></p>
 <p><a name="017">17</a> Qui diligit epulas in egestate erit;<br> qui amat vinum et pinguia non ditabitur.<br></p>
 <p><a name="018">18</a> Pro justo datur impius,<br> et pro rectis iniquus.<br></p>
 <p><a name="019">19</a> Melius est habitare in terra deserta<br> quam cum muliere rixosa et iracunda.<br></p>
 <p><a name="020">20</a> Thesaurus desiderabilis, et oleum in habitaculo justi:<br> et imprudens homo dissipabit illud.<br></p>
 <p><a name="021">21</a> Qui sequitur justitiam et misericordiam<br> inveniet vitam, justitiam, et gloriam.<br></p>
 <p><a name="022">22</a> Civitatem fortium ascendit sapiens,<br> et destruxit robur fiduciæ ejus.<br></p>
 <p><a name="023">23</a> Qui custodit os suum et linguam suam<br> custodit ab angustiis animam suam.<br></p>
 <p><a name="024">24</a> Superbus et arrogans vocatur indoctus,<br> qui in ira operatur superbiam.<br></p>
 <p><a name="025">25</a> Desideria occidunt pigrum:<br> noluerunt enim quidquam manus ejus operari.<br></p>
 <p><a name="026">26</a> Tota die concupiscit et desiderat;<br> qui autem justus est, tribuet, et non cessabit.<br></p>
 <p><a name="027">27</a> Hostiæ impiorum abominabiles,<br> quia offeruntur ex scelere.<br></p>
 <p><a name="028">28</a> Testis mendax peribit;<br> vir obediens loquetur victoriam.<br></p>
 <p><a name="029">29</a> Vir impius procaciter obfirmat vultum suum;<br> qui autem rectus est corrigit viam suam.<br></p>
 <p><a name="030">30</a> Non est sapientia, non est prudentia,<br> non est consilium contra Dominum.<br></p>
 <p><a name="031">31</a> Equus paratur ad diem belli;<br> Dominus autem salutem tribuit.]</p>
 <p></p><hr>
 <center>
 <a href="pro022.htm">Next: Proverbs Chapter 22</a></center>
 </body>