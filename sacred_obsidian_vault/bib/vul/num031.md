<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num031.htm">Polyglot</a> 
 <a href="../kjv/num031.htm">KJV</a> 
 <a href="../sep/num031.htm">Sep</a> 
 <a href="../tan/num031.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num030.htm">Previous</a> 
 <a href="num032.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 31</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Ulciscere prius filios Israël de Madianitis, et sic colligeris ad populum tuum.</p>
 <p><a name="003">3</a> Statimque Moyses: Armate, inquit, ex vobis viros ad pugnam, qui possint ultionem Domini expetere de Madianitis.</p>
 <p><a name="004">4</a> Mille viri de singulis tribubus eligantur ex Israël qui mittantur ad bellum.</p>
 <p><a name="005">5</a> Dederuntque millenos de singulis tribubus, id est, duodecim millia expeditorum ad pugnam:</p>
 <p><a name="006">6</a> quos misit Moyses cum Phinees filio Eleazari sacerdotis, vasa quoque sancta, et tubas ad clangendum tradidit ei.</p>
 <p><a name="007">7</a> Cumque pugnassent contra Madianitas atque vicissent, omnes mares occiderunt,</p>
 <p><a name="008">8</a> et reges eorum, Evi, et Recem, et Sur, et Hur, et Rebe, quinque principes gentis: Balaam quoque filium Beor interfecerunt gladio.</p>
 <p><a name="009">9</a> Ceperuntque mulieres eorum, et parvulos, omniaque pecora, et cunctam supellectilem: quidquid habere potuerant depopulati sunt:</p>
 <p><a name="010">10</a> tam urbes quam viculos et castella flamma consumpsit.</p>
 <p><a name="011">11</a> Et tulerunt prædam, et universa quæ ceperant tam ex hominibus quam ex jumentis,</p>
 <p><a name="012">12</a> et adduxerunt ad Moysen, et Eleazarum sacerdotem, et ad omnem multitudinem filiorum Israël: reliqua autem utensilia portaverunt ad castra in campestribus Moab juxta Jordanem contra Jericho.<br>
 </p>
 <p><a name="013">13</a> Egressi sunt autem Moyses et Eleazar sacerdos, et omnes principes synagogæ, in occursum eorum extra castra.</p>
 <p><a name="014">14</a> Iratusque Moyses principibus exercitus, tribunis, et centurionibus qui venerant de bello,</p>
 <p><a name="015">15</a> ait: Cur feminas reservastis?</p>
 <p><a name="016">16</a> nonne istæ sunt, quæ deceperunt filios Israël ad suggestionem Balaam, et prævaricari vos fecerunt in Domino super peccato Phogor, unde et percussus est populus?</p>
 <p><a name="017">17</a> ergo cunctos interficite quidquid est generis masculinis, etiam in parvulis: et mulieres, quæ noverunt viros in coitu, jugulate:</p>
 <p><a name="018">18</a> puellas autem et omnes feminas virgines reservate vobis:</p>
 <p><a name="019">19</a> et manete extra castra septem diebus. Qui occiderit hominem, vel occisum tetigerit, lustrabitur die tertio et septimo.</p>
 <p><a name="020">20</a> Et de omni præda, sive vestimentum fuerit, sive vas, et aliquid in utensilia præparatum, de caprarum pellibus, et pilis, et ligno, expiabitur.<br>
 </p>
 <p><a name="021">21</a> Eleazar quoque sacerdos ad viros exercitus, qui pugnaverunt, sic locutus est: Hoc est præceptum legis, quod mandavit Dominus Moysi:</p>
 <p><a name="022">22</a> aurum, et argentum, et æs, et ferrum, et plumbum, et stannum,</p>
 <p><a name="023">23</a> et omne, quod potest transire per flammas, igne purgabitur: quidquid autem ignem non potest sustinere, aqua expiationis sanctificabitur:</p>
 <p><a name="024">24</a> et lavabitis vestimenta vestra die septimo, et purificati postea castra intrabitis.</p>
 <p><a name="025">25</a> Dixit quoque Dominus ad Moysen:</p>
 <p><a name="026">26</a> Tollite summam eorum quæ capta sunt, ab homine usque ad pecus, tu et Eleazar sacerdos et principes vulgi:</p>
 <p><a name="027">27</a> dividesque ex æquo prædam inter eos qui pugnaverunt egressique sunt ad bellum, et inter omnem reliquam multitudinem.</p>
 <p><a name="028">28</a> Et separabis partem Domino ab his qui pugnaverunt et fuerunt in bello, unam animam de quingentis, tam ex hominibus quam ex bobus et asinis et ovibus,</p>
 <p><a name="029">29</a> et dabis eam Eleazaro sacerdoti, quia primitiæ Domini sunt.</p>
 <p><a name="030">30</a> Ex media quoque parte filiorum Israël accipies quinquagesimum caput hominum, et boum, et asinorum, et ovium, cunctorum animantium, et dabis ea Levitis, qui excubant in custodiis tabernaculi Domini.<br>
 </p>
 <p><a name="031">31</a> Feceruntque Moyses et Eleazar sicut præceperat Dominus.</p>
 <p><a name="032">32</a> Fuit autem præda, quam exercitus ceperat, ovium sexcenta septuaginta quinque millia,</p>
 <p><a name="033">33</a> boum septuaginta duo millia,</p>
 <p><a name="034">34</a> asinorum sexaginta millia et mille:</p>
 <p><a name="035">35</a> animæ hominum sexus feminei, quæ non cognoverant viros, triginta duo millia.</p>
 <p><a name="036">36</a> Dataque est media pars his qui in prælio fuerant, ovium trecenta triginta septem millia quingentæ:</p>
 <p><a name="037">37</a> e quibus in partem Domini supputatæ sunt oves sexcentæ septuaginta quinque:</p>
 <p><a name="038">38</a> et de bobus triginta sex millibus, boves septuaginta et duo:</p>
 <p><a name="039">39</a> de asinis triginta millibus quingentis, asini sexaginta unus:</p>
 <p><a name="040">40</a> de animabus hominum sedecim millibus, cesserunt in partem Domini triginta duæ animæ.</p>
 <p><a name="041">41</a> Tradiditque Moyses numerum primitiarum Domini Eleazaro sacerdoti, sicut fuerat ei imperatum,</p>
 <p><a name="042">42</a> ex media parte filiorum Israël, quam separaverat his qui in prælio fuerant.</p>
 <p><a name="043">43</a> De media vero parte, quæ contigerat reliquæ multitudini, id est, de ovibus trecentis triginta septem millibus quingentis,</p>
 <p><a name="044">44</a> et de bobus triginta sex millibus,</p>
 <p><a name="045">45</a> et de asinis triginta millibus quingentis,</p>
 <p><a name="046">46</a> et de hominibus sedecim millibus,</p>
 <p><a name="047">47</a> tulit Moyses quinquagesimum caput, et dedit Levitis, qui excubabant in tabernaculo Domini, sicut præceperat Dominus.<br>
 </p>
 <p><a name="048">48</a> Cumque accessissent principes exercitus ad Moysen, et tribuni, centurionesque, dixerunt:</p>
 <p><a name="049">49</a> Nos servi tui recensuimus numerum pugnatorum, quos habuimus sub manu nostra: et ne unus quidem defuit.</p>
 <p><a name="050">50</a> Ob hanc causam offerimus in donariis Domini singuli quod in præda auri potuimus invenire, periscelides et armillas, annulos et dextralia, ac murænulas, ut depreceris pro nobis Dominum.</p>
 <p><a name="051">51</a> Susceperuntque Moyses et Eleazar sacerdos omne aurum in diversis speciebus,</p>
 <p><a name="052">52</a> pondo sedecim millia septingentos quinquaginta siclos, a tribunis et centurionibus.</p>
 <p><a name="053">53</a> Unusquisque enim quod in præda rapuerat, suum erat.</p>
 <p><a name="054">54</a> Et susceptum intulerunt in tabernaculum testimonii, in monimentum filiorum Israël coram Domino.</p>
 <p></p><hr>
 <center>
 <a href="num032.htm">Next: Numbers Chapter 32</a></center>
 </body>