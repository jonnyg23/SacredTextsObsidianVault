<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa001.htm">Polyglot</a> 
 <a href="../kjv/isa001.htm">KJV</a> 
 <a href="../sep/isa001.htm">Sep</a> 
 <a href="../tan/isa001.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="sir051.htm">Previous</a> 
 <a href="isa002.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 1</h3><p><a name="001">1</a> Visio Isaiæ, filii Amos, quam vidit super Judam et Jerusalem, in diebus Oziæ, Joathan, Achaz, et Ezechiæ, regum Juda.<br>
 </p>
 <p><a name="002">2</a> [Audite, cæli, et auribus percipe, terra,<br> quoniam Dominus locutus est.<br> Filios enutrivi, et exaltavi;<br> ipsi autem spreverunt me.<br></p>
 <p><a name="003">3</a> Cognovit bos possessorem suum,<br> et asinus præsepe domini sui;<br> Israël autem me non cognovit,<br> et populus meus non intellexit.<br></p>
 <p><a name="004">4</a> Væ genti peccatrici,<br> populo gravi iniquitate,<br> semini nequam, filiis sceleratis!<br> dereliquerunt Dominum;<br> blasphemaverunt Sanctum Israël;<br> abalienati sunt retrorsum.<br></p>
 <p><a name="005">5</a> Super quo percutiam vos ultra, addentes prævaricationem?<br> omne caput languidum,<br> et omne cor mrens.<br></p>
 <p><a name="006">6</a> A planta pedis usque ad verticem,<br> non est in eo sanitas;<br> vulnus, et livor, et plaga tumens,<br> non est circumligata, nec curata medicamine,<br> neque fota oleo.<br></p>
 <p><a name="007">7</a> Terra vestra deserta;<br> civitates vestræ succensæ igni:<br> regionem vestram coram vobis alieni devorant,<br> et desolabitur sicut in vastitate hostili.<br></p>
 <p><a name="008">8</a> Et derelinquetur filia Sion<br> ut umbraculum in vinea,<br> et sicut tugurium in cucumerario,<br> et sicut civitas quæ vastatur.<br></p>
 <p><a name="009">9</a> Nisi Dominus exercituum<br> reliquisset nobis semen,<br> quasi Sodoma fuissemus,<br> et quasi Gomorrha similes essemus.<br></p>
 <p><a name="010">10</a> Audite verbum Domini,<br> principes Sodomorum;<br> percipite auribus legem Dei nostri,<br> populus Gomorrhæ.<br></p>
 <p><a name="011">11</a> Quo mihi multitudinem victimarum vestrarum?<br> dicit Dominus.<br> Plenus sum:<br> holocausta arietum,<br> et adipem pinguium,<br> et sanguinem vitulorum et agnorum et hircorum,<br> nolui.<br></p>
 <p><a name="012">12</a> Cum veniretis ante conspectum meum,<br> quis quæsivit hæc de manibus vestris,<br> ut ambularetis in atriis meis?<br></p>
 <p><a name="013">13</a> Ne offeratis ultra sacrificium frustra:<br> incensum abominatio est mihi.<br> Neomeniam et sabbatum, et festivitates alias, non feram;<br> iniqui sunt ctus vestri.<br></p>
 <p><a name="014">14</a> Calendas vestras, et solemnitates vestras odivit anima mea:<br> facta sunt mihi molesta; laboravi sustinens.<br></p>
 <p><a name="015">15</a> Et cum extenderitis manus vestras, avertam oculos meos a vobis,<br> et cum multiplicaveritis orationem, non exaudiam:<br> manus enim vestræ sanguine plenæ sunt.<br></p>
 <p><a name="016">16</a> Lavamini, mundi estote;<br> auferte malum cogitationum vestrarum<br> ab oculis meis:<br> quiescite agere perverse,<br></p>
 <p><a name="017">17</a> discite benefacere;<br> quærite judicium, subvenite oppresso,<br> judicate pupillo, defendite viduam.]<br>
 </p>
 <p><a name="018">18</a> [Et venite, et arguite me, dicit Dominus.<br> Si fuerint peccata vestra ut coccinum,<br> quasi nix dealbabuntur;<br> et si fuerint rubra quasi vermiculus,<br> velut lana alba erunt.<br></p>
 <p><a name="019">19</a> Si volueritis, et audieritis me,<br> bona terræ comeditis.<br></p>
 <p><a name="020">20</a> Quod si nolueritis, et me ad iracundiam provocaveritis,<br> gladius devorabit vos,<br> quia os Domini locutum est.<br></p>
 <p><a name="021">21</a> Quomodo facta est meretrix<br> civitas fidelis, plena judicii?<br> justitia habitavit in ea,<br> nunc autem homicidæ.<br></p>
 <p><a name="022">22</a> Argentum tuum versum est in scoriam;<br> vinum tuum mistum est aqua.<br></p>
 <p><a name="023">23</a> Principes tui infideles,<br> socii furum.<br> Omnes diligunt munera,<br> sequuntur retributiones.<br> Pupillo non judicant,<br> et causa viduæ non ingreditur ad illos.<br></p>
 <p><a name="024">24</a> Propter hoc ait Dominus,<br> Deus exercituum, Fortis Israël:<br> Heu! consolabor super hostibus meis,<br> et vindicabor de inimicis meis.<br></p>
 <p><a name="025">25</a> Et convertam manum meam ad te,<br> et excoquam ad puram scoriam tuam,<br> et auferam omne stannum tuum.<br></p>
 <p><a name="026">26</a> Et restituam judices tuos ut fuerunt prius,<br> et consiliarios tuos sicut antiquitus;<br> post hæc vocaberis civitas justi,<br> urbs fidelis.<br></p>
 <p><a name="027">27</a> Sion in judicio redimetur,<br> et reducent eam in justitia.<br></p>
 <p><a name="028">28</a> Et conteret scelestos, et peccatores simul;<br> et qui dereliquerunt Dominum consumentur.<br></p>
 <p><a name="029">29</a> Confundentur enim ab idolis quibus sacrificaverunt,<br> et erubescetis super hortis quos elegeratis,<br></p>
 <p><a name="030">30</a> cum fueritis velut quercus defluentibus foliis,<br> et velut hortus absque aqua.<br></p>
 <p><a name="031">31</a> Et erit fortitudo vestra ut favilla stuppæ,<br> et opus vestrum quasi scintilla,<br> et succendetur utrumque simul,<br> et non erit qui extinguat.]</p>
 <p></p><hr>
 <center>
 <a href="isa002.htm">Next: Isaiah Chapter 2</a></center>
 </body>