<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job004.htm">Polyglot</a> 
 <a href="../kjv/job004.htm">KJV</a> 
 <a href="../sep/job004.htm">Sep</a> 
 <a href="../tan/job004.htm">Tan</a> 
 
 <br>
 <br><a href="job.htm">Job Index</a><br>
  
 <a href="job003.htm">Previous</a> 
 <a href="job005.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 4</h3><p><a name="001">1</a> Respondens autem Eliphaz Themanites, dixit:</p>
 <p><a name="002">2</a> [Si cperimus loqui tibi, forsitan moleste accipies;<br> sed conceptum sermonem tenere quis poterit?<br></p>
 <p><a name="003">3</a> Ecce docuisti multos,<br> et manus lassas roborasti;<br></p>
 <p><a name="004">4</a> vacillantes confirmaverunt sermones tui,<br> et genua trementia confortasti.<br></p>
 <p><a name="005">5</a> Nunc autem venit super te plaga, et defecisti;<br> tetigit te, et conturbatus es.<br></p>
 <p><a name="006">6</a> Ubi est timor tuus, fortitudo tua,<br> patientia tua, et perfectio viarum tuarum?<br></p>
 <p><a name="007">7</a> Recordare, obsecro te, quis umquam innocens periit?<br> aut quando recti deleti sunt?<br></p>
 <p><a name="008">8</a> Quin potius vidi eos qui operantur iniquitatem,<br> et seminant dolores, et metunt eos,<br></p>
 <p><a name="009">9</a> flante Deo perisse,<br> et spiritu iræ ejus esse consumptos.<br></p>
 <p><a name="010">10</a> Rugitus leonis, et vox leænæ,<br> et dentes catulorum leonum contriti sunt.<br></p>
 <p><a name="011">11</a> Tigris periit, eo quod non haberet prædam,<br> et catuli leonis dissipati sunt.<br></p>
 <p><a name="012">12</a> Porro ad me dictum est verbum absconditum,<br> et quasi furtive suscepit auris mea venas susurri ejus.<br></p>
 <p><a name="013">13</a> In horrore visionis nocturnæ,<br> quando solet sopor occupare homines,<br></p>
 <p><a name="014">14</a> pavor tenuit me, et tremor,<br> et omnia ossa mea perterrita sunt;<br></p>
 <p><a name="015">15</a> et cum spiritus, me præsente, transiret,<br> inhorruerunt pili carnis meæ.<br></p>
 <p><a name="016">16</a> Stetit quidam, cujus non agnoscebam vultum,<br> imago coram oculis meis,<br> et vocem quasi auræ lenis audivi.<br></p>
 <p><a name="017">17</a> Numquid homo, Dei comparatione, justificabitur?<br> aut factore suo purior erit vir?<br></p>
 <p><a name="018">18</a> Ecce qui serviunt ei, non sunt stabiles,<br> et in angelis suis reperit pravitatem;<br></p>
 <p><a name="019">19</a> quanto magis hi qui habitant domos luteas,<br> qui terrenum habent fundamentum,<br> consumentur velut a tinea?<br></p>
 <p><a name="020">20</a> De mane usque ad vesperam succidentur;<br> et quia nullus intelligit, in æternum peribunt.<br></p>
 <p><a name="021">21</a> Qui autem reliqui fuerint, auferentur ex eis;<br> morientur, et non in sapientia.]</p>
 <p></p><hr>
 <center>
 <a href="job005.htm">Next: Job Chapter 5</a></center>
 </body>