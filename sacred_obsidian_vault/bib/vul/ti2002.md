<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ti2002.htm">Polyglot</a> 
 <a href="../gnt/ti2002.htm">GNT</a> 
 <a href="../kjv/ti2002.htm">KJV</a> 
 
 <br>
 <br><a href="ti2.htm">2 Timothy Index</a><br>
  
 <a href="ti2001.htm">Previous</a> 
 <a href="ti2003.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Timothy Chapter 2</h3><p><a name="001">1</a> Tu ergo fili mi, confortare in gratia, quæ est in Christo Jesu:</p>
 <p><a name="002">2</a> et quæ audisti a me per multos testes, hæc commenda fidelibus hominibus, qui idonei erant et alios docere.</p>
 <p><a name="003">3</a> Labora sicut bonus miles Christi Jesu.</p>
 <p><a name="004">4</a> Nemo militans Deo implicat se negotiis sæcularibus: ut ei placeat, cui se probavit.</p>
 <p><a name="005">5</a> Nam et qui certat in agone, non coronatur nisi legitime certaverit.</p>
 <p><a name="006">6</a> Laborantem agricolam oportet primum de fructibus percipere.</p>
 <p><a name="007">7</a> Intellige quæ dico: dabit enim tibi Dominus in omnibus intellectum.</p>
 <p><a name="008">8</a> Memor esto Dominum Jesum Christum resurrexisse a mortuis ex semine David, secundum Evangelium meum,</p>
 <p><a name="009">9</a> in quo laboro usque ad vincula, quasi male operans: sed verbum Dei non est alligatum.</p>
 <p><a name="010">10</a> Ideo omnia sustineo propter electos, ut et ipsi salutem consequantur, quæ est in Christo Jesu, cum gloria cælesti.</p>
 <p><a name="011">11</a> Fidelis sermo: nam si commortui sumus, et convivemus:</p>
 <p><a name="012">12</a> si sustinebimus, et conregnabimus: si negaverimus, et ille negabit nos:</p>
 <p><a name="013">13</a> si non credimus, ille fidelis permanet, negare seipsum non potest.<br>
 </p>
 <p><a name="014">14</a> Hæc commone, testificans coram Domino. Noli contendere verbis: ad nihil enim utile est, nisi ad subversionem audientium.</p>
 <p><a name="015">15</a> Sollicite cura teipsum probabilem exhibere Deo, operarium inconfusibilem, recte tractantem verbum veritatis.</p>
 <p><a name="016">16</a> Profana autem et vaniloquia devita: multum enim proficiunt ad impietatem:</p>
 <p><a name="017">17</a> et sermo eorum ut cancer serpit: ex quibus est Hymenæus et Philetus,</p>
 <p><a name="018">18</a> qui a veritate exciderunt, dicentes resurrectionem esse jam factam, et subverterunt quorumdam fidem.</p>
 <p><a name="019">19</a> Sed firmum fundamentum Dei stat, habens signaculum hoc: cognovit Dominus qui sunt ejus, et discedat ab iniquitate omnis qui nominat nomen Domini.</p>
 <p><a name="020">20</a> In magna autem domo non solum sunt vasa aurea, et argentea, sed et lignea, et fictilia: et quædam quidem in honorem, quædam autem in contumeliam.</p>
 <p><a name="021">21</a> Si quis ergo emundaverit se ab istis, erit vas in honorem sanctificatum, et utile Domino ad omne opus bonum paratum.</p>
 <p><a name="022">22</a> Juvenilia autem desideria fuge, sectare vero justitiam, fidem, spem, caritatem, et pacem cum iis qui invocant Dominum de corde puro.</p>
 <p><a name="023">23</a> Stultas autem et sine disciplina quæstiones devita: sciens quia generant lites.</p>
 <p><a name="024">24</a> Servum autem Domini non oportet litigare: sed mansuetum esse ad omnes, docibilem, patientem,</p>
 <p><a name="025">25</a> cum modestia corripientem eos qui resistunt veritati, nequando Deus det illis pnitentiam ad cognoscendam veritatem,</p>
 <p><a name="026">26</a> et resipiscant a diaboli laqueis, a quo captivi tenentur ad ipsius voluntatem.</p>
 <p></p><hr>
 <center>
 <a href="ti2003.htm">Next: 2 Timothy Chapter 3</a></center>
 </body>