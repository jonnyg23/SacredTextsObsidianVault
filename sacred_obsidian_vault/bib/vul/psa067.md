<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa067.htm">Polyglot</a> 
 <a href="../kjv/psa067.htm">KJV</a> 
 <a href="../sep/psa067.htm">Sep</a> 
 <a href="../tan/psa067.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa066.htm">Previous</a> 
 <a href="psa068.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 67</h3><p><a name="001">1</a> In finem. Psalmus cantici ipsi David.</p>
 <p><a name="002">2</a> [Exsurgat Deus, et dissipentur inimici ejus;<br> et fugiant qui oderunt eum a facie ejus.<br></p>
 <p><a name="003">3</a> Sicut deficit fumus, deficiant;<br> sicut fluit cera a facie ignis, sic pereant peccatores a facie Dei.<br></p>
 <p><a name="004">4</a> Et justi epulentur, et exsultent in conspectu Dei,<br> et delectentur in lætitia.<br></p>
 <p><a name="005">5</a> Cantate Deo; psalmum dicite nomini ejus:<br> iter facite ei qui ascendit super occasum.<br> Dominus nomen illi; exsultate in conspectu ejus.<br> Turbabuntur a facie ejus,<br></p>
 <p><a name="006">6</a> patris orphanorum, et judicis viduarum;<br> Deus in loco sancto suo.<br></p>
 <p><a name="007">7</a> Deus qui inhabitare facit unius moris in domo;<br> qui educit vinctos in fortitudine,<br> similiter eos qui exasperant, qui habitant in sepulchris.<br></p>
 <p><a name="008">8</a> Deus, cum egredereris in conspectu populi tui,<br> cum pertransires in deserto,<br></p>
 <p><a name="009">9</a> terra mota est, etenim cæli distillaverunt,<br> a facie Dei Sinai, a facie Dei Israël.<br></p>
 <p><a name="010">10</a> Pluviam voluntariam segregabis, Deus, hæreditati tuæ;<br> et infirmata est, tu vero perfecisti eam.<br></p>
 <p><a name="011">11</a> Animalia tua habitabunt in ea;<br> parasti in dulcedine tua pauperi, Deus.<br></p>
 <p><a name="012">12</a> Dominus dabit verbum evangelizantibus, virtute multa.<br></p>
 <p><a name="013">13</a> Rex virtutum dilecti, dilecti;<br> et speciei domus dividere spolia.<br></p>
 <p><a name="014">14</a> Si dormiatis inter medios cleros,<br> pennæ columbæ deargentatæ,<br> et posteriora dorsi ejus in pallore auri.<br></p>
 <p><a name="015">15</a> Dum discernit cælestis reges super eam,<br> nive dealbabuntur in Selmon.<br></p>
 <p><a name="016">16</a> Mons Dei, mons pinguis:<br> mons coagulatus, mons pinguis.<br></p>
 <p><a name="017">17</a> Ut quid suspicamini, montes coagulatos?<br> mons in quo beneplacitum est Deo habitare in eo;<br> etenim Dominus habitabit in finem.<br></p>
 <p><a name="018">18</a> Currus Dei decem millibus multiplex, millia lætantium;<br> Dominus in eis in Sina, in sancto.<br></p>
 <p><a name="019">19</a> Ascendisti in altum, cepisti captivitatem,<br> accepisti dona in hominibus;<br> etenim non credentes inhabitare Dominum Deum.<br></p>
 <p><a name="020">20</a> Benedictus Dominus die quotidie:<br> prosperum iter faciet nobis Deus salutarium nostrorum.<br></p>
 <p><a name="021">21</a> Deus noster, Deus salvos faciendi;<br> et Domini, Domini exitus mortis.<br></p>
 <p><a name="022">22</a> Verumtamen Deus confringet capita inimicorum suorum,<br> verticem capilli perambulantium in delictis suis.<br></p>
 <p><a name="023">23</a> Dixit Dominus: Ex Basan convertam,<br> convertam in profundum maris:<br></p>
 <p><a name="024">24</a> ut intingatur pes tuus in sanguine;<br> lingua canum tuorum ex inimicis, ab ipso.<br></p>
 <p><a name="025">25</a> Viderunt ingressus tuos, Deus,<br> ingressus Dei mei, regis mei, qui est in sancto.<br></p>
 <p><a name="026">26</a> Prævenerunt principes conjuncti psallentibus,<br> in medio juvencularum tympanistriarum.<br></p>
 <p><a name="027">27</a> In ecclesiis benedicite Deo Domino de fontibus Israël.<br></p>
 <p><a name="028">28</a> Ibi Benjamin adolescentulus, in mentis excessu;<br> principes Juda, duces eorum;<br> principes Zabulon, principes Nephthali.<br></p>
 <p><a name="029">29</a> Manda, Deus, virtuti tuæ;<br> confirma hoc, Deus, quod operatus es in nobis.<br></p>
 <p><a name="030">30</a> A templo tuo in Jerusalem,<br> tibi offerent reges munera.<br></p>
 <p><a name="031">31</a> Increpa feras arundinis;<br> congregatio taurorum in vaccis populorum:<br> ut excludant eos qui probati sunt argento.<br> Dissipa gentes quæ bella volunt.<br></p>
 <p><a name="032">32</a> Venient legati ex Ægypto;<br> Æthiopia præveniet manus ejus Deo.<br></p>
 <p><a name="033">33</a> Regna terræ, cantate Deo;<br> psallite Domino; psallite Deo.<br></p>
 <p><a name="034">34</a> Qui ascendit super cælum cæli, ad orientem:<br> ecce dabit voci suæ vocem virtutis.<br></p>
 <p><a name="035">35</a> Date gloriam Deo super Israël;<br> magnificentia ejus et virtus ejus in nubibus.<br></p>
 <p><a name="036">36</a> Mirabilis Deus in sanctis suis;<br> Deus Israël ipse dabit virtutem et fortitudinem plebi suæ.<br> Benedictus Deus!]</p>
 <p></p><hr>
 <center>
 <a href="psa068.htm">Next: Psalms Chapter 68</a></center>
 </body>