<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen035.htm">Polyglot</a> 
 <a href="../kjv/gen035.htm">KJV</a> 
 <a href="../sep/gen035.htm">Sep</a> 
 <a href="../tan/gen035.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen034.htm">Previous</a> 
 <a href="gen036.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 35</h3><p><a name="001">1</a> Interea locutus est Deus ad Jacob: Surge, et ascende Bethel, et habita ibi, facque altare Deo qui apparuit tibi quando fugiebas Esau fratrem tuum.</p>
 <p><a name="002">2</a> Jacob vero convocata omni domo sua, ait: Abjicite deos alienos qui in medio vestri sunt, et mundamini, ac mutate vestimenta vestra.</p>
 <p><a name="003">3</a> Surgite, et ascendamus in Bethel, ut faciamus ibi altare Deo: qui exaudivit me in die tribulationis meæ, et socius fuit itineris mei.</p>
 <p><a name="004">4</a> Dederunt ergo ei omnes deos alienos quos habebant, et inaures quæ erant in auribus eorum: at ille infodit ea subter terebinthum, quæ est post urbem Sichem.</p>
 <p><a name="005">5</a> Cumque profecti essent, terror Dei invasit omnes per circuitum civitates, et non sunt ausi persequi recedentes.</p>
 <p><a name="006">6</a> Venit igitur Jacob Luzam, quæ est in terra Chanaan, cognomento Bethel: ipse et omnis populus cum eo.</p>
 <p><a name="007">7</a> Ædificavitque ibi altare, et appellavit nomen loci illius, Domus Dei: ibi enim apparuit ei Deus cum fugeret fratrem suum.</p>
 <p><a name="008">8</a> Eodem tempore mortua est Debora nutrix Rebeccæ, et sepulta est ad radices Bethel subter quercum: vocatumque est nomen loci illius, Quercus fletus.</p>
 <p><a name="009">9</a> Apparuit autem iterum Deus Jacob postquam reversus est de Mespotamia Syriæ, benedixitque ei</p>
 <p><a name="010">10</a> dicens: Non vocaberis ultra Jacob, sed Israël erit nomen tuum. Et appellavit eum Israël,</p>
 <p><a name="011">11</a> dixitque ei: Ego Deus omnipotens: cresce, et multiplicare: gentes et populi nationum ex te erunt, reges de lumbis tuis egredientur,</p>
 <p><a name="012">12</a> terramque quam dedi Abraham et Isaac, dabo tibi et semini tuo post te.</p>
 <p><a name="013">13</a> Et recessit ab eo.</p>
 <p><a name="014">14</a> Ille vero erexit titulum lapideum in loco quo locutus fuerat ei Deus: libans super eum libamina, et effundens oleum:</p>
 <p><a name="015">15</a> vocansque nomen loci illius Bethel.<br>
 </p>
 <p><a name="016">16</a> Egressus autem inde, venit verno tempore ad terram quæ ducit Ephratam: in qua cum parturiret Rachel,</p>
 <p><a name="017">17</a> ob difficultatem partus periclitari cpit. Dixitque ei obstetrix: Noli timere, quia et hunc habebis filium.</p>
 <p><a name="018">18</a> Egrediente autem anima præ dolore, et imminente jam morte, vocavit nomen filii sui Benomi, id est, Filius doloris mei: pater vero appellavit eum Benjamin, id est, Filius dextræ.</p>
 <p><a name="019">19</a> Mortua est ergo Rachel, et sepulta est in via quæ ducit Ephratam, hæc est Bethlehem.</p>
 <p><a name="020">20</a> Erexitque Jacob titulum super sepulchrum ejus: hic est titulus monumenti Rachel, usque in præsentem diem.</p>
 <p><a name="021">21</a> Egressus inde, fixit tabernaculum trans Turrem gregis.</p>
 <p><a name="022">22</a> Cumque habitaret in illa regione, abiit Ruben, et dormivit cum Bala concubina patris sui: quod illum minime latuit. Erant autem filii Jacob duodecim.</p>
 <p><a name="023">23</a> Filii Liæ: primogenitus Ruben, et Simeon, et Levi, et Judas, et Issachar, et Zabulon.</p>
 <p><a name="024">24</a> Filii Rachel: Joseph et Benjamin.</p>
 <p><a name="025">25</a> Filii Balæ ancillæ Rachelis: Dan et Nephthali.</p>
 <p><a name="026">26</a> Filii Zelphæ ancillæ Liæ: Gad et Aser: hi sunt filii Jacob, qui nati sunt ei in Mesopotamia Syriæ.<br>
 </p>
 <p><a name="027">27</a> Venit etiam ad Isaac patrem suum in Mambre, civitatem Arbee, hæc est Hebron, in qua peregrinatus est Abraham et Isaac.</p>
 <p><a name="028">28</a> Et completi sunt dies Isaac centum octoginta annorum.</p>
 <p><a name="029">29</a> Consumptusque ætate mortuus est: et appositus est populo suo senex et plenus dierum: et sepelierunt eum Esau et Jacob filii sui.</p>
 <p></p><hr>
 <center>
 <a href="gen036.htm">Next: Genesis Chapter 36</a></center>
 </body>