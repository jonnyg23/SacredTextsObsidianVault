<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev020.htm">Polyglot</a> 
 <a href="../kjv/lev020.htm">KJV</a> 
 <a href="../sep/lev020.htm">Sep</a> 
 <a href="../tan/lev020.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev019.htm">Previous</a> 
 <a href="lev021.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 20</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Hæc loqueris filiis Israël: Homo de filiis Israël, et de advenis qui habitant in Israël, si quis dederit de semine suo idolo Moloch, morte moriatur: populus terræ lapidabit eum.</p>
 <p><a name="003">3</a> Et ego ponam faciem meam contra illum: succidamque eum de medio populi sui, eo quod dederit de semine suo Moloch, et contaminaverit sanctuarium meum, ac polluerit nomen sanctum meum.</p>
 <p><a name="004">4</a> Quod si negligens populus terræ, et quasi parvipendens imperium meum, dimiserit hominem qui dedit de semine suo Moloch, nec voluerit eum occidere:</p>
 <p><a name="005">5</a> ponam faciem meam super hominem illum, et super cognationem ejus, succidamque et ipsum, et omnes qui consenserunt ei ut fornicarentur cum Moloch, de medio populi sui.</p>
 <p><a name="006">6</a> Anima, quæ declinaverit ad magos et ariolos, et fornicata fuerit cum eis, ponam faciem meam contra eam, et interficiam illam de medio populi sui.</p>
 <p><a name="007">7</a> Sanctificamini et estote sancti, quia ego sum Dominus Deus vester.</p>
 <p><a name="008">8</a> Custodite præcepta mea, et facite ea: ego Dominus qui sanctifico vos.</p>
 <p><a name="009">9</a> Qui maledixerit patri suo, aut matri, morte moriatur: patri matrique maledixit: sanguis ejus sit super eum.<br>
 </p>
 <p><a name="010">10</a> Si mchatus quis fuerit cum uxore alterius, et adulterium perpetraverit cum conjuge proximi sui, morte moriantur et mchus et adultera.</p>
 <p><a name="011">11</a> Qui dormierit cum noverca sua, et revelaverit ignominiam patris sui, morte moriantur ambo: sanguis eorum sit super eos.</p>
 <p><a name="012">12</a> Si quis dormierit cum nuru sua, uterque moriatur, quia scelus operati sunt: sanguis eorum sit super eos.</p>
 <p><a name="013">13</a> Qui dormierit cum masculo coitu femineo, uterque operatus est nefas: morte moriantur: sit sanguis eorum super eos.</p>
 <p><a name="014">14</a> Qui supra uxorem filiam, duxerit matrem ejus, scelus operatus est: vivus ardebit cum eis, nec permanebit tantum nefas in medio vestri.</p>
 <p><a name="015">15</a> Qui cum jumento et pecore coierit, morte moriatur: pecus quoque occidite.</p>
 <p><a name="016">16</a> Mulier, quæ succubuerit cuilibet jumento, simul interficietur cum eo: sanguis eorum sit super eos.</p>
 <p><a name="017">17</a> Qui acceperit sororem suam filiam patris sui, vel filiam matris suæ, et viderit turpitudinem ejus, illaque conspexerit fratris ignominiam, nefariam rem operati sunt: occidentur in conspectu populi sui, eo quod turpitudinem suam mutuo revelaverint, et portabunt iniquitatem suam.</p>
 <p><a name="018">18</a> Qui coierit cum muliere in fluxu menstruo, et revelaverit turpitudinem ejus, ipsaque aperuerit fontem sanguinis sui, interficientur ambo de medio populi sui.</p>
 <p><a name="019">19</a> Turpitudinem materteræ et amitæ tuæ non discooperies: qui hoc fecerit, ignominiam carnis suæ nudavit; portabunt ambo iniquitatem suam.</p>
 <p><a name="020">20</a> Qui coierit cum uxore patrui vel avunculi sui, et revelaverit ignominiam cognationis suæ, portabunt ambo peccatum suum: absque liberis morientur.</p>
 <p><a name="021">21</a> Qui duxerit uxorem fratris sui, rem facit illicitam: turpitudinem fratris sui revelavit: absque liberis erunt.<br>
 </p>
 <p><a name="022">22</a> Custodite leges meas, atque judicia, et facite ea: ne et vos evomat terra quam intraturi estis et habitaturi.</p>
 <p><a name="023">23</a> Nolite ambulare in legitimis nationum, quas ego expulsurus sum ante vos. Omnia enim hæc fecerunt, et abominatus sum eas.</p>
 <p><a name="024">24</a> Vobis autem loquor. Possidete terram eorum, quam dabo vobis in hæreditatem, terram fluentem lacte et melle. Ego Dominus Deus vester, qui separavi vos a ceteris populis.</p>
 <p><a name="025">25</a> Separate ergo et vos jumentum mundum ab immundo, et avem mundam ab immunda: ne polluatis animas vestras in pecore, et avibus, et cunctis quæ moventur in terra, et quæ vobis ostendi esse polluta.</p>
 <p><a name="026">26</a> Eritis mihi sancti, quia sanctus sum ego Dominus, et separavi vos a ceteris populis, ut essetis mei.</p>
 <p><a name="027">27</a> Vir, sive mulier, in quibus pythonicus, vel divinationis fuerit spiritus, morte moriantur: lapidibus obruent eos: sanguis eorum sit super illos.</p>
 <p></p><hr>
 <center>
 <a href="lev021.htm">Next: Leviticus Chapter 21</a></center>
 </body>