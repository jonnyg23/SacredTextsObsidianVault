<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat011.htm">Polyglot</a> 
 <a href="../gnt/mat011.htm">GNT</a> 
 <a href="../kjv/mat011.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat010.htm">Previous</a> 
 <a href="mat012.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 11</h3><p><a name="001">1</a> Et factum est, cum consummasset Jesus, præcipiens duodecim discipulis suis, transiit inde ut doceret, et prædicaret in civitatibus eorum.<br>
 </p>
 <p><a name="002">2</a> Joannes autem cum audisset in vinculis opera Christi, mittens duos de discipulis suis,</p>
 <p><a name="003">3</a> ait illi: Tu es, qui venturus es, an alium exspectamus?</p>
 <p><a name="004">4</a> Et respondens Jesus ait illis: Euntes renuntiate Joanni quæ audistis, et vidistis.</p>
 <p><a name="005">5</a> Cæci vident, claudi ambulant, leprosi mundantur, surdi audiunt, mortui resurgunt, pauperes evangelizantur:</p>
 <p><a name="006">6</a> et beatus est, qui non fuerit scandalizatus in me.<br>
 </p>
 <p><a name="007">7</a> Illis autem abeuntibus, cpit Jesus dicere ad turbas de Joanne: Quid existis in desertum videre? arundinem vento agitatam?</p>
 <p><a name="008">8</a> Sed quid existis videre? hominem mollibus vestitum? Ecce qui mollibus vestiuntur, in domibus regum sunt.</p>
 <p><a name="009">9</a> Sed quid existis videre? prophetam? Etiam dico vobis, et plus quam prophetam.</p>
 <p><a name="010">10</a> Hic est enim de quo scriptum est: Ecce ego mitto angelum meum ante faciem tuam, qui præparabit viam tuam ante te.</p>
 <p><a name="011">11</a> Amen dico vobis, non surrexit inter natos mulierum major Joanne Baptista: qui autem minor est in regno cælorum, major est illo.</p>
 <p><a name="012">12</a> A diebus autem Joannis Baptistæ usque nunc, regnum cælorum vim patitur, et violenti rapiunt illud.</p>
 <p><a name="013">13</a> Omnes enim prophetæ et lex usque ad Joannem prophetaverunt:</p>
 <p><a name="014">14</a> et si vultis recipere, ipse est Elias, qui venturus est.</p>
 <p><a name="015">15</a> Qui habet aures audiendi, audiat.<br>
 </p>
 <p><a name="016">16</a> Cui autem similem æstimabo generationem istam? Similis est pueris sedentibus in foro: qui clamantes coæqualibus</p>
 <p><a name="017">17</a> dicunt: Cecinimus vobis, et non saltastis: lamentavimus, et non planxistis.</p>
 <p><a name="018">18</a> Venit enim Joannes neque manducans, neque bibens, et dicunt: Dæmonium habet.</p>
 <p><a name="019">19</a> Venit Filius hominis manducans, et bibens, et dicunt: Ecce homo vorax, et potator vini, publicanorum et peccatorum amicus. Et justificata est sapientia a filiis suis.<br>
 </p>
 <p><a name="020">20</a> Tunc cpit exprobrare civitatibus, in quibus factæ sunt plurimæ virtutes ejus, quia non egissent pnitentiam:</p>
 <p><a name="021">21</a> Væ tibi Corozain, væ tibi Bethsaida: quia, si in Tyro et Sidone factæ essent virtutes quæ factæ sunt in vobis, olim in cilicio et cinere pnitentiam egissent.</p>
 <p><a name="022">22</a> Verumtamen dico vobis: Tyro et Sidoni remissius erit in die judicii, quam vobis.</p>
 <p><a name="023">23</a> Et tu Capharnaum, numquid usque in cælum exaltaberis? usque in infernum descendes, quia si in Sodomis factæ fuissent virtutes quæ factæ sunt in te, forte mansissent usque in hanc diem.</p>
 <p><a name="024">24</a> Verumtamen dico vobis, quia terræ Sodomorum remissius erit in die judicii, quam tibi.<br>
 </p>
 <p><a name="025">25</a> In illo tempore respondens Jesus dixit: Confiteor tibi, Pater, Domine cæli et terræ, quia abscondisti hæc a sapientibus, et prudentibus, et revelasti ea parvulis.</p>
 <p><a name="026">26</a> Ita Pater: quoniam sic fuit placitum ante te.</p>
 <p><a name="027">27</a> Omnia mihi tradita sunt a Patre meo. Et nemo novit Filium, nisi Pater: neque Patrem quis novit, nisi Filius, et cui voluerit Filius revelare.</p>
 <p><a name="028">28</a> Venite ad me omnes qui laboratis, et onerati estis, et ego reficiam vos.</p>
 <p><a name="029">29</a> Tollite jugum meum super vos, et discite a me, quia mitis sum, et humilis corde: et invenietis requiem animabus vestris.</p>
 <p><a name="030">30</a> Jugum enim meum suave est, et onus meum leve.</p>
 <p></p><hr>
 <center>
 <a href="mat012.htm">Next: Matthew Chapter 12</a></center>
 </body>