<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma2011.htm">Polyglot</a> 
 <a href="../apo/ma2011.htm">Apo</a> 
 <a href="../sep/ma2011.htm">Sep</a> 
 
 <br>
 <br><a href="ma2.htm">2 Macabees Index</a><br>
  
 <a href="ma2010.htm">Previous</a> 
 <a href="ma2012.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Macabees Chapter 11</h3><p><a name="001">1</a> Sed parvo post tempore, Lysias procurator regis et propinquus, ac negotiorum præpositus, graviter ferens de his quæ acciderant,</p>
 <p><a name="002">2</a> congregatis octoginta millibus, et equitatu universo, veniebat adversus Judæos, existimans se civitatem quidem captam gentibus habitaculum facturum,</p>
 <p><a name="003">3</a> templum vero in pecuniæ quæstum, sicut cetera delubra gentium, habiturum, et per singulos annos venale sacerdotium:</p>
 <p><a name="004">4</a> nusquam recogitans Dei potestatem, sed mente effrenatus in multitudine peditum, et in millibus equitum, et in octoginta elephantis confidebat.</p>
 <p><a name="005">5</a> Ingressus autem Judæam, et appropians Bethsuræ, quæ erat in angusto loco, ab Jerosolyma intervallo quinque stadiorum, illud præsidium expugnabat.</p>
 <p><a name="006">6</a> Ut autem Machabæus et qui cum eo erant cognoverunt expugnari præsidia, cum fletu et lacrimis rogabant Dominum, et omnis turba simul, ut bonum angelum mitteret ad salutem Israël.</p>
 <p><a name="007">7</a> Et ipse primus Machabæus, sumptis armis, ceteros adhortatus est simul secum periculum subire, et ferre auxilium fratribus suis.</p>
 <p><a name="008">8</a> Cumque pariter prompto animo procederent, Jerosolymis apparuit præcedens eos eques in veste candida, armis aureis hastam vibrans.</p>
 <p><a name="009">9</a> Tunc omnes simul benedixerunt misericordem Dominum, et convaluerunt animis: non solum homines, sed et bestias ferocissimas, et muros ferreos parati penetrare.</p>
 <p><a name="010">10</a> Ibant igitur prompti, de cælo habentes adjutorem et miserantem super eos Dominum.</p>
 <p><a name="011">11</a> Leonum autem more impetu irruentes in hostes, prostraverunt ex eis undecim millia peditum, et equitum mille sexcentos:</p>
 <p><a name="012">12</a> universos autem in fugam verterunt, plures autem ex eis vulnerati nudi evaserunt. Sed et ipse Lysias turpiter fugiens evasit.<br>
 </p>
 <p><a name="013">13</a> Et quia non insensatus erat, secum ipse reputans factam erga se diminutionem, et intelligens invictos esse Hebræos, omnipotentis Dei auxilio innitentes, misit ad eos:</p>
 <p><a name="014">14</a> promisitque se consensurum omnibus quæ justa sunt, et regem compulsurum amicum fieri.</p>
 <p><a name="015">15</a> Annuit autem Machabæus precibus Lysiæ, in omnibus utilitati consulens: et quæcumque Machabæus scripsit Lysiæ de Judæis, ea rex concessit.</p>
 <p><a name="016">16</a> Nam erant scriptæ Judæis epistolæ a Lysia quidem hunc modum continentes: Lysias populo Judæorum salutem.</p>
 <p><a name="017">17</a> Joannes et Abesalom, qui missi fuerant a vobis, tradentes scripta, postulabant ut ea quæ per illos significabantur, implerem.</p>
 <p><a name="018">18</a> Quæcumque igitur regi potuerunt perferri, exposui: et quæ res permittebat, concessit.</p>
 <p><a name="019">19</a> Si igitur in negotiis fidem conservaveritis, et deinceps bonorum vobis causa esset, tentabo.</p>
 <p><a name="020">20</a> De ceteris autem per singula verbo mandavi et istis, et his, qui a me missi sunt, colloqui vobiscum.</p>
 <p><a name="021">21</a> Bene valete. Anno centesimo, quadragesimo octavo mensis Dioscori, die vigesima et quarta.<br>
 </p>
 <p><a name="022">22</a> Regis autem epistola ista continebat: Rex Antiochus Lysiæ fratri salutem.</p>
 <p><a name="023">23</a> Patre nostro inter deos translato, nos volentes eos qui sunt in regno nostro sine tumultu agere, et rebus suis adhibere diligentiam,</p>
 <p><a name="024">24</a> audivimus Judæos non consensisse patri meo ut transferrentur ad ritum Græcorum, sed tenere velle suum institutum, ac propterea postulare a nobis concedi sibi legitima sua.</p>
 <p><a name="025">25</a> Volentes igitur hanc quoque gentem quietam esse, statuentes judicavimus templum restitui illis, ut agerent secundum suorum majorum consuetudinem.</p>
 <p><a name="026">26</a> Bene igitur feceris, si miseris ad eos et dexteram dederis: ut cognita nostra voluntate, bono animo sint, et utilitatibus propriis deserviant.<br>
 </p>
 <p><a name="027">27</a> Ad Judæos vero regis epistola talis erat: Rex Antiochus senatui Judæorum, et ceteris Judæis salutem.</p>
 <p><a name="028">28</a> Si valetis, sic estis ut volumus: sed et ipsi bene valemus.</p>
 <p><a name="029">29</a> Adiit nos Menelaus, dicens velle vos descendere ad vestros, qui sunt apud nos.</p>
 <p><a name="030">30</a> His igitur qui commeant usque ad diem trigesimum mensis Xanthici, damus dextras securitatis,</p>
 <p><a name="031">31</a> ut Judæi utantur cibis et legibus suis, sicut et prius: et nemo eorum ullo modo molestiam patiatur de his quæ per ignorantiam gesta sunt.</p>
 <p><a name="032">32</a> Misimus autem et Menelaum, qui vos alloquatur.</p>
 <p><a name="033">33</a> Valete. Anno centesimo quadragesimo octavo, Xanthici mensis quintadecima die.<br>
 </p>
 <p><a name="034">34</a> Miserunt autem etiam Romani epistolam, ita se habentem: Quintus Memmius et Titus Manilius legati Romanorum, populo Judæorum salutem.</p>
 <p><a name="035">35</a> De his quæ Lysias cognatus regis concessit vobis, et nos concessimus.</p>
 <p><a name="036">36</a> De quibus autem ad regem judicavit referendum, confestim aliquem mittere, diligentius inter vos conferentes, ut decernamus, sicut congruit vobis: nos enim Antiochiam accedimus.</p>
 <p><a name="037">37</a> Ideoque festinate rescribere, ut nos quoque sciamus cujus estis voluntatis.</p>
 <p><a name="038">38</a> Bene valete. Anno centesimo quadragesimo octavo, quintadecima die mensis Xanthici.</p>
 <p></p><hr>
 <center>
 <a href="ma2012.htm">Next: 2 Macabees Chapter 12</a></center>
 </body>