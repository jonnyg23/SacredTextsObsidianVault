<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1019.htm">Polyglot</a> 
 <a href="../kjv/sa1019.htm">KJV</a> 
 <a href="../sep/sa1019.htm">Sep</a> 
 <a href="../tan/sa1019.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1018.htm">Previous</a> 
 <a href="sa1020.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 19</h3><p><a name="001">1</a> Locutus est autem Saul ad Jonathan filium suum, et ad omnes servos suos, ut occiderent David. Porro Jonathas filius Saul diligebat David valde:</p>
 <p><a name="002">2</a> et indicavit Jonathas David, dicens: Quærit Saul pater meus occidere te: quapropter observa te, quæso, mane: et manebis clam, et absconderis.</p>
 <p><a name="003">3</a> Ego autem egrediens stabo juxta patrem meum in agro, ubicumque fueris: et ego loquar de te ad patrem meum, et quodcumque videro, nuntiabo tibi.</p>
 <p><a name="004">4</a> Locutus est ergo Jonathas de David bona ad Saul patrem suum: dixitque ad eum: Ne pecces rex in servum tuum David, quia non peccavit tibi, et opera ejus bona sunt tibi valde.</p>
 <p><a name="005">5</a> Et posuit animam suam in manu sua, et percussit Philisthæum, et fecit Dominus salutem magnam universo Israëli: vidisti, et lætatus es. Quare ergo peccas in sanguine innoxio, interficiens David, qui est absque culpa?</p>
 <p><a name="006">6</a> Quod cum audisset Saul, placatus voce Jonathæ, juravit: Vivit Dominus, quia non occidetur.</p>
 <p><a name="007">7</a> Vocavit itaque Jonathas David, et indicavit ei omnia verba hæc: et introduxit Jonathas David ad Saul, et fuit ante eum sicut fuerat heri et nudiustertius.</p>
 <p><a name="008">8</a> Motum est autem rursum bellum: et egressus David, pugnavit adversum Philisthiim: percussitque eos plaga magna, et fugerunt a facie ejus.</p>
 <p><a name="009">9</a> Et factus est spiritus Domini malus in Saul: sedebat autem in domo sua, et tenebat lanceam: porro David psallebat manu sua.</p>
 <p><a name="010">10</a> Nisusque est Saul configere David lancea in pariete, et declinavit David a facie Saul: lancea autem casso vulnere perlata est in parietem, et David fugit, et salvatus est nocte illa.<br>
 </p>
 <p><a name="011">11</a> Misit ergo Saul satellites suos in domum David, ut custodirent eum, et interficeretur mane. Quod cum annuntiasset David Michol uxor sua, dicens: Nisi salvaveris te nocte hac, cras morieris:</p>
 <p><a name="012">12</a> deposuit eum per fenestram. Porro ille abiit et aufugit, atque salvatus est.</p>
 <p><a name="013">13</a> Tulit autem Michol statuam, et posuit eam super lectum, et pellem pilosam caprarum posuit ad caput ejus, et operuit eam vestimentis.</p>
 <p><a name="014">14</a> Misit autem Saul apparitores, qui raperent David: et responsum est quod ægrotaret.</p>
 <p><a name="015">15</a> Rursumque misit Saul nuntios ut viderent David, dicens: Afferte eum ad me in lecto, ut occidatur.</p>
 <p><a name="016">16</a> Cumque venissent nuntii, inventum est simulacrum super lectum, et pellis caprarum ad caput ejus.</p>
 <p><a name="017">17</a> Dixitque Saul ad Michol: Quare sic illusisti mihi, et dimisisti inimicum meum ut fugeret? Et respondit Michol ad Saul: Quia ipse locutus est mihi: Dimitte me, alioquin interficiam te.<br>
 </p>
 <p><a name="018">18</a> David autem fugiens salvatus est, et venit ad Samuel in Ramatha, et nuntiavit ei omnia quæ fecerat sibi Saul: et abierunt ipse et Samuel, et morati sunt in Najoth.</p>
 <p><a name="019">19</a> Nuntiatum est autem Sauli a dicentibus: Ecce David in Najoth in Ramatha.</p>
 <p><a name="020">20</a> Misit ergo Saul lictores, ut raperent David: qui cum vidissent cuneum prophetarum vaticinantium, et Samuelem stantem super eos, factus est etiam spiritus Domini in illis, et prophetare cperunt etiam ipsi.</p>
 <p><a name="021">21</a> Quod cum nuntiatum esset Sauli, misit et alios nuntios: prophetaverunt autem et illi. Et rursum misit Saul tertios nuntios: qui et ipsi prophetaverunt. Et iratus iracundia Saul,</p>
 <p><a name="022">22</a> abiit etiam ipse in Ramatha, et venit usque ad cisternam magnam quæ est in Socho, et interrogavit, et dixit: In quo loco sunt Samuel et David? Dictumque est ei: Ecce in Najoth sunt in Ramatha.</p>
 <p><a name="023">23</a> Et abiit in Najoth in Ramatha, et factus est etiam super eum spiritus Domini, et ambulabat ingrediens, et prophetabat usque dum veniret in Najoth in Ramatha.</p>
 <p><a name="024">24</a> Et expoliavit etiam ipse se vestimentis suis, et prophetavit cum ceteris coram Samuele, et cecidit nudus tota die illa et nocte. Unde et exivit proverbium: Num et Saul inter prophetas?</p>
 <p></p><hr>
 <center>
 <a href="sa1020.htm">Next: 1 Samuel Chapter 20</a></center>
 </body>