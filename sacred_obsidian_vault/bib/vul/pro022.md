<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro022.htm">Polyglot</a> 
 <a href="../kjv/pro022.htm">KJV</a> 
 <a href="../sep/pro022.htm">Sep</a> 
 <a href="../tan/pro022.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro021.htm">Previous</a> 
 <a href="pro023.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 22</h3><p><a name="001">1</a> [Melius est nomen bonum quam divitiæ multæ;<br> super argentum et aurum gratia bona.<br></p>
 <p><a name="002">2</a> Dives et pauper obviaverunt sibi:<br> utriusque operator est Dominus.<br></p>
 <p><a name="003">3</a> Callidus vidit malum, et abscondit se;<br> innocens pertransiit, et afflictus est damno.<br></p>
 <p><a name="004">4</a> Finis modestiæ timor Domini,<br> divitiæ, et gloria, et vita.<br></p>
 <p><a name="005">5</a> Arma et gladii in via perversi;<br> custos autem animæ suæ longe recedit ab eis.<br></p>
 <p><a name="006">6</a> Proverbium est: adolescens juxta viam suam;<br> etiam cum senuerit, non recedet ab ea.<br></p>
 <p><a name="007">7</a> Dives pauperibus imperat,<br> et qui accipit mutuum servus est fnerantis.<br></p>
 <p><a name="008">8</a> Qui seminat iniquitatem metet mala,<br> et virga iræ suæ consummabitur.<br></p>
 <p><a name="009">9</a> Qui pronus est ad misericordiam benedicetur:<br> de panibus enim suis dedit pauperi.<br> Victoriam et honorem acquiret qui dat munera;<br> animam autem aufert accipientium.<br></p>
 <p><a name="010">10</a> Ejice derisorem, et exibit cum eo jurgium,<br> cessabuntque causæ et contumeliæ.<br></p>
 <p><a name="011">11</a> Qui diligit cordis munditiam,<br> propter gratiam labiorum suorum habebit amicum regem.<br></p>
 <p><a name="012">12</a> Oculi Domini custodiunt scientiam,<br> et supplantantur verba iniqui.<br></p>
 <p><a name="013">13</a> Dicit piger: Leo est foris;<br> in medio platearum occidendus sum.<br></p>
 <p><a name="014">14</a> Fovea profunda os alienæ:<br> cui iratus est Dominus, incidet in eam.<br></p>
 <p><a name="015">15</a> Stultitia colligata est in corde pueri,<br> et virga disciplinæ fugabit eam.<br></p>
 <p><a name="016">16</a> Qui calumniatur pauperem ut augeat divitias suas,<br> dabit ipse ditiori, et egebit.]<br>
 </p>
 <p><a name="017">17</a> [Inclina aurem tuam, et audi verba sapientium:<br> appone autem cor ad doctrinam meam,<br></p>
 <p><a name="018">18</a> quæ pulchra erit tibi cum servaveris eam in ventre tuo,<br> et redundabit in labiis tuis:<br></p>
 <p><a name="019">19</a> ut sit in Domino fiducia tua,<br> unde et ostendi eam tibi hodie.<br></p>
 <p><a name="020">20</a> Ecce descripsi eam tibi tripliciter,<br> in cogitationibus et scientia:<br></p>
 <p><a name="021">21</a> ut ostenderem tibi firmitatem et eloquia veritatis,<br> respondere ex his illis qui miserunt te.<br></p>
 <p><a name="022">22</a> Non facias violentiam pauperi quia pauper est,<br> neque conteras egenum in porta:<br></p>
 <p><a name="023">23</a> quia judicabit Dominus causam ejus,<br> et configet eos qui confixerunt animam ejus.<br></p>
 <p><a name="024">24</a> Noli esse amicus homini iracundo,<br> neque ambules cum viro furioso:<br></p>
 <p><a name="025">25</a> ne forte discas semitas ejus,<br> et sumas scandalum animæ tuæ.<br></p>
 <p><a name="026">26</a> Noli esse cum his qui defigunt manus suas,<br> et qui vades se offerunt pro debitis:<br></p>
 <p><a name="027">27</a> si enim non habes unde restituas,<br> quid causæ est ut tollat operimentum de cubili tuo?<br></p>
 <p><a name="028">28</a> Ne transgrediaris terminos antiquos,<br> quos posuerunt patres tui.<br></p>
 <p><a name="029">29</a> Vidisti virum velocem in opere suo?<br> coram regibus stabit, nec erit ante ignobiles.]</p>
 <p></p><hr>
 <center>
 <a href="pro023.htm">Next: Proverbs Chapter 23</a></center>
 </body>