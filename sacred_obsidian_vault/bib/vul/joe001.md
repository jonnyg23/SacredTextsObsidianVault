<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joe001.htm">Polyglot</a> 
 <a href="../kjv/joe001.htm">KJV</a> 
 <a href="../sep/joe001.htm">Sep</a> 
 <a href="../tan/joe001.htm">Tan</a> 
 
 <br>
 <br><a href="joe.htm">Joel Index</a><br>
  
 <a href="hos014.htm">Previous</a> 
 <a href="joe002.htm">Next</a> 
 </center>
 <hr>
 
 <h3 align="CENTER">Vulgate (Latin): Joel Chapter 1</h3><p><a name="001">1</a> Verbum Domini, quod factum est ad Joël, filium Phatuel.</p>
 <p><a name="002">2</a> [Audite hoc, senes,<br> et auribus percipite, omnes habitatores terræ:<br> si factum est istud in diebus vestris,<br> aut in diebus patrum vestrorum?<br></p>
 <p><a name="003">3</a> Super hoc filiis vestris narrate,<br> et filii vestri filiis suis,<br> et filii eorum generationi alteræ.<br></p>
 <p><a name="004">4</a> Residuum erucæ comedit locusta,<br> et residuum locustæ comedit bruchus,<br> et residuum bruchi comedit rubigo.<br></p>
 <p><a name="005">5</a> Expergiscimini, ebrii,<br> et flete et ululate, omnes qui bibitis vinum in dulcedine,<br> quoniam periit ab ore vestro.<br></p>
 <p><a name="006">6</a> Gens enim ascendit super terram meam,<br> fortis et innumerabilis:<br> dentes ejus ut dentes leonis,<br> et molares ejus ut catuli leonis.<br></p>
 <p><a name="007">7</a> Posuit vineam meam in desertum,<br> et ficum meam decorticavit;<br> nudans spoliavit eam, et projecit:<br> albi facti sunt rami ejus.<br></p>
 <p><a name="008">8</a> Plange quasi virgo accincta sacco super virum pubertatis suæ.<br></p>
 <p><a name="009">9</a> Periit sacrificium et libatio de domo Domini;<br> luxerunt sacerdotes, ministri Domini.<br></p>
 <p><a name="010">10</a> Depopulata est regio,<br> luxit humus,<br> quoniam devastatum est triticum,<br> confusum est vinum,<br> elanguit oleum.<br></p>
 <p><a name="011">11</a> Confusi sunt agricolæ,<br> ululaverunt vinitores<br> super frumento et hordeo,<br> quia periit messis agri.<br></p>
 <p><a name="012">12</a> Vinea confusa est,<br> et ficus elanguit;<br> malogranatum, et palma, et malum,<br> et omnia ligna agri aruerunt,<br> quia confusum est gaudium a filiis hominum.<br></p>
 <p><a name="013">13</a> Accingite vos, et plangite, sacerdotes:<br> ululate, ministri altaris;<br> ingredimini, cubate in sacco, ministri Dei mei,<br> quoniam interiit de domo Dei vestri sacrificium et libatio.<br></p>
 <p><a name="014">14</a> Sanctificate jejunium, vocate ctum,<br> congregate senes, omnes habitatores terræ<br> in domum Dei vestri,<br> et clamate ad Dominum:<br></p>
 <p><a name="015">15</a> A, a, a, diei!<br> quia prope est dies Domini,<br> et quasi vastitas a potente veniet.<br></p>
 <p><a name="016">16</a> Numquid non coram oculis vestris alimenta perierunt<br> de domo Dei nostri, lætitia et exsultatio?<br></p>
 <p><a name="017">17</a> Computruerunt jumenta in stercore suo,<br> demolita sunt horrea,<br> dissipatæ sunt apothecæ,<br> quoniam confusum est triticum.<br></p>
 <p><a name="018">18</a> Quid ingemuit animal,<br> mugierunt greges armenti?<br> quia non est pascua eis;<br> sed et greges pecorum disperierunt.<br></p>
 <p><a name="019">19</a> Ad te, Domine, clamabo,<br> quia ignis comedit speciosa deserti,<br> et flamma succendit omnia ligna regionis.<br></p>
 <p><a name="020">20</a> Sed et bestiæ agri, quasi area sitiens imbrem, suspexerunt ad te,<br> quoniam exsiccati sunt fontes aquarum,<br> et ignis devoravit speciosa deserti.]</p>
 <p></p><hr>
 <center>
 <a href="joe002.htm">Next: Joel Chapter 2</a></center>
 </body>