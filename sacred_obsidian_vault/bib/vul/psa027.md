<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa027.htm">Polyglot</a> 
 <a href="../kjv/psa027.htm">KJV</a> 
 <a href="../sep/psa027.htm">Sep</a> 
 <a href="../tan/psa027.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa026.htm">Previous</a> 
 <a href="psa028.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 27</h3><p><a name="001">1</a> Psalmus ipsi David. [Ad te, Domine, clamabo; Deus meus, ne sileas a me:<br> nequando taceas a me, et assimilabor descendentibus in lacum.<br></p>
 <p><a name="002">2</a> Exaudi, Domine, vocem deprecationis meæ dum oro ad te;<br> dum extollo manus meas ad templum sanctum tuum.<br></p>
 <p><a name="003">3</a> Ne simul trahas me cum peccatoribus,<br> et cum operantibus iniquitatem ne perdas me;<br> qui loquuntur pacem cum proximo suo,<br> mala autem in cordibus eorum.<br></p>
 <p><a name="004">4</a> Da illis secundum opera eorum,<br> et secundum nequitiam adinventionum ipsorum.<br> Secundum opera manuum eorum tribue illis;<br> redde retributionem eorum ipsis.<br></p>
 <p><a name="005">5</a> Quoniam non intellexerunt opera Domini,<br> et in opera manuum ejus destrues illos,<br> et non ædificabis eos.<br></p>
 <p><a name="006">6</a> Benedictus Dominus,<br> quoniam exaudivit vocem deprecationis meæ.<br></p>
 <p><a name="007">7</a> Dominus adjutor meus et protector meus;<br> in ipso speravit cor meum, et adjutus sum:<br> et refloruit caro mea,<br> et ex voluntate mea confitebor ei.<br></p>
 <p><a name="008">8</a> Dominus fortitudo plebis suæ,<br> et protector salvationum christi sui est.<br></p>
 <p><a name="009">9</a> Salvum fac populum tuum, Domine, et benedic hæreditati tuæ;<br> et rege eos, et extolle illos usque in æternum.]</p>
 <p></p><hr>
 <center>
 <a href="psa028.htm">Next: Psalms Chapter 28</a></center>
 </body>