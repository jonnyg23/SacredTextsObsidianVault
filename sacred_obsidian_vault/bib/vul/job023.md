<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job023.htm">Polyglot</a> 
 <a href="../kjv/job023.htm">KJV</a> 
 <a href="../sep/job023.htm">Sep</a> 
 <a href="../tan/job023.htm">Tan</a> 
 
 <br>
 <br><a href="job.htm">Job Index</a><br>
  
 <a href="job022.htm">Previous</a> 
 <a href="job024.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 23</h3><p><a name="001">1</a> Respondens autem Job, ait:</p>
 <p><a name="002">2</a> [Nunc quoque in amaritudine est sermo meus,<br> et manus plagæ meæ aggravata est super gemitum meum.<br></p>
 <p><a name="003">3</a> Quis mihi tribuat ut cognoscam et inveniam illum,<br> et veniam usque ad solium ejus?<br></p>
 <p><a name="004">4</a> Ponam coram eo judicium,<br> et os meum replebo increpationibus:<br></p>
 <p><a name="005">5</a> ut sciam verba quæ mihi respondeat,<br> et intelligam quid loquatur mihi.<br></p>
 <p><a name="006">6</a> Nolo multa fortitudine contendat mecum,<br> nec magnitudinis suæ mole me premat.<br></p>
 <p><a name="007">7</a> Proponat æquitatem contra me,<br> et perveniat ad victoriam judicium meum.<br></p>
 <p><a name="008">8</a> Si ad orientem iero, non apparet;<br> si ad occidentem, non intelligam eum.<br></p>
 <p><a name="009">9</a> Si ad sinistram, quid agam? non apprehendam eum;<br> si me vertam ad dexteram, non videbo illum.<br></p>
 <p><a name="010">10</a> Ipse vero scit viam meam,<br> et probavit me quasi aurum quod per ignem transit.<br></p>
 <p><a name="011">11</a> Vestigia ejus secutus est pes meus:<br> viam ejus custodivi, et non declinavi ex ea.<br></p>
 <p><a name="012">12</a> A mandatis labiorum ejus non recessi,<br> et in sinu meo abscondi verba oris ejus.<br></p>
 <p><a name="013">13</a> Ipse enim solus est, et nemo avertere potest cogitationem ejus:<br> et anima ejus quodcumque voluit, hoc fecit.<br></p>
 <p><a name="014">14</a> Cum expleverit in me voluntatem suam,<br> et alia multa similia præsto sunt ei.<br></p>
 <p><a name="015">15</a> Et idcirco a facie ejus turbatus sum,<br> et considerans eum, timore sollicitor.<br></p>
 <p><a name="016">16</a> Deus mollivit cor meum,<br> et Omnipotens conturbavit me.<br></p>
 <p><a name="017">17</a> Non enim perii propter imminentes tenebras,<br> nec faciem meam operuit caligo.]</p>
 <p></p><hr>
 <center>
 <a href="job024.htm">Next: Job Chapter 24</a></center>
 </body>