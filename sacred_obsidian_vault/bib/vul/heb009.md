<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb009.htm">Polyglot</a> 
 <a href="../gnt/heb009.htm">GNT</a> 
 <a href="../kjv/heb009.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="heb008.htm">Previous</a> 
 <a href="heb010.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 9</h3><p><a name="001">1</a> Habuit quidem et prius justificationes culturæ, et Sanctum sæculare.</p>
 <p><a name="002">2</a> Tabernaculum enim factum est primum, in quo erant candelabra, et mensa, et propositio panum, quæ dicitur Sancta.</p>
 <p><a name="003">3</a> Post velamentum autem secundum, tabernaculum, quod dicitur Sancta sanctorum:</p>
 <p><a name="004">4</a> aureum habens thuribulum, et arcam testamenti circumtectam ex omni parte auro, in qua urna aurea habens manna, et virga Aaron, quæ fronduerat, et tabulæ testamenti,</p>
 <p><a name="005">5</a> superque eam erant cherubim gloriæ obumbrantia propitiatorium: de quibus non est modo dicendum per singula.</p>
 <p><a name="006">6</a> His vero ita compositis, in priori quidem tabernaculo semper introibant sacerdotes, sacrificiorum officia consummantes:</p>
 <p><a name="007">7</a> in secundo autem semel in anno solus pontifex non sine sanguine, quem offert pro sua et populi ignorantia:</p>
 <p><a name="008">8</a> hoc significante Spiritu Sancto, nondum propalatam esse sanctorum viam, adhuc priore tabernaculo habente statum:</p>
 <p><a name="009">9</a> quæ parabola est temporis instantis: juxta quam munera, et hostiæ offeruntur, quæ non possunt juxta conscientiam perfectum facere servientem, solummodo in cibis, et in potibus,</p>
 <p><a name="010">10</a> et variis baptismatibus, et justitiis carnis usque ad tempus correctionis impositis.<br>
 </p>
 <p><a name="011">11</a> Christus autem assistens pontifex futurorum bonorum, per amplius et perfectius tabernaculum, non manufactum, id est, non hujus creationis:</p>
 <p><a name="012">12</a> neque per sanguinem hircorum aut vitulorum, sed per proprium sanguinem introivit semel in Sancta, æterna redemptione inventa.</p>
 <p><a name="013">13</a> Si enim sanguis hircorum et taurorum, et cinis vitulæ aspersus inquinatos sanctificat ad emundationem carnis:</p>
 <p><a name="014">14</a> quanto magis sanguis Christi, qui per Spiritum Sanctum semetipsum obtulit immaculatum Deo, emundabit conscientiam nostram ab operibus mortuis, ad serviendum Deo viventi?<br>
 </p>
 <p><a name="015">15</a> Et ideo novi testamenti mediator est: ut morte intercedente, in redemptionem earum prævaricationum, quæ erant sub priori testamento, repromissionem accipiant qui vocati sunt æternæ hæreditatis.</p>
 <p><a name="016">16</a> Ubi enim testamentum est, mors necesse est intercedat testatoris.</p>
 <p><a name="017">17</a> Testamentum enim in mortuis confirmatum est: alioquin nondum valet, dum vivit qui testatus est.</p>
 <p><a name="018">18</a> Unde nec primum quidem sine sanguine dedicatum est.</p>
 <p><a name="019">19</a> Lecto enim omni mandato legis a Moyse universo populo, accipiens sanguinem vitulorum et hircorum cum aqua, et lana coccinea, et hyssopo, ipsum quoque librum, et omnem populum aspersit,</p>
 <p><a name="020">20</a> dicens: Hic sanguis testamenti, quod mandavit ad vos Deus.</p>
 <p><a name="021">21</a> Etiam tabernaculum et omnia vasa ministerii sanguine similiter aspersit.</p>
 <p><a name="022">22</a> Et omnia pene in sanguine secundum legem mundantur: et sine sanguinis effusione non fit remissio.</p>
 <p><a name="023">23</a> Necesse est ergo exemplaria quidem cælestium his mundari: ipsa autem cælestia melioribus hostiis quam istis.</p>
 <p><a name="024">24</a> Non enim in manufacta Sancta Jesus introivit exemplaria verorum: sed in ipsum cælum, ut appareat nunc vultui Dei pro nobis:</p>
 <p><a name="025">25</a> neque ut sæpe offerat semetipsum, quemadmodum pontifex intrat in Sancta per singulos annos in sanguine alieno:</p>
 <p><a name="026">26</a> alioquin oportebat eum frequenter pati ab origine mundi: nunc autem semel in consummatione sæculorum, ad destitutionem peccati, per hostiam suam apparuit.</p>
 <p><a name="027">27</a> Et quemadmodum statutum est hominibus semel mori, post hoc autem judicium:</p>
 <p><a name="028">28</a> sic et Christus semel oblatus est ad multorum exhaurienda peccata: secundo sine peccato apparebit exspectantibus se, in salutem.</p>
 <p></p><hr>
 <center>
 <a href="heb010.htm">Next: Hebrews Chapter 10</a></center>
 </body>