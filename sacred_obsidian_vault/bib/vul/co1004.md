<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1004.htm">Polyglot</a> 
 <a href="../gnt/co1004.htm">GNT</a> 
 <a href="../kjv/co1004.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1003.htm">Previous</a> 
 <a href="co1005.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 4</h3><p><a name="001">1</a> Sic nos existimet homo ut ministros Christi, et dispensatores mysteriorum Dei.</p>
 <p><a name="002">2</a> Hic jam quæritur inter dispensatores ut fidelis quis inveniatur.</p>
 <p><a name="003">3</a> Mihi autem pro minimo est ut a vobis judicer, aut ab humano die: sed neque meipsum judico.</p>
 <p><a name="004">4</a> Nihil enim mihi conscius sum, sed non in hoc justificatus sum: qui autem judicat me, Dominus est.</p>
 <p><a name="005">5</a> Itaque nolite ante tempus judicare, quoadusque veniat Dominus: qui et illuminabit abscondita tenebrarum, et manifestabit consilia cordium: et tunc laus erit unicuique a Deo.</p>
 <p><a name="006">6</a> Hæc autem, fratres, transfiguravi in me et Apollo, propter vos: ut in nobis discatis, ne supra quam scriptum est, unus adversus alterum infletur pro alio.</p>
 <p><a name="007">7</a> Quis enim te discernit? quid autem habes quod non accepisti? si autem accepisti, quid gloriaris quasi non acceperis?<br>
 </p>
 <p><a name="008">8</a> Jam saturati estis, jam divites facti estis: sine nobis regnatis: et utinam regnetis, ut et nos vobiscum regnemus.</p>
 <p><a name="009">9</a> Puto enim quod Deus nos Apostolos novissimos ostendit, tamquam morti destinatos: quia spectaculum facti sumus mundo, et angelis, et hominibus.</p>
 <p><a name="010">10</a> Nos stulti propter Christum, vos autem prudentes in Christo: nos infirmi, vos autem fortes: vos nobiles, nos autem ignobiles.</p>
 <p><a name="011">11</a> Usque in hanc horam et esurimus, et sitimus, et nudi sumus, et colaphis cædimur, et instabiles sumus,</p>
 <p><a name="012">12</a> et laboramus operantes manibus nostris: maledicimur, et benedicimus: persecutionem patimur, et sustinemus:</p>
 <p><a name="013">13</a> blasphemamur, et obsecramus: tamquam purgamenta hujus mundi facti sumus, omnium peripsema usque adhuc.<br>
 </p>
 <p><a name="014">14</a> Non ut confundam vos, hæc scribo, sed ut filios meos carissimos moneo.</p>
 <p><a name="015">15</a> Nam si decem millia pædagogorum habeatis in Christo, sed non multos patres. Nam in Christo Jesu per Evangelium ego vos genui.</p>
 <p><a name="016">16</a> Rogo ergo vos, imitatores mei estote, sicut et ego Christi.</p>
 <p><a name="017">17</a> Ideo misi ad vos Timotheum, qui est filius meus carissimus, et fidelis in Domino: qui vos commonefaciet vias meas, quæ sunt in Christo Jesu, sicut ubique in omni ecclesia doceo.</p>
 <p><a name="018">18</a> Tamquam non venturus sim ad vos, sic inflati sunt quidam.</p>
 <p><a name="019">19</a> Veniam autem ad vos cito, si Dominus voluerit: et cognoscam non sermonem eorum qui inflati sunt, sed virtutem.</p>
 <p><a name="020">20</a> Non enim in sermone est regnum Dei, sed in virtute.</p>
 <p><a name="021">21</a> Quid vultis? in virga veniam ad vos, an in caritate, et spiritu mansuetudinis?</p>
 <p></p><hr>
 <center>
 <a href="co1005.htm">Next: 1 Corinthians Chapter 5</a></center>
 </body>