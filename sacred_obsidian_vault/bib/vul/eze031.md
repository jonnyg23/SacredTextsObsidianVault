<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze031.htm">Polyglot</a> 
 <a href="../kjv/eze031.htm">KJV</a> 
 <a href="../sep/eze031.htm">Sep</a> 
 <a href="../tan/eze031.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze030.htm">Previous</a> 
 <a href="eze032.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 31</h3><p><a name="001">1</a> Et factum est in anno undecimo, tertio mense, una mensis: factum est verbum Domini ad me, dicens:</p>
 <p><a name="002">2</a> Fili hominis, dic Pharaoni regi Ægypti et populo ejus: [Cui similis factus es in magnitudine tua?<br></p>
 <p><a name="003">3</a> ecce Assur quasi cedrus in Libano,<br> pulcher ramis, et frondibus nemorosus, excelsusque altitudine,<br> et inter condensas frondes elevatum est cacumen ejus.<br></p>
 <p><a name="004">4</a> Aquæ nutrierunt illum;<br> abyssus exaltavit illum:<br> flumina ejus manabant in circuitu radicum ejus,<br> et rivos suos emisit ad universa ligna regionis.<br></p>
 <p><a name="005">5</a> Propterea elevata est altitudo ejus super omnia ligna regionis,<br> et multiplicata sunt arbusta ejus,<br> et elevati sunt rami ejus præ aquis multis.<br></p>
 <p><a name="006">6</a> Cumque extendisset umbram suam,<br> in ramis ejus fecerunt nidos omnia volatilia cæli:<br> et sub frondibus ejus genuerunt omnes bestiæ saltuum,<br> et sub umbraculo illius habitabat ctus gentium plurimarum.<br></p>
 <p><a name="007">7</a> Eratque pulcherrimus in magnitudine sua,<br> et in dilatatione arbustorum suorum:<br> erat enim radix illius juxta aquas multas.<br></p>
 <p><a name="008">8</a> Cedri non fuerunt altiores illo in paradiso Dei;<br> abietes non adæquaverunt summitatem ejus,<br> et platani non fuerunt æquæ frondibus illius:<br> omne lignum paradisi Dei non est assimilatum illi,<br> et pulchritudini ejus.<br></p>
 <p><a name="009">9</a> Quoniam speciosum feci eum,<br> et multis condensisque frondibus,<br> et æmulata sunt eum omnia ligna voluptatis<br> quæ erant in paradiso Dei.]<br>
 </p>
 <p><a name="010">10</a> [Propterea hæc dicit Dominus Deus:<br> Pro eo quod sublimatus est in altitudine,<br> et dedit summitatem suam virentem atque condensam,<br> et elevatum est cor ejus in altitudine sua:<br></p>
 <p><a name="011">11</a> tradidi eum in manu fortissimi gentium:<br> faciens faciet ei:<br> juxta impietatem ejus ejeci eum.<br></p>
 <p><a name="012">12</a> Et succident eum alieni,<br> et crudelissimi nationum,<br> et projicient eum super montes:<br> et in cunctis convallibus corruent rami ejus,<br> et confringentur arbusta ejus in universis rupibus terræ:<br> et recedent de umbraculo ejus omnes populi terræ,<br> et relinquent eum.<br></p>
 <p><a name="013">13</a> In ruina ejus habitaverunt omnia volatilia cæli,<br> et in ramis ejus fuerunt universæ bestiæ regionis.<br></p>
 <p><a name="014">14</a> Quam ob rem non elevabuntur in altitudine sua omnia ligna aquarum,<br> nec ponent sublimitatem suam inter nemorosa atque frondosa,<br> nec stabunt in sublimitate sua omnia quæ irrigantur aquis:<br> quia omnes traditi sunt in mortem ad terram ultimam,<br> in medio filiorum hominum,<br> ad eos qui descendunt in lacum.<br></p>
 <p><a name="015">15</a> Hæc dicit Dominus Deus:<br> In die quando descendit ad inferos, induxi luctum:<br> operui eum abysso,<br> et prohibui flumina ejus,<br> et coërcui aquas multas:<br> contristatus est super eum Libanus,<br> et omnia ligna agri concussa sunt.<br></p>
 <p><a name="016">16</a> A sonitu ruinæ ejus commovi gentes<br> cum deducerem eum ad infernum<br> cum his qui descendebant in lacum:<br> et consolata sunt in terra infima<br> omnia ligna voluptatis egregia atque præclara in Libano,<br> universa quæ irrigabantur aquis.<br></p>
 <p><a name="017">17</a> Nam et ipsi cum eo descendent in infernum ad interfectos gladio:<br> et brachium uniuscujusque sedebit sub umbraculo ejus<br> in medio nationum.<br></p>
 <p><a name="018">18</a> Cui assimilatus es, o inclyte atque sublimis inter ligna voluptatis?<br> ecce deductus es cum lignis voluptatis ad terram ultimam:<br> in medio incircumcisorum dormies,<br> cum eis qui interfecti sunt gladio:<br> ipse est Pharao, et omnis multitudo ejus,<br> dicit Dominus Deus.]</p>
 <p></p><hr>
 <center>
 <a href="eze032.htm">Next: Ezekiel Chapter 32</a></center>
 </body>