<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer020.htm">Polyglot</a> 
 <a href="../kjv/jer020.htm">KJV</a> 
 <a href="../sep/jer020.htm">Sep</a> 
 <a href="../tan/jer020.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer019.htm">Previous</a> 
 <a href="jer021.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 20</h3><p><a name="001">1</a> Et audivit Phassur filius Emmer, sacerdos, qui constitutus erat princeps in domo Domini, Jeremiam prophetantem sermones istos.</p>
 <p><a name="002">2</a> Et percussit Phassur Jeremiam prophetam, et misit eum in nervum quod erat in porta Benjamin superiori, in domo Domini.</p>
 <p><a name="003">3</a> Cumque illuxisset in crastinum, eduxit Phassur Jeremiam de nervo, et dixit ad eum Jeremias: Non Phassur vocavit Dominus nomen tuum, sed Pavorem undique.</p>
 <p><a name="004">4</a> Quia hæc dicit Dominus: [Ecce ego dabo te in pavorem,<br> te et omnes amicos tuos:<br> et corruent gladio inimicorum suorum,<br> et oculi tui videbunt:<br> et omnem Judam dabo in manum regis Babylonis,<br> et traducet eos in Babylonem,<br> et percutiet eos gladio.<br></p>
 <p><a name="005">5</a> Et dabo universam substantiam civitatis hujus,<br> et omnem laborem ejus, omneque pretium,<br> et cunctos thesauros regum Juda<br> dabo in manu inimicorum eorum:<br> et diripient eos, et tollent,<br> et ducent in Babylonem.<br></p>
 <p><a name="006">6</a> Tu autem, Phassur, et omnes habitatores domus tuæ,<br> ibitis in captivitatem:<br> et in Babylonem venies,<br> et ibi morieris, ibique sepelieris<br> tu, et omnes amici tui,<br> quibus prophetasti mendacium.]<br>
 </p>
 <p><a name="007">7</a> [Seduxisti me, Domine, et seductus sum:<br> fortior me fuisti, et invaluisti:<br> factus sum in derisum tota die;<br> omnes subsannant me.<br></p>
 <p><a name="008">8</a> Quia jam olim loquor,<br> vociferans iniquitatem, et vastitatem clamito:<br> et factus est mihi sermo Domini in opprobrium,<br> et in derisum tota die.<br></p>
 <p><a name="009">9</a> Et dixi: Non recordabor ejus,<br> neque loquar ultra in nomine illius:<br> et factus est in corde meo quasi ignis exæstuans,<br> claususque in ossibus meis,<br> et defeci, ferre non sustinens.<br></p>
 <p><a name="010">10</a> Audivi enim contumelias multorum,<br> et terrorem in circuitu:<br> Persequimini, et persequamur eum,<br> ab omnibus viris qui erant pacifici mei,<br> et custodientes latus meum:<br> si quomodo decipiatur, et prævaleamus adversus eum,<br> et consequamur ultionem ex eo.<br></p>
 <p><a name="011">11</a> Dominus autem mecum est, quasi bellator fortis:<br> idcirco qui persequuntur me cadent,<br> et infirmi erunt:<br> confundentur vehementer,<br> quia non intellexerunt opprobrium sempiternum,<br> quod numquam delebitur.<br></p>
 <p><a name="012">12</a> Et tu, Domine exercituum, probator justi,<br> qui vides renes et cor,<br> videam, quæso, ultionem tuam ex eis:<br> tibi enim revelavi causam meam.<br></p>
 <p><a name="013">13</a> Cantate Domino,<br> laudate Dominum,<br> quia liberavit animam pauperis de manu malorum.<br></p>
 <p><a name="014">14</a> Maledicta dies in qua natus sum!<br> dies in qua peperit me mater mea<br> non sit benedicta!<br></p>
 <p><a name="015">15</a> Maledictus vir qui annuntiavit patri meo,<br> dicens: Natus est tibi puer masculus,<br> et quasi gaudio lætificavit eum!<br></p>
 <p><a name="016">16</a> Sit homo ille ut sunt civitates quæ subvertit Dominus,<br> et non pnituit eum:<br> audiat clamorem mane,<br> et ululatum in tempore meridiano,<br></p>
 <p><a name="017">17</a> qui non me interfecit a vulva,<br> ut fieret mihi mater mea sepulchrum,<br> et vulva ejus conceptus æternus!<br></p>
 <p><a name="018">18</a> Quare de vulva egressus sum,<br> ut viderem laborem et dolorem,<br> et consumerentur in confusione dies mei?]</p>
 <p></p><hr>
 <center>
 <a href="jer021.htm">Next: Jeremiah Chapter 21</a></center>
 </body>