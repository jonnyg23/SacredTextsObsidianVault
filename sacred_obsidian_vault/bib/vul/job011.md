<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job011.htm">Polyglot</a> 
 <a href="../kjv/job011.htm">KJV</a> 
 <a href="../sep/job011.htm">Sep</a> 
 <a href="../tan/job011.htm">Tan</a> 
 
 <br>
 <br><a href="job.htm">Job Index</a><br>
  
 <a href="job010.htm">Previous</a> 
 <a href="job012.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 11</h3><p><a name="001">1</a> Respondens autem Sophar Naamathites, dixit:</p>
 <p><a name="002">2</a> [Numquid qui multa loquitur, non et audiet?<br> aut vir verbosus justificabitur?<br></p>
 <p><a name="003">3</a> Tibi soli tacebunt homines?<br> et cum ceteros irriseris, a nullo confutaberis?<br></p>
 <p><a name="004">4</a> Dixisti enim: Purus est sermo meus,<br> et mundus sum in conspectu tuo.<br></p>
 <p><a name="005">5</a> Atque utinam Deus loqueretur tecum,<br> et aperiret labia sua tibi,<br></p>
 <p><a name="006">6</a> ut ostenderet tibi secreta sapientiæ,<br> et quod multiplex esset lex ejus:<br> et intelligeres quod multo minora exigaris ab eo<br> quam meretur iniquitas tua!<br></p>
 <p><a name="007">7</a> Forsitan vestigia Dei comprehendes,<br> et usque ad perfectum Omnipotentem reperies?<br></p>
 <p><a name="008">8</a> Excelsior cælo est, et quid facies?<br> profundior inferno, et unde cognosces?<br></p>
 <p><a name="009">9</a> Longior terra mensura ejus,<br> et latior mari.<br></p>
 <p><a name="010">10</a> Si subverterit omnia, vel in unum coarctaverit,<br> quis contradicet ei?<br></p>
 <p><a name="011">11</a> Ipse enim novit hominum vanitatem;<br> et videns iniquitatem, nonne considerat?<br></p>
 <p><a name="012">12</a> Vir vanus in superbiam erigitur,<br> et tamquam pullum onagri se liberum natum putat.<br></p>
 <p><a name="013">13</a> Tu autem firmasti cor tuum,<br> et expandisti ad eum manus tuas.<br></p>
 <p><a name="014">14</a> Si iniquitatem quæ est in manu tua abstuleris a te,<br> et non manserit in tabernaculo tuo injustitia,<br></p>
 <p><a name="015">15</a> tunc levare poteris faciem tuam absque macula;<br> et eris stabilis, et non timebis.<br></p>
 <p><a name="016">16</a> Miseriæ quoque oblivisceris,<br> et quasi aquarum quæ præterierunt recordaberis.<br></p>
 <p><a name="017">17</a> Et quasi meridianus fulgor consurget tibi ad vesperam;<br> et cum te consumptum putaveris, orieris ut lucifer.<br></p>
 <p><a name="018">18</a> Et habebis fiduciam, proposita tibi spe:<br> et defossus securus dormies.<br></p>
 <p><a name="019">19</a> Requiesces, et non erit qui te exterreat;<br> et deprecabuntur faciem tuam plurimi.<br></p>
 <p><a name="020">20</a> Oculi autem impiorum deficient,<br> et effugium peribit ab eis:<br> et spes illorum abominatio animæ.]</p>
 <p></p><hr>
 <center>
 <a href="job012.htm">Next: Job Chapter 12</a></center>
 </body>