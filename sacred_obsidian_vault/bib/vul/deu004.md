<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu004.htm">Polyglot</a> 
 <a href="../kjv/deu004.htm">KJV</a> 
 <a href="../sep/deu004.htm">Sep</a> 
 <a href="../tan/deu004.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu003.htm">Previous</a> 
 <a href="deu005.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 4</h3><p><a name="001">1</a> Et nunc, Israël, audi præcepta et judicia, quæ ego doceo te: ut faciens ea, vivas, et ingrediens possideas terram, quam Dominus Deus patrum vestrorum daturus est vobis.</p>
 <p><a name="002">2</a> Non addetis ad verbum, quod vobis loquor, nec auferetis ex eo: custodite mandata Domini Dei vestri, quæ ego præcipio vobis.</p>
 <p><a name="003">3</a> Oculi vestri viderunt omnia quæ fecit Dominus contra Beelphegor, quomodo contriverit omnes cultores ejus de medio vestri.</p>
 <p><a name="004">4</a> Vos autem qui adhæretis Domino Deo vestro, vivitis universi usque in præsentem diem.</p>
 <p><a name="005">5</a> Scitis quod docuerim vos præcepta atque justitias, sicut mandavit mihi Dominus Deus meus: sic facietis ea in terra, quam possessuri estis:</p>
 <p><a name="006">6</a> et observabitis et implebitis opere. Hæc est enim vestra sapientia, et intellectus coram populis, ut audientes universa præcepta hæc, dicant: En populus sapiens et intelligens, gens magna.</p>
 <p><a name="007">7</a> Nec est alia natio tam grandis, quæ habeat deos appropinquantes sibi, sicut Deus noster adest cunctis obsecrationibus nostris.</p>
 <p><a name="008">8</a> Quæ est enim alia gens sic inclyta, ut habeat cæremonias, justaque judicia, et universam legem, quam ego proponam hodie ante oculos vestros?<br>
 </p>
 <p><a name="009">9</a> Custodi igitur temetipsum, et animam tuam sollicite. Ne obliviscaris verborum, quæ viderunt oculi tui, et ne excidant de corde tuo cunctis diebus vitæ tuæ. Docebis ea filios ac nepotes tuos,</p>
 <p><a name="010">10</a> a die in quo stetisti coram Domino Deo tuo in Horeb, quando Dominus locutus est mihi, dicens: Congrega ad me populum, ut audiant sermones meos, et discant timere me omni tempore quo vivunt in terra, doceantque filios suos.</p>
 <p><a name="011">11</a> Et accessistis ad radices montis, qui ardebat usque ad cælum: erantque in eo tenebræ, et nubes, et caligo.</p>
 <p><a name="012">12</a> Locutusque est Dominus ad vos de medio ignis. Vocem verborum ejus audistis, et formam penitus non vidistis.</p>
 <p><a name="013">13</a> Et ostendit vobis pactum suum, quod præcepit ut faceretis, et decem verba, quæ scripsit in duabus tabulis lapideis.</p>
 <p><a name="014">14</a> Mihique mandavit in illo tempore ut docerem vos cæremonias et judicia, quæ facere deberetis in terra, quam possessuri estis.</p>
 <p><a name="015">15</a> Custodite igitur sollicite animas vestras. Non vidistis aliquam similitudinem in die, qua locutus est vobis Dominus in Horeb de medio ignis:</p>
 <p><a name="016">16</a> ne forte decepti faciatis vobis sculptam similitudinem, aut imaginem masculi vel feminæ:</p>
 <p><a name="017">17</a> similitudinem omnium jumentorum, quæ sunt super terram, vel avium sub cælo volantium,</p>
 <p><a name="018">18</a> atque reptilium, quæ moventur in terra, sive piscium qui sub terra morantur in aquis:</p>
 <p><a name="019">19</a> ne forte elevatis oculis ad cælum, videas solem et lunam, et omnia astra cæli, et errore deceptus adores ea, et colas quæ creavit Dominus Deus tuus in ministerium cunctis gentibus, quæ sub cælo sunt.</p>
 <p><a name="020">20</a> Vos autem tulit Dominus, et eduxit de fornace ferrea Ægypti, ut haberet populum hæreditarium, sicut est in præsenti die.<br>
 </p>
 <p><a name="021">21</a> Iratusque est Dominus contra me propter sermones vestros, et juravit ut non transirem Jordanem, nec ingrederer terram optimam, quam daturus est vobis.</p>
 <p><a name="022">22</a> Ecce morior in hac humo; non transibo Jordanem: vos transibitis, et possidebitis terram egregiam.</p>
 <p><a name="023">23</a> Cave nequando obliviscaris pacti Domini Dei tui, quod pepigit tecum, et facias tibi sculptam similitudinem eorum, quæ fieri Dominus prohibuit:</p>
 <p><a name="024">24</a> quia Dominus Deus tuus ignis consumens est, Deus æmulator.</p>
 <p><a name="025">25</a> Si genueritis filios ac nepotes, et morati fueritis in terra, deceptique feceritis vobis aliquam similitudinem, patrantes malum coram Domino Deo vestro, ut eum ad iracundiam provocetis:</p>
 <p><a name="026">26</a> testes invoco hodie cælum et terram, cito perituros vos esse de terra, quam transito Jordane possessuri estis: non habitabitis in ea longo tempore, sed delebit vos Dominus,</p>
 <p><a name="027">27</a> atque disperget in omnes gentes, et remanebitis pauci in nationibus, ad quas vos ducturus est Dominus.</p>
 <p><a name="028">28</a> Ibique servietis diis, qui hominum manu fabricati sunt, ligno et lapidi qui non vident, nec audiunt, nec comedunt, nec odorantur.</p>
 <p><a name="029">29</a> Cumque quæsieris ibi Dominum Deum tuum, invenies eum: si tamen toto corde quæsieris, et tota tribulatione animæ tuæ.</p>
 <p><a name="030">30</a> Postquam te invenerint omnia quæ prædicta sunt, novissimo tempore reverteris ad Dominum Deum tuum, et audies vocem ejus.</p>
 <p><a name="031">31</a> Quia Deus misericors Dominus Deus tuus est: non dimittet te, nec omnino delebit, neque obliviscetur pacti, in quo juravit patribus tuis.<br>
 </p>
 <p><a name="032">32</a> Interroga de diebus antiquis, qui fuerunt ante te ex die quo creavit Deus hominem super terram, a summo cælo usque ad summum ejus, si facta est aliquando hujuscemodi res, aut umquam cognitum est,</p>
 <p><a name="033">33</a> ut audiret populus vocem Dei loquentis de medio ignis, sicut tu audisti, et vixisti:</p>
 <p><a name="034">34</a> si fecit Deus ut ingrederetur, et tolleret sibi gentem de medio nationum, per tentationes, signa atque portenta, per pugnam et robustam manum, extentumque brachium, et horribiles visiones juxta omnia quæ fecit pro vobis Dominus Deus vester in Ægypto, videntibus oculis tuis:</p>
 <p><a name="035">35</a> ut scires quoniam Dominus ipse est Deus, et non est alius præter eum.</p>
 <p><a name="036">36</a> De cælo te fecit audire vocem suam, ut doceret te, et in terra ostendit tibi ignem suum maximum, et audisti verba illius de medio ignis:</p>
 <p><a name="037">37</a> quia dilexit patres tuos, et elegit semen eorum post eos. Eduxitque te præcedens in virtute sua magna ex Ægypto,</p>
 <p><a name="038">38</a> ut deleret nationes maximas et fortiores te in introitu tuo: et introduceret te, daretque tibi terram earum in possessionem, sicut cernis in præsenti die.</p>
 <p><a name="039">39</a> Scito ergo hodie, et cogitato in corde tuo quod Dominus ipse sit Deus in cælo sursum, et in terra deorsum, et non sit alius.</p>
 <p><a name="040">40</a> Custodi præcepta ejus atque mandata, quæ ego præcipio tibi: ut bene sit tibi, et filiis tuis post te, et permaneas multo tempore super terram, quam Dominus Deus tuus daturus est tibi.<br>
 </p>
 <p><a name="041">41</a> Tunc separavit Moyses tres civitates trans Jordanem ad orientalem plagam,</p>
 <p><a name="042">42</a> ut confugiat ad eas qui occiderit nolens proximum suum, nec sibi fuerit inimicus ante unum et alterum diem, et ad harum aliquam urbium possit evadere:</p>
 <p><a name="043">43</a> Bosor in solitudine, quæ sita est in terra campestri de tribu Ruben: et Ramoth in Galaad, quæ est in tribu Gad: et Golan in Basan, quæ est in tribu Manasse.<br>
 </p>
 <p><a name="044">44</a> Ista est lex, quam proposuit Moyses coram filiis Israël:</p>
 <p><a name="045">45</a> et hæc testimonia et cæremoniæ atque judicia, quæ locutus est ad filios Israël, quando egressi sunt de Ægypto,</p>
 <p><a name="046">46</a> trans Jordanem in valle contra fanum Phogor in terra Sehon regis Amorrhæi, qui habitavit in Hesebon, quem percussit Moyses. Filii quoque Israël egressi ex Ægypto</p>
 <p><a name="047">47</a> possederunt terram ejus, et terram Og regis Basan, duorum regum Amorrhæorum, qui erant trans Jordanem ad solis ortum:</p>
 <p><a name="048">48</a> ab Aroër, quæ sita est super ripam torrentis Arnon, usque ad montem Sion, qui est et Hermon,</p>
 <p><a name="049">49</a> omnem planitiem trans Jordanem ad orientalem plagam, usque ad mare solitudinis, et usque ad radices montis Phasga.</p>
 <p></p><hr>
 <center>
 <a href="deu005.htm">Next: Deuteronomy Chapter 5</a></center>
 </body>