<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma1006.htm">Polyglot</a> 
 <a href="../apo/ma1006.htm">Apo</a> 
 <a href="../sep/ma1006.htm">Sep</a> 
 
 <br>
 <br><a href="ma1.htm">1 Macabees Index</a><br>
  
 <a href="ma1005.htm">Previous</a> 
 <a href="ma1007.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Macabees Chapter 6</h3><p><a name="001">1</a> Et rex Antiochus perambulabat superiores regiones, et audivit esse civitatem Elymaidem in Perside nobilissimam, et copiosam in argento et auro,</p>
 <p><a name="002">2</a> templumque in ea locuples valde, et illic velamina aurea, et loricæ, et scuta, quæ reliquit Alexander Philippi rex Macedo, qui regnavit primus in Græcia.</p>
 <p><a name="003">3</a> Et venit, et quærebat capere civitatem, et deprædari eam: et non potuit, quoniam innotuit sermo his qui erant in civitate:</p>
 <p><a name="004">4</a> et insurrexerunt in prælium, et fugit inde, et abiit cum tristitia magna, et reversus est in Babyloniam.</p>
 <p><a name="005">5</a> Et venit qui nuntiaret ei in Perside, quia fugata sunt castra quæ erant in terra Juda:</p>
 <p><a name="006">6</a> et quia abiit Lysias cum virtute forti in primis, et fugatus est a facie Judæorum, et invaluerunt armis, et viribus, et spoliis multis, quæ ceperunt de castris, quæ exciderunt:</p>
 <p><a name="007">7</a> et quia diruerunt abominationem, quam ædificaverat super altare quod erat in Jerusalem: et sanctificationem, sicut prius, circumdederunt muris excelsis, sed et Bethsuram civitatem suam.</p>
 <p><a name="008">8</a> Et factum est ut audivit rex sermones istos, expavit, et commotus est valde: et decidit in lectum, et incidit in languorem præ tristitia, quia non factum est ei sicut cogitabat.</p>
 <p><a name="009">9</a> Et erat illic per dies multos, quia renovata est in eo tristitia magna, et arbitratus est se mori.</p>
 <p><a name="010">10</a> Et vocavit omnes amicos suos, et dixit illis: Recessit somnus ab oculis meis, et concidi, et corrui corde præ sollicitudine:</p>
 <p><a name="011">11</a> et dixi in corde meo: In quantam tribulationem deveni, et in quos fluctus tristitiæ, in qua nunc sum: qui jucundus eram, et dilectus in potestate mea!</p>
 <p><a name="012">12</a> Nunc vero reminiscor malorum quæ feci in Jerusalem, unde et abstuli omnia spolia aurea et argentea quæ erant in ea, et misi auferre habitantes Judæam sine causa.</p>
 <p><a name="013">13</a> Cognovi ergo quia propterea invenerunt me mala ista: et ecce pereo tristitia magna in terra aliena.</p>
 <p><a name="014">14</a> Et vocavit Philippum, unum de amicis suis, et præposuit eum super universum regnum suum:</p>
 <p><a name="015">15</a> et dedit ei diadema, et stolam suam, et annulum, ut adduceret Antiochum filium suum, et nutriret eum, et regnaret.</p>
 <p><a name="016">16</a> Et mortuus est illic Antiochus rex anno centesimo quadragesimo nono.</p>
 <p><a name="017">17</a> Et cognovit Lysias quoniam mortuus est rex, et constituit regnare Antiochum filium ejus, quem nutrivit adolescentem: et vocavit nomen ejus Eupator.<br>
 </p>
 <p><a name="018">18</a> Et hi qui erant in arce, concluserant Israël in circuitu sanctorum: et quærebant eis mala semper, et firmamentum gentium.</p>
 <p><a name="019">19</a> Et cogitavit Judas disperdere eos: et convocavit universum populum, ut obsiderent eos.</p>
 <p><a name="020">20</a> Et convenerunt simul, et obsederunt eos anno centesimo quinquagesimo, et fecerunt ballistas et machinas.</p>
 <p><a name="021">21</a> Et exierunt quidam ex eis qui obsidebantur: et adjunxerunt se illis aliqui impii ex Israël,</p>
 <p><a name="022">22</a> et abierunt ad regem, et dixerunt: Quousque non facis judicium, et vindicas fratres nostros?</p>
 <p><a name="023">23</a> Nos decrevimus servire patri tuo, et ambulare in præceptis ejus, et obsequi edictis ejus:</p>
 <p><a name="024">24</a> et filii populi nostri propter hoc alienabant se a nobis, et quicumque inveniebantur ex nobis, interficiebantur, et hæreditates nostræ diripiebantur.</p>
 <p><a name="025">25</a> Et non ad nos tantum extenderunt manum, sed et in omnes fines nostros:</p>
 <p><a name="026">26</a> et ecce applicuerunt hodie ad arcem Jerusalem occupare eam, et munitionem Bethsuram munierunt:</p>
 <p><a name="027">27</a> et nisi præveneris eos velocius, majora quam hæc facient, et non poteris obtinere eos.</p>
 <p><a name="028">28</a> Et iratus est rex, ut hæc audivit: et convocavit omnes amicos suos, et principes exercitus sui, et eos qui super equites erant:</p>
 <p><a name="029">29</a> sed et de regnis aliis et de insulis maritimis venerunt ad eum exercitus conductitii.</p>
 <p><a name="030">30</a> Et erat numerus exercitus ejus, centum millia peditum, et viginti millia equitum, et elephanti triginta duo, docti ad prælium.</p>
 <p><a name="031">31</a> Et venerunt per Idumæam, et applicuerunt ad Bethsuram, et pugnaverunt dies multos: et fecerunt machinas, et exierunt, et succenderunt eas igni, et pugnaverunt viriliter.<br>
 </p>
 <p><a name="032">32</a> Et recessit Judas ab arce, et movit castra ad Bethzacharam contra castra regis.</p>
 <p><a name="033">33</a> Et surrexit rex ante lucem, et concitavit exercitus in impetum contra viam Bethzacharam: et comparaverunt se exercitus in prælium, et tubis cecinerunt:</p>
 <p><a name="034">34</a> et elephantis ostenderunt sanguinem uvæ et mori, ad acuendos eos in prælium:</p>
 <p><a name="035">35</a> et diviserunt bestias per legiones, et astiterunt singulis elephantis mille viri in loricis concatenatis, et galeæ æreæ in capitibus eorum: et quingenti equites ordinati unicuique bestiæ electi erant.</p>
 <p><a name="036">36</a> Hi ante tempus, ubicumque erat bestia, ibi erant: et quocumque ibat, ibant, et non discedebant ab ea.</p>
 <p><a name="037">37</a> Sed et turres ligneæ super eos firmæ protegentes super singulas bestias: et super eas machinæ: et super singulas viri virtutis triginta duo, qui pugnabant desuper: et Indus magister bestiæ.</p>
 <p><a name="038">38</a> Et residuum equitatum hinc et inde statuit in duas partes, tubis exercitum commovere, et perurgere constipatos in legionibus ejus.</p>
 <p><a name="039">39</a> Et ut refulsit sol in clypeos aureos et æreos, resplenduerunt montes ab eis, et resplenduerunt sicut lampades ignis.</p>
 <p><a name="040">40</a> Et distincta est pars exercitus regis per montes excelsos, et alia per loca humilia: et ibant caute et ordinate.</p>
 <p><a name="041">41</a> Et commovebantur omnes inhabitantes terram a voce multitudinis, et incessu turbæ, et collisione armorum: erat enim exercitus magnus valde, et fortis.</p>
 <p><a name="042">42</a> Et appropiavit Judas et exercitus ejus in prælium, et ceciderunt de exercitu regis sexcenti viri.</p>
 <p><a name="043">43</a> Et vidit Eleazar filius Saura unam de bestiis loricatam loricis regis: et erat eminens super ceteras bestias, et visum est ei quod in ea esset rex:</p>
 <p><a name="044">44</a> et dedit se ut liberaret populum suum, et acquireret sibi nomen æternum.</p>
 <p><a name="045">45</a> Et cucurrit ad eam audacter in medio legionis, interficiens a dextris et a sinistris, et cadebant ab eo huc atque illuc.</p>
 <p><a name="046">46</a> Et ivit sub pedes elephantis, et supposuit se ei, et occidit eum: et cecidit in terram super ipsum, et mortuus est illic.</p>
 <p><a name="047">47</a> Et videntes virtutem regis, et impetum exercitus ejus, diverterunt se ab eis.<br>
 </p>
 <p><a name="048">48</a> Castra autem regis ascenderunt contra eos in Jerusalem, et applicuerunt castra regis ad Judæam, et montem Sion.</p>
 <p><a name="049">49</a> Et fecit pacem cum his qui erant in Bethsura: et exierunt de civitate, quia non erant eis ibi alimenta conclusis, quia sabbata erant terræ.</p>
 <p><a name="050">50</a> Et comprehendit rex Bethsuram: et constituit illic custodiam servare eam.</p>
 <p><a name="051">51</a> Et convertit castra ad locum sanctificationis dies multos: et statuit illic ballistas, et machinas, et ignis jacula, et tormenta ad lapides jactandos, et spicula, et scorpios ad mittendas sagittas, et fundibula.</p>
 <p><a name="052">52</a> Fecerunt autem et ipsi machinas adversus machinas eorum, et pugnaverunt dies multos.</p>
 <p><a name="053">53</a> Escæ autem non erant in civitate, eo quod septimus annus esset: et qui remanserant in Judæa de gentibus, consumpserant reliquias eorum, quæ repositæ fuerant.</p>
 <p><a name="054">54</a> Et remanserunt in sanctis viri pauci, quoniam obtinuerat eos fames: et dispersi sunt unusquisque in locum suum.<br>
 </p>
 <p><a name="055">55</a> Et audivit Lysias quod Philippus, quem constituerat rex Antiochus cum adhuc viveret, ut nutriret Antiochum filium suum, et regnaret,</p>
 <p><a name="056">56</a> reversus esset a Perside et Media, et exercitus qui abierat cum ipso, et quia quærebat suscipere regni negotia:</p>
 <p><a name="057">57</a> festinavit ire, et dicere ad regem, et duces exercitus: Deficimus quotidie, et esca nobis modica est; et locus, quem obsidemus, est munitus, et incumbit nobis ordinare de regno.</p>
 <p><a name="058">58</a> Nunc itaque demus dextras hominibus istis, et faciamus cum illis pacem, et cum omni gente eorum:</p>
 <p><a name="059">59</a> et constituamus illis ut ambulent in legitimis suis sicut prius: propter legitima enim ipsorum, quæ despeximus, irati sunt, et fecerunt omnia hæc.</p>
 <p><a name="060">60</a> Et placuit sermo in conspectu regis et principum: et misit ad eos pacem facere, et receperunt illam.</p>
 <p><a name="061">61</a> Et juravit illis rex et principes, et exierunt de munitione.</p>
 <p><a name="062">62</a> Et intravit rex montem Sion, et vidit munitionem loci: et rupit citius juramentum quod juravit, et mandavit destruere murum in gyro.</p>
 <p><a name="063">63</a> Et discessit festinanter, et reversus est Antiochiam, et invenit Philippum dominantem civitati: et pugnavit adversus eum, et occupavit civitatem.</p>
 <p></p><hr>
 <center>
 <a href="ma1007.htm">Next: 1 Macabees Chapter 7</a></center>
 </body>