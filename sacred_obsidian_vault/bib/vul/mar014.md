<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar014.htm">Polyglot</a> 
 <a href="../gnt/mar014.htm">GNT</a> 
 <a href="../kjv/mar014.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar013.htm">Previous</a> 
 <a href="mar015.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 14</h3><p><a name="001">1</a> Erat autem Pascha et azyma post biduum: et quærebant summi sacerdotes et scribæ quomodo eum dolo tenerent, et occiderent.</p>
 <p><a name="002">2</a> Dicebant autem: Non in die festo, ne forte tumultus fieret in populo.<br>
 </p>
 <p><a name="003">3</a> Et cum esset Bethaniæ in domo Simonis leprosi, et recumberet, venit mulier habens alabastrum unguenti nardi spicati pretiosi: et fracto alabastro, effudit super caput ejus.</p>
 <p><a name="004">4</a> Erant autem quidam indigne ferentes intra semetipsos, et dicentes: Ut quid perditio ista unguenti facta est?</p>
 <p><a name="005">5</a> poterat enim unguentum istud venundari plus quam trecentis denariis, et dari pauperibus. Et fremebant in eam.</p>
 <p><a name="006">6</a> Jesus autem dixit: Sinite eam, quid illi molesti estis? Bonum opus operata est in me:</p>
 <p><a name="007">7</a> semper enim pauperes habetis vobiscum: et cum volueritis, potestis illis benefacere: me autem non semper habetis.</p>
 <p><a name="008">8</a> Quod habuit hæc, fecit: prævenit ungere corpus meum in sepulturam.</p>
 <p><a name="009">9</a> Amen dico vobis: Ubicumque prædicatum fuerit Evangelium istud in universo mundo, et quod fecit hæc, narrabitur in memoriam ejus.<br>
 </p>
 <p><a name="010">10</a> Et Judas Iscariotes, unus de duodecim, abiit ad summos sacerdotes, ut proderet eum illis.</p>
 <p><a name="011">11</a> Qui audientes gavisi sunt: et promiserunt ei pecuniam se daturos. Et quærebat quomodo illum opportune traderet.<br>
 </p>
 <p><a name="012">12</a> Et primo die azymorum quando Pascha immolabant, dicunt ei discipuli: Quo vis eamus, et paremus tibi ut manduces Pascha?</p>
 <p><a name="013">13</a> Et mittit duos ex discipulis suis, et dicit eis: Ite in civitatem, et occurret vobis homo lagenam aquæ bajulans: sequimini eum,</p>
 <p><a name="014">14</a> et quocumque introierit, dicite domino domus, quia magister dicit: Ubi est refectio mea, ubi Pascha cum discipulis meis manducem?</p>
 <p><a name="015">15</a> Et ipse vobis demonstrabit cnaculum grande, stratum: et illic parate nobis.</p>
 <p><a name="016">16</a> Et abierunt discipuli ejus, et venerunt in civitatem: et invenerunt sicut dixerat illis, et paraverunt Pascha.</p>
 <p><a name="017">17</a> Vespere autem facto, venit cum duodecim.</p>
 <p><a name="018">18</a> Et discumbentibus eis, et manducantibus, ait Jesus: Amen dico vobis, quia unus ex vobis tradet me, qui manducat mecum.</p>
 <p><a name="019">19</a> At illi cperunt contristari, et dicere ei singulatim: Numquid ego?</p>
 <p><a name="020">20</a> Qui ait illis: Unus ex duodecim, qui intingit mecum manum in catino.</p>
 <p><a name="021">21</a> Et Filius quidem hominis vadit sicut scriptum est de eo: væ autem homini illi per quem Filius hominis tradetur! bonum erat ei, si non esset natus homo ille.<br>
 </p>
 <p><a name="022">22</a> Et manducantibus illis, accepit Jesus panem: et benedicens fregit, et dedit eis, et ait: Sumite, hoc est corpus meum.</p>
 <p><a name="023">23</a> Et accepto calice, gratias agens dedit eis: et biberunt ex illo omnes.</p>
 <p><a name="024">24</a> Et ait illis: Hic est sanguis meus novi testamenti, qui pro multis effundetur.</p>
 <p><a name="025">25</a> Amen dico vobis, quia jam non bibam de hoc genimine vitis usque in diem illum, cum illud bibam novum in regno Dei.<br>
 </p>
 <p><a name="026">26</a> Et hymno dicto exierunt in montem Olivarum.</p>
 <p><a name="027">27</a> Et ait eis Jesus: Omnes scandalizabimini in me in nocte ista: quia scriptum est: Percutiam pastorem, et dispergentur oves.</p>
 <p><a name="028">28</a> Sed postquam resurrexero, præcedam vos in Galilæam.</p>
 <p><a name="029">29</a> Petrus autem ait illi: Et si omnes scandalizati fuerint in te, sed non ego.</p>
 <p><a name="030">30</a> Et ait illi Jesus: Amen dico tibi, quia tu hodie in nocte hac, priusquam gallus vocem bis dederit, ter me es negaturus.</p>
 <p><a name="031">31</a> At ille amplius loquebatur: Et si oportuerit me simul commori tibi, non te negabo. Similiter autem et omnes dicebant.<br>
 </p>
 <p><a name="032">32</a> Et veniunt in prædium, cui nomen Gethsemani. Et ait discipulis suis: Sedete hic donec orem.</p>
 <p><a name="033">33</a> Et assumit Petrum, et Jacobum, et Joannem secum: et cpit pavere et tædere.</p>
 <p><a name="034">34</a> Et ait illis: Tristis est anima mea usque ad mortem: sustinete hic, et vigilate.</p>
 <p><a name="035">35</a> Et cum processisset paululum, procidit super terram, et orabat ut, si fieri posset, transiret ab eo hora.</p>
 <p><a name="036">36</a> Et dixit: Abba pater, omnia tibi possibilia sunt: transfer calicem hunc a me: sed non quod ego volo, sed quod tu.</p>
 <p><a name="037">37</a> Et venit, et invenit eos dormientes. Et ait Petro: Simon, dormis? non potuisti una hora vigilare?</p>
 <p><a name="038">38</a> vigilate et orate, ut non intretis in tentationem. Spiritus quidem promptus est, caro vero infirma.</p>
 <p><a name="039">39</a> Et iterum abiens oravit, eumdem sermonem dicens.</p>
 <p><a name="040">40</a> Et reversus, denuo invenit eos dormientes (erant enim oculi eorum gravati), et ignorabant quid responderent ei.</p>
 <p><a name="041">41</a> Et venit tertio, et ait illis: Dormite jam, et requiescite. Sufficit: venit hora: ecce Filius hominis tradetur in manus peccatorum.</p>
 <p><a name="042">42</a> Surgite, eamus: ecce qui me tradet, prope est.<br>
 </p>
 <p><a name="043">43</a> Et, adhuc eo loquente, venit Judas Iscariotes unus de duodecim, et cum eo turba multa cum gladiis et lignis, a summis sacerdotibus, et scribis, et senioribus.</p>
 <p><a name="044">44</a> Dederat autem traditor ejus signum eis, dicens: Quemcumque osculatus fuero, ipse est, tenete eum, et ducite caute.</p>
 <p><a name="045">45</a> Et cum venisset, statim accedens ad eum, ait: Ave Rabbi: et osculatus est eum.</p>
 <p><a name="046">46</a> At illi manus injecerunt in eum, et tenuerunt eum.</p>
 <p><a name="047">47</a> Unus autem quidam de circumstantibus educens gladium, percussit servum summi sacerdotis, et amputavit illi auriculam.</p>
 <p><a name="048">48</a> Et respondens Jesus, ait illis: Tamquam ad latronem existis cum gladiis et lignis comprehendere me?</p>
 <p><a name="049">49</a> quotidie eram apud vos in templo docens, et non me tenuistis. Sed ut impleantur Scripturæ.</p>
 <p><a name="050">50</a> Tunc discipuli ejus relinquentes eum, omnes fugerunt.</p>
 <p><a name="051">51</a> Adolescens autem quidam sequebatur eum amictus sindone super nudo: et tenuerunt eum.</p>
 <p><a name="052">52</a> At ille rejecta sindone, nudus profugit ab eis.<br>
 </p>
 <p><a name="053">53</a> Et adduxerunt Jesum ad summum sacerdotem: et convenerunt omnes sacerdotes, et scribæ, et seniores.</p>
 <p><a name="054">54</a> Petrus autem a longe secutus est eum usque intro in atrium summi sacerdotis: et sedebat cum ministris ad ignem, et calefaciebat se.</p>
 <p><a name="055">55</a> Summi vero sacerdotes et omne concilium quærebant adversus Jesum testimonium ut eum morti traderent: nec inveniebant.</p>
 <p><a name="056">56</a> Multi enim testimonium falsum dicebant adversus eum: et convenientia testimonia non erant.</p>
 <p><a name="057">57</a> Et quidam surgentes, falsum testimonium ferebant adversus eum, dicentes:</p>
 <p><a name="058">58</a> Quoniam nos audivimus eum dicentem: Ego dissolvam templum hoc manu factum, et per triduum aliud non manu factum ædificabo.</p>
 <p><a name="059">59</a> Et non erat conveniens testimonium illorum.</p>
 <p><a name="060">60</a> Et exsurgens summus sacerdos in medium, interrogavit Jesum, dicens: Non respondes quidquam ad ea quæ tibi objiciuntur ab his?</p>
 <p><a name="061">61</a> Ille autem tacebat, et nihil respondit. Rursum summus sacerdos interrogabat eum, et dixit ei: Tu es Christus Filius Dei benedicti?</p>
 <p><a name="062">62</a> Jesus autem dixit illi: Ego sum: et videbitis Filium hominis sedentem a dextris virtutis Dei, et venientem cum nubibus cæli.</p>
 <p><a name="063">63</a> Summus autem sacerdos scindens vestimenta sua, ait: Quid adhuc desideramus testes?</p>
 <p><a name="064">64</a> Audistis blasphemiam: quid vobis videtur? Qui omnes condemnaverunt eum esse reum mortis.</p>
 <p><a name="065">65</a> Et cperunt quidam conspuere eum, et velare faciem ejus, et colaphis eum cædere, et dicere ei: Prophetiza: et ministri alapis eum cædebant.<br>
 </p>
 <p><a name="066">66</a> Et cum esset Petrus in atrio deorsum, venit una ex ancillis summi sacerdotis:</p>
 <p><a name="067">67</a> et cum vidisset Petrum calefacientem se, aspiciens illum, ait: Et tu cum Jesu Nazareno eras.</p>
 <p><a name="068">68</a> At ille negavit, dicens: Neque scio, neque novi quid dicas. Et exiit foras ante atrium, et gallus cantavit.</p>
 <p><a name="069">69</a> Rursus autem cum vidisset illum ancilla, cpit dicere circumstantibus: Quia hic ex illis est.</p>
 <p><a name="070">70</a> At ille iterum negavit. Et post pusillum rursus qui astabant, dicebant Petro: Vere ex illis es: nam et Galilæus es.</p>
 <p><a name="071">71</a> Ille autem cpit anathematizare et jurare: Quia nescio hominem istum, quem dicitis.</p>
 <p><a name="072">72</a> Et statim gallus iterum cantavit. Et recordatus est Petrus verbi quod dixerat ei Jesus: Priusquam gallus cantet bis, ter me negabis. Et cpit flere.</p>
 <p></p><hr>
 <center>
 <a href="mar015.htm">Next: Mark Chapter 15</a></center>
 </body>