<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2002.htm">Polyglot</a> 
 <a href="../gnt/co2002.htm">GNT</a> 
 <a href="../kjv/co2002.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2001.htm">Previous</a> 
 <a href="co2003.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 2</h3><p><a name="001">1</a> Statui autem hoc ipsum apud me, ne iterum in tristitia venirem ad vos.</p>
 <p><a name="002">2</a> Si enim ego contristo vos: et quis est, qui me lætificet, nisi qui contristatur ex me?</p>
 <p><a name="003">3</a> Et hoc ipsum scripsi vobis, ut non cum venero, tristitiam super tristitiam habeam, de quibus oportuerat me gaudere: confidens in omnibus vobis, quia meum gaudium, omnium vestrum est.</p>
 <p><a name="004">4</a> Nam ex multa tribulatione et angustia cordis scripsi vobis per multas lacrimas: non ut contristemini, sed ut sciatis, quam caritatem habeam abundantius in vobis.<br>
 </p>
 <p><a name="005">5</a> Si quis autem contristavit, non me contristavit: sed ex parte, ut non onerem omnes vos.</p>
 <p><a name="006">6</a> Sufficit illi, qui ejusmodi est, objurgatio hæc, quæ fit a pluribus:</p>
 <p><a name="007">7</a> ita ut e contrario magis donetis, et consolemini, ne forte abundantiori tristitia absorbeatur qui ejusmodi est.</p>
 <p><a name="008">8</a> Propter quod obsecro vos, ut confirmetis in illum caritatem.</p>
 <p><a name="009">9</a> Ideo enim et scripsi, ut cognoscam experimentum vestrum, an in omnibus obedientes sitis.</p>
 <p><a name="010">10</a> Cui autem aliquid donastis, et ego: nam et ego quod donavi, si quid donavi, propter vos in persona Christi,</p>
 <p><a name="011">11</a> ut non circumveniamur a Satana: non enim ignoramus cogitationes ejus.<br>
 </p>
 <p><a name="012">12</a> Cum venissem autem Troadem propter Evangelium Christi, et ostium mihi apertum esset in Domino,</p>
 <p><a name="013">13</a> non habui requiem spiritui meo, eo quod non invenerim Titum fratrem meum, sed valefaciens eis, profectus sum in Macedoniam.</p>
 <p><a name="014">14</a> Deo autem gratias, qui semper triumphat nos in Christo Jesu, et odorem notitiæ suæ manifestat per nos in omni loco:</p>
 <p><a name="015">15</a> quia Christi bonus odor sumus Deo in iis qui salvi fiunt, et in his qui pereunt:</p>
 <p><a name="016">16</a> aliis quidem odor mortis in mortem: aliis autem odor vitæ in vitam. Et ad hæc quis tam idoneus?</p>
 <p><a name="017">17</a> non enim sumus sicut plurimi, adulterantes verbum Dei, sed ex sinceritate, sed sicut ex Deo, coram Deo, in Christo loquimur.</p>
 <p></p><hr>
 <center>
 <a href="co2003.htm">Next: 2 Corinthians Chapter 3</a></center>
 </body>