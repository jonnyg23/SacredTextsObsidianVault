<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act025.htm">Polyglot</a> 
 <a href="../gnt/act025.htm">GNT</a> 
 <a href="../kjv/act025.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act024.htm">Previous</a> 
 <a href="act026.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 25</h3><p><a name="001">1</a> Festus ergo cum venisset in provinciam, post triduum ascendit Jerosolymam a Cæsarea.</p>
 <p><a name="002">2</a> Adieruntque eum principes sacerdotum et primi Judæorum adversus Paulum: et rogabant eum,</p>
 <p><a name="003">3</a> postulantes gratiam adversus eum, ut juberet perduci eum in Jerusalem, insidias tendentes ut interficerent eum in via.</p>
 <p><a name="004">4</a> Festus autem respondit servari Paulum in Cæsarea: se autem maturius profecturum.</p>
 <p><a name="005">5</a> Qui ergo in vobis, ait, potentes sunt, descendentes simul, si quod est in viro crimen, accusent eum.</p>
 <p><a name="006">6</a> Demoratus autem inter eos dies non amplius quam octo aut decem, descendit Cæsaream, et altera die sedit pro tribunali, et jussit Paulum adduci.</p>
 <p><a name="007">7</a> Qui cum perductus esset, circumsteterunt eum, qui ab Jerosolyma descenderant Judæi, multas et graves causas objicientes, quas non poterant probare:</p>
 <p><a name="008">8</a> Paulo rationem reddente: Quoniam neque in legem Judæorum, neque in templum, neque in Cæsarem quidquam peccavi.</p>
 <p><a name="009">9</a> Festus autem volens gratiam præstare Judæis, respondens Paulo, dixit: Vis Jerosolymam ascendere, et ibi de his judicari apud me?</p>
 <p><a name="010">10</a> Dixit autem Paulus: Ad tribunal Cæsaris sto: ibi me oportet judicari: Judæis non nocui, sicut tu melius nosti.</p>
 <p><a name="011">11</a> Si enim nocui, aut dignum morte aliquid feci, non recuso mori: si vero nihil est eorum quæ hi accusant me, nemo potest me illis donare. Cæsarem appello.</p>
 <p><a name="012">12</a> Tunc Festus cum concilio locutus, respondit: Cæsarem appellasti? ad Cæsarem ibis.<br>
 </p>
 <p><a name="013">13</a> Et cum dies aliquot transacti essent, Agrippa rex et Bernice descenderunt Cæsaream ad salutandum Festum.</p>
 <p><a name="014">14</a> Et cum dies plures ibi demorarentur, Festus regi indicavit de Paulo, dicens: Vir quidam est derelictus a Felice vinctus,</p>
 <p><a name="015">15</a> de quo cum essem Jerosolymis, adierunt me principes sacerdotum et seniores Judæorum, postulantes adversus illum damnationem.</p>
 <p><a name="016">16</a> Ad quos respondi: Quia non est Romanis consuetudo damnare aliquem hominem priusquam is qui accusatur præsentes habeat accusatores, locumque defendendi accipiat ad abluenda crimina.</p>
 <p><a name="017">17</a> Cum ergo huc convenissent sine ulla dilatione, sequenti die sedens pro tribunali, jussi adduci virum.</p>
 <p><a name="018">18</a> De quo, cum stetissent accusatores, nullam causam deferebant, de quibus ego suspicabar malum.</p>
 <p><a name="019">19</a> Quæstiones vero quasdam de sua superstitione habebant adversus eum, et de quodam Jesu defuncto, quem affirmabat Paulus vivere.</p>
 <p><a name="020">20</a> Hæsitans autem ego de hujusmodi quæstione, dicebam si vellet ire Jerosolymam, et ibi judicari de istis.</p>
 <p><a name="021">21</a> Paulo autem appellante ut servaretur ad Augusti cognitionem, jussi servari eum, donec mittam eum ad Cæsarem.</p>
 <p><a name="022">22</a> Agrippa autem dixit ad Festum: Volebam et ipse hominem audire. Cras, inquit, audies eum.</p>
 <p><a name="023">23</a> Altera autem die cum venisset Agrippa et Bernice cum multa ambitione, et introissent in auditorium cum tribunis et viris principalibus civitatis, jubente Festo, adductus est Paulus.</p>
 <p><a name="024">24</a> Et dicit Festus: Agrippa rex, et omnes qui simul adestis nobiscum viri, videtis hunc de quo omnis multitudo Judæorum interpellavit me Jerosolymis, petentes et acclamantes non oportere eum vivere amplius.</p>
 <p><a name="025">25</a> Ego vere comperi nihil dignum morte eum admisisse. Ipso autem hoc appellante ad Augustum, judicavi mittere.</p>
 <p><a name="026">26</a> De quo quid certum scribam domino, non habeo. Propter quod produxi eum ad vos, et maxime ad te, rex Agrippa, ut interrogatione facta habeam quid scribam.</p>
 <p><a name="027">27</a> Sine ratione enim mihi videtur mittere vinctum, et causas ejus non significare.</p>
 <p></p><hr>
 <center>
 <a href="act026.htm">Next: Acts Chapter 26</a></center>
 </body>