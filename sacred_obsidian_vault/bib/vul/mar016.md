<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar016.htm">Polyglot</a> 
 <a href="../gnt/mar016.htm">GNT</a> 
 <a href="../kjv/mar016.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar015.htm">Previous</a> 
 <a href="luk001.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 16</h3><p><a name="001">1</a> Et cum transisset sabbatum, Maria Magdalene, et Maria Jacobi, et Salome emerunt aromata ut venientes ungerent Jesum.</p>
 <p><a name="002">2</a> Et valde mane una sabbatorum, veniunt ad monumentum, orto jam sole.</p>
 <p><a name="003">3</a> Et dicebant ad invicem: Quis revolvet nobis lapidem ab ostio monumenti?</p>
 <p><a name="004">4</a> Et respicientes viderunt revolutum lapidem. Erat quippe magnus valde.</p>
 <p><a name="005">5</a> Et introëuntes in monumentum viderunt juvenem sedentem in dextris, coopertum stola candida, et obstupuerunt.</p>
 <p><a name="006">6</a> Qui dicit illis: Nolite expavescere: Jesum quæritis Nazarenum, crucifixum: surrexit, non est hic, ecce locus ubi posuerunt eum.</p>
 <p><a name="007">7</a> Sed ite, dicite discipulis ejus, et Petro, quia præcedit vos in Galilæam: ibi eum videbitis, sicut dixit vobis.</p>
 <p><a name="008">8</a> At illæ exeuntes, fugerunt de monumento: invaserat enim eas tremor et pavor: et nemini quidquam dixerunt: timebant enim.<br>
 </p>
 <p><a name="009">9</a> Surgens autem mane prima sabbati, apparuit primo Mariæ Magdalene, de qua ejecerat septem dæmonia.</p>
 <p><a name="010">10</a> Illa vadens nuntiavit his, qui cum eo fuerant, lugentibus et flentibus.</p>
 <p><a name="011">11</a> Et illi audientes quia viveret, et visus esset ab ea, non crediderunt.<br>
 </p>
 <p><a name="012">12</a> Post hæc autem duobus ex his ambulantibus ostensus est in alia effigie, euntibus in villam:</p>
 <p><a name="013">13</a> et illi euntes nuntiaverunt ceteris: nec illis crediderunt.</p>
 <p><a name="014">14</a> Novissime recumbentibus illis undecim apparuit: et exprobravit incredulitatem eorum et duritiam cordis: quia iis, qui viderant eum resurrexisse, non crediderunt.</p>
 <p><a name="015">15</a> Et dixit eis: Euntes in mundum universum prædicate Evangelium omni creaturæ.</p>
 <p><a name="016">16</a> Qui crediderit, et baptizatus fuerit, salvus erit: qui vero non crediderit, condemnabitur.</p>
 <p><a name="017">17</a> Signa autem eos qui crediderint, hæc sequentur: in nomine meo dæmonia ejicient: linguis loquentur novis:</p>
 <p><a name="018">18</a> serpentes tollent: et si mortiferum quid biberint, non eis nocebit: super ægros manus imponent, et bene habebunt.<br>
 </p>
 <p><a name="019">19</a> Et Dominus quidem Jesus postquam locutus est eis, assumptus est in cælum, et sedet a dextris Dei.</p>
 <p><a name="020">20</a> Illi autem profecti prædicaverunt ubique, Domino cooperante, et sermonem confirmante, sequentibus signis.</p>
 <p></p>
 <p></p><hr>
 <center>
 <a href="luk001.htm">Next: Luke Chapter 1</a></center>
 </body>