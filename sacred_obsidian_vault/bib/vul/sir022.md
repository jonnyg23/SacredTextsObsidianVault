<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir022.htm">Polyglot</a> 
 <a href="../apo/sir022.htm">Apo</a> 
 <a href="../sep/sir022.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir021.htm">Previous</a> 
 <a href="sir023.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 22</h3><p><a name="001">1</a> [In lapide luteo lapidatus est piger:<br> et omnes loquentur super aspernationem illius.<br></p>
 <p><a name="002">2</a> De stercore boum lapidatus est piger:<br> et omnis qui tetigerit eum excutiet manus.]<br>
 </p>
 <p><a name="003">3</a> [Confusio patris est de filio indisciplinato:<br> filia autem in deminoratione fiet.<br></p>
 <p><a name="004">4</a> Filia prudens hæreditas viro suo:<br> nam quæ confundit, in contumeliam fit genitoris.<br></p>
 <p><a name="005">5</a> Patrem et virum confundit audax,<br> et ab impiis non minorabitur:<br> ab utrisque autem inhonorabitur.<br></p>
 <p><a name="006">6</a> Musica in luctu importuna narratio:<br> flagella et doctrina in omni tempore sapientia.]<br>
 </p>
 <p><a name="007">7</a> [Qui docet fatuum,<br> quasi qui conglutinat testam.<br></p>
 <p><a name="008">8</a> Qui narrat verbum non audienti,<br> quasi qui excitat dormientem de gravi somno.<br></p>
 <p><a name="009">9</a> Cum dormiente loquitur qui enarrat stulto sapientiam:<br> et in fine narrationis dicit: Quis est hic?<br></p>
 <p><a name="010">10</a> Supra mortuum plora, defecit enim lux ejus:<br> et supra fatuum plora, defecit enim sensus.<br></p>
 <p><a name="011">11</a> Modicum plora super mortuum, quoniam requievit:<br></p>
 <p><a name="012">12</a> nequissimi enim nequissima vita super mortem fatui.<br></p>
 <p><a name="013">13</a> Luctus mortui septem dies:<br> fatui autem et impii omnes dies vitæ illorum.<br></p>
 <p><a name="014">14</a> Cum stulto ne multum loquaris,<br> et cum insensato ne abieris.<br></p>
 <p><a name="015">15</a> Serva te ab illo, ut non molestiam habeas,<br> et non coinquinaberis peccato illius.<br></p>
 <p><a name="016">16</a> Deflecte ab illo, et invenies requiem,<br> et non acediaberis in stultitia illius.<br></p>
 <p><a name="017">17</a> Super plumbum quid gravabitur?<br> et quod illi aliud nomen quam fatuus?<br></p>
 <p><a name="018">18</a> Arenam, et salem, et massam ferri facilius est ferre<br> quam hominem imprudentem, et fatuum, et impium.]<br>
 </p>
 <p><a name="019">19</a> [Loramentum ligneum colligatum in fundamento ædificii non dissolvetur,<br> sic et cor confirmatum in cogitatione consilii.<br></p>
 <p><a name="020">20</a> Cogitatus sensati in omni tempore metu non depravabitur.<br></p>
 <p><a name="021">21</a> Sicut pali in excelsis, et cæmenta sine impensa posita,<br> contra faciem venti non permanebunt:<br></p>
 <p><a name="022">22</a> sic et cor timidum in cogitatione stulti<br> contra impetum timoris non resistet.<br></p>
 <p><a name="023">23</a> Sicut cor trepidum in cogitatione fatui omni tempore non metuet,<br> sic et qui in præceptis Dei permanet semper.]<br>
 </p>
 <p><a name="024">24</a> [Pungens oculum deducit lacrimas,<br> et qui pungit cor profert sensum.<br></p>
 <p><a name="025">25</a> Mittens lapidem in volatilia, dejiciet illa:<br> sic et qui conviciatur amico, dissolvit amicitiam.<br></p>
 <p><a name="026">26</a> Ad amicum etsi produxeris gladium, non desperes:<br> est enim regressus.<br> Ad amicum</p>
 <p><a name="027">27</a> si aperueris os triste, non timeas:<br> est enim concordatio:<br> excepto convitio, et improperio, et superbia,<br> et mysterii revelatione, et plaga dolosa:<br> in his omnibus effugiet amicus.<br></p>
 <p><a name="028">28</a> Fidem posside cum amico in paupertate illius,<br> ut et in bonis illius læteris.<br></p>
 <p><a name="029">29</a> In tempore tribulationis illius permane illi fidelis,<br> ut et in hæreditate illius cohæres sis.<br></p>
 <p><a name="030">30</a> Ante ignem camini vapor et fumus ignis inaltatur:<br> sic et ante sanguinem maledicta, et contumeliæ, et minæ.<br></p>
 <p><a name="031">31</a> Amicum salutare non confundar,<br> a facie illius non me abscondam:<br> et si mala mihi evenerint per illum, sustinebo.<br></p>
 <p><a name="032">32</a> Omnis qui audiet cavebit se ab eo.]<br>
 </p>
 <p><a name="033">33</a> [Quis dabit ori meo custodiam,<br> et super labia mea signaculum certum,<br> ut non cadam ab ipsis,<br> et lingua mea perdat me?]</p>
 <p></p><hr>
 <center>
 <a href="sir023.htm">Next: Sirach Chapter 23</a></center>
 </body>