<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa094.htm">Polyglot</a> 
 <a href="../kjv/psa094.htm">KJV</a> 
 <a href="../sep/psa094.htm">Sep</a> 
 <a href="../tan/psa094.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa093.htm">Previous</a> 
 <a href="psa095.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 94</h3><p><a name="001">1</a> Laus cantici ipsi David. [Venite, exsultemus Domino;<br> jubilemus Deo salutari nostro;<br></p>
 <p><a name="002">2</a> præoccupemus faciem ejus in confessione,<br> et in psalmis jubilemus ei:<br></p>
 <p><a name="003">3</a> quoniam Deus magnus Dominus,<br> et rex magnus super omnes deos.<br></p>
 <p><a name="004">4</a> Quia in manu ejus sunt omnes fines terræ,<br> et altitudines montium ipsius sunt;<br></p>
 <p><a name="005">5</a> quoniam ipsius est mare, et ipse fecit illud,<br> et siccam manus ejus formaverunt.<br></p>
 <p><a name="006">6</a> Venite, adoremus, et procidamus,<br> et ploremus ante Dominum qui fecit nos:<br></p>
 <p><a name="007">7</a> quia ipse est Dominus Deus noster,<br> et nos populus pascuæ ejus, et oves manus ejus.<br></p>
 <p><a name="008">8</a> Hodie si vocem ejus audieritis,<br> nolite obdurare corda vestra</p>
 <p><a name="009">9</a> sicut in irritatione,<br> secundum diem tentationis in deserto,<br> ubi tentaverunt me patres vestri:<br> probaverunt me, et viderunt opera mea.<br></p>
 <p><a name="010">10</a> Quadraginta annis offensus fui generationi illi,<br> et dixi: Semper hi errant corde.<br></p>
 <p><a name="011">11</a> Et isti non cognoverunt vias meas:<br> ut juravi in ira mea:<br> Si introibunt in requiem meam.]</p>
 <p></p><hr>
 <center>
 <a href="psa095.htm">Next: Psalms Chapter 95</a></center>
 </body>