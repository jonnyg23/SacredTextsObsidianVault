<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen012.htm">Polyglot</a> 
 <a href="../kjv/gen012.htm">KJV</a> 
 <a href="../sep/gen012.htm">Sep</a> 
 <a href="../tan/gen012.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen011.htm">Previous</a> 
 <a href="gen013.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 12</h3><p><a name="001">1</a> Dixit autem Dominus ad Abram: Egredere de terra tua, et de cognatione tua, et de domo patris tui, et veni in terram quam monstrabo tibi.</p>
 <p><a name="002">2</a> Faciamque te in gentem magnam, et benedicam tibi, et magnificabo nomen tuum, erisque benedictus.</p>
 <p><a name="003">3</a> Benedicam benedicentibus tibi, et maledicam maledicentibus tibi, atque in te benedicentur universæ cognationes terræ.</p>
 <p><a name="004">4</a> Egressus est itaque Abram sicut præceperat ei Dominus, et ivit cum eo Lot: septuaginta quinque annorum erat Abram cum egrederetur de Haran.</p>
 <p><a name="005">5</a> Tulitque Sarai uxorem suam, et Lot filium fratris sui, universamque substantiam quam possederant, et animas quas fecerant in Haran: et egressi sunt ut irent in terram Chanaan. Cumque venissent in eam,</p>
 <p><a name="006">6</a> pertransivit Abram terram usque ad locum Sichem, usque ad convallem illustrem: Chananæus autem tunc erat in terra.</p>
 <p><a name="007">7</a> Apparuit autem Dominus Abram, et dixit ei: Semini tuo dabo terram hanc. Qui ædificavit ibi altare Domino, qui apparuerat ei.</p>
 <p><a name="008">8</a> Et inde transgrediens ad montem, qui erat contra orientem Bethel, tetendit ibi tabernaculum suum, ab occidente habens Bethel, et ab oriente Hai: ædificavit quoque ibi altare Domino, et invocavit nomen ejus.</p>
 <p><a name="009">9</a> Perrexitque Abram vadens, et ultra progrediens ad meridiem.<br>
 </p>
 <p><a name="010">10</a> Facta est autem fames in terra: descenditque Abram in Ægyptum, ut peregrinaretur ibi: prævaluerat enim fames in terra.</p>
 <p><a name="011">11</a> Cumque prope esset ut ingrederetur Ægyptum, dixit Sarai uxori suæ: Novi quod pulchra sis mulier:</p>
 <p><a name="012">12</a> et quod cum viderint te Ægyptii, dicturi sunt: Uxor ipsius est: et interficient me, et te reservabunt.</p>
 <p><a name="013">13</a> Dic ergo, obsecro te, quod soror mea sis: ut bene sit mihi propter te, et vivat anima mea ob gratiam tui.</p>
 <p><a name="014">14</a> Cum itaque ingressus esset Abram Ægyptum, viderunt Ægyptii mulierem quod esset pulchra nimis.</p>
 <p><a name="015">15</a> Et nuntiaverunt principes Pharaoni, et laudaverunt eam apud illum: et sublata est mulier in domum Pharaonis.</p>
 <p><a name="016">16</a> Abram vero bene usi sunt propter illam: fueruntque ei oves et boves et asini, et servi et famulæ, et asinæ et cameli.</p>
 <p><a name="017">17</a> Flagellavit autem Dominus Pharaonem plagis maximis, et domum ejus, propter Sarai uxorem Abram.</p>
 <p><a name="018">18</a> Vocavitque Pharao Abram, et dixit ei: Quidnam est hoc quod fecisti mihi? quare non indicasti quod uxor tua esset?</p>
 <p><a name="019">19</a> quam ob causam dixisti esse sororem tuam, ut tollerem eam mihi in uxorem? Nunc igitur ecce conjux tua, accipe eam, et vade.</p>
 <p><a name="020">20</a> Præcepitque Pharao super Abram viris: et deduxerunt eum, et uxorem illius, et omnia quæ habebat.</p>
 <p></p><hr>
 <center>
 <a href="gen013.htm">Next: Genesis Chapter 13</a></center>
 </body>