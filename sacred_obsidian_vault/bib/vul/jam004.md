<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jam004.htm">Polyglot</a> 
 <a href="../gnt/jam004.htm">GNT</a> 
 <a href="../kjv/jam004.htm">KJV</a> 
 
 <br>
 <br><a href="jam.htm">James Index</a><br>
  
 <a href="jam003.htm">Previous</a> 
 <a href="jam005.htm">Next</a> 
 </center>
 <hr>
 
 <h3 align="CENTER">Vulgate (Latin): James Chapter 4</h3><p><a name="001">1</a> Unde bella et lites in vobis? nonne hinc: ex concupiscentiis vestris, quæ militant in membris vestris?</p>
 <p><a name="002">2</a> concupiscitis, et non habetis: occiditis, et zelatis: et non potestis adipisci: litigatis, et belligeratis, et non habetis, propter quod non postulatis.</p>
 <p><a name="003">3</a> Petitis, et non accipitis: eo quod male petatis: ut in concupiscentiis vestris insumatis.</p>
 <p><a name="004">4</a> Adulteri, nescitis quia amicitia hujus mundi inimica est Dei? quicumque ergo voluerit amicus esse sæculi hujus, inimicus Dei constituitur.</p>
 <p><a name="005">5</a> An putatis quia inaniter Scriptura dicat: Ad invidiam concupiscit spiritus qui habitat in vobis?</p>
 <p><a name="006">6</a> majorem autem dat gratiam. Propter quod dicit: Deus superbis resistit, humilibus autem dat gratiam.</p>
 <p><a name="007">7</a> Subditi ergo estote Deo, resistite autem diabolo, et fugiet a vobis.</p>
 <p><a name="008">8</a> Appropinquate Deo, et appropinquabit vobis. Emundate manus, peccatores: et purificate corda, duplices animo.</p>
 <p><a name="009">9</a> Miseri estote, et lugete, et plorate: risus vester in luctum convertatur, et gaudium in mrorem.</p>
 <p><a name="010">10</a> Humiliamini in conspectu Domini, et exaltabit vos.</p>
 <p><a name="011">11</a> Nolite detrahere alterutrum fratres. Qui detrahit fratri, aut qui judicat fratrem suum, detrahit legi, et judicat legem. Si autem judicas legem, non es factor legis, sed judex.</p>
 <p><a name="012">12</a> Unus est legislator et judex, qui potest perdere et liberare.<br>
 </p>
 <p><a name="013">13</a> Tu autem quis es, qui judicas proximum? Ecce nunc qui dicitis: Hodie, aut crastino ibimus in illam civitatem, et faciemus ibi quidem annum, et mercabimur, et lucrum faciemus:</p>
 <p><a name="014">14</a> qui ignoratis quid erit in crastino.</p>
 <p><a name="015">15</a> Quæ est enim vita vestra? vapor est ad modicum parens, et deinceps exterminabitur; pro eo ut dicatis: Si Dominus voluerit. Et: Si vixerimus, faciemus hoc, aut illud.</p>
 <p><a name="016">16</a> Nunc autem exsultatis in superbiis vestris. Omnis exsultatio talis, maligna est.</p>
 <p><a name="017">17</a> Scienti igitur bonum facere, et non facienti, peccatum est illi.</p>
 <p></p><hr>
 <center>
 <a href="jam005.htm">Next: James Chapter 5</a></center>
 </body>