<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo034.htm">Polyglot</a> 
 <a href="../kjv/exo034.htm">KJV</a> 
 <a href="../sep/exo034.htm">Sep</a> 
 <a href="../tan/exo034.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo033.htm">Previous</a> 
 <a href="exo035.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 34</h3><p><a name="001">1</a> Ac deinceps: Præcide, ait, tibi duas tabulas lapideas instar priorum, et scribam super eas verba, quæ habuerunt tabulæ quas fregisti.</p>
 <p><a name="002">2</a> Esto paratus mane, ut ascendas statim in montem Sinai, stabisque mecum super verticem montis.</p>
 <p><a name="003">3</a> Nullus ascendat tecum, nec videatur quispiam per totum montem: boves quoque et oves non pascantur e contra.</p>
 <p><a name="004">4</a> Excidit ergo duas tabulas lapideas, quales antea fuerant: et de nocte consurgens ascendit in montem Sinai, sicut præceperat ei Dominus, portans secum tabulas.</p>
 <p><a name="005">5</a> Cumque descendisset Dominus per nubem, stetit Moyses cum eo, invocans nomen Domini.</p>
 <p><a name="006">6</a> Quo transeunte coram eo, ait: Dominator Domine Deus, misericors et clemens, patiens et multæ miserationis, ac verax,</p>
 <p><a name="007">7</a> qui custodis misericordiam in millia; qui aufers iniquitatem, et scelera, atque peccata, nullusque apud te per se innocens est; qui reddis iniquitatem patrum filiis, ac nepotibus in tertiam et quartam progeniem.</p>
 <p><a name="008">8</a> Festinusque Moyses, curvatus est pronus in terram, et adorans</p>
 <p><a name="009">9</a> ait: Si inveni gratiam in conspectu tuo, Domine, obsecro ut gradiaris nobiscum (populus enim duræ cervicis est) et auferas iniquitates nostras atque peccata, nosque possideas.<br>
 </p>
 <p><a name="010">10</a> Respondit Dominus: Ego inibo pactum videntibus cunctis: signa faciam quæ numquam visa sunt super terram, nec in ullis gentibus, ut cernat populus iste, in cujus es medio, opus Domini terribile quod facturus sum.</p>
 <p><a name="011">11</a> Observa cuncta quæ hodie mando tibi: ego ipse ejiciam ante faciem tuam Amorrhæum, et Chananæum, et Hethæum, Pherezæum quoque, et Hevæum, et Jebusæum.</p>
 <p><a name="012">12</a> Cave ne umquam cum habitatoribus terræ illius jungas amicitias, quæ sint tibi in ruinam:</p>
 <p><a name="013">13</a> sed aras eorum destrue, confringe statuas, lucosque succide:</p>
 <p><a name="014">14</a> noli adorare deum alienum. Dominus zelotes nomen ejus; Deus est æmulator.</p>
 <p><a name="015">15</a> Ne ineas pactum cum hominibus illarum regionum: ne, cum fornicati fuerint cum diis suis, et adoraverint simulacra eorum, vocet te quispiam ut comedas de immolatis.</p>
 <p><a name="016">16</a> Nec uxorem de filiabus eorum accipies filiis tuis: ne, postquam ipsæ fuerint fornicatæ, fornicari faciant et filios tuos in deos suos.</p>
 <p><a name="017">17</a> Deos conflatiles non facies tibi.</p>
 <p><a name="018">18</a> Solemnitatem azymorum custodies. Septem diebus vesceris azymis, sicut præcepi tibi, in tempore mensis novorum: mense enim verni temporis egressus es de Ægypto.</p>
 <p><a name="019">19</a> Omne quod aperit vulvam generis masculini, meum erit. De cunctis animantibus, tam de bobus, quam de ovibus, meum erit.</p>
 <p><a name="020">20</a> Primogenitum asini redimes ove: sin autem nec pretium pro eo dederis, occidetur. Primogenitum filiorum tuorum redimes: nec apparebis in conspectu meo vacuus.</p>
 <p><a name="021">21</a> Sex diebus operaberis; die septimo cessabis arare et metere.</p>
 <p><a name="022">22</a> Solemnitatem hebdomadarum facies tibi in primitiis frugum messis tuæ triticeæ, et solemnitatem, quando redeunte anni tempore cuncta conduntur.</p>
 <p><a name="023">23</a> Tribus temporibus anni apparebit omne masculinum tuum in conspectu omnipotentis Domini Dei Israël.</p>
 <p><a name="024">24</a> Cum enim tulero gentes a facie tua, et dilatavero terminos tuos, nullus insidiabitur terræ tuæ, ascendente te, et apparente in conspectu Domini Dei tui ter in anno.</p>
 <p><a name="025">25</a> Non immolabis super fermento sanguinem hostiæ meæ: neque residebit mane de victima solemnitatis Phase.</p>
 <p><a name="026">26</a> Primitias frugum terræ tuæ offeres in domo Domini Dei tui. Non coques hædum in lacte matris suæ.</p>
 <p><a name="027">27</a> Dixitque Dominus ad Moysen: Scribe tibi verba hæc, quibus et tecum et cum Israël pepigi fdus.<br>
 </p>
 <p><a name="028">28</a> Fuit ergo ibi cum Domino quadraginta dies et quadraginta noctes: panem non comedit, et aquam non bibit, et scripsit in tabulis verba fderis decem.</p>
 <p><a name="029">29</a> Cumque descenderet Moyses de monte Sinai, tenebat duas tabulas testimonii, et ignorabat quod cornuta esset facies sua ex consortio sermonis Domini.</p>
 <p><a name="030">30</a> Videntes autem Aaron et filii Israël cornutam Moysi faciem, timuerunt prope accedere.</p>
 <p><a name="031">31</a> Vocatique ab eo, reversi sunt tam Aaron, quam principes synagogæ. Et postquam locutus est ad eos,</p>
 <p><a name="032">32</a> venerunt ad eum etiam omnes filii Israël: quibus præcepit cuncta quæ audierat a Domino in monte Sinai.</p>
 <p><a name="033">33</a> Impletisque sermonibus, posuit velamen super faciem suam.</p>
 <p><a name="034">34</a> Quod ingressus ad Dominum, et loquens cum eo, auferebat donec exiret, et tunc loquebatur ad filios Israël omnia quæ sibi fuerant imperata.</p>
 <p><a name="035">35</a> Qui videbant faciem egredientis Moysi esse cornutam, sed operiebat ille rursus faciem suam, siquando loquebatur ad eos.</p>
 <p></p><hr>
 <center>
 <a href="exo035.htm">Next: Exodus Chapter 35</a></center>
 </body>