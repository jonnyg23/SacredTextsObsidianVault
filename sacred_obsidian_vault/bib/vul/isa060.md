<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa060.htm">Polyglot</a> 
 <a href="../kjv/isa060.htm">KJV</a> 
 <a href="../sep/isa060.htm">Sep</a> 
 <a href="../tan/isa060.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa059.htm">Previous</a> 
 <a href="isa061.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 60</h3><p><a name="001">1</a> [Surge, illuminare, Jerusalem, quia venit lumen tuum,<br> et gloria Domini super te orta est.<br></p>
 <p><a name="002">2</a> Quia ecce tenebræ operient terram,<br> et caligo populos;<br> super te autem orietur Dominus,<br> et gloria ejus in te videbitur.<br></p>
 <p><a name="003">3</a> Et ambulabunt gentes in lumine tuo,<br> et reges in splendore ortus tui.<br></p>
 <p><a name="004">4</a> Leva in circuitu oculos tuos, et vide:<br> omnes isti congregati sunt, venerunt tibi;<br> filii tui de longe venient<br> et filiæ tuæ de latere surgent.<br></p>
 <p><a name="005">5</a> Tunc videbis, et afflues;<br> mirabitur et dilatabitur cor tuum:<br> quando conversa fuerit ad te multitudo maris;<br> fortitudo gentium venerit tibi.<br></p>
 <p><a name="006">6</a> Inundatio camelorum operiet te,<br> dromedarii Madian et Epha;<br> omnes de Saba venient,<br> aurum et thus deferentes,<br> et laudem Domino annuntiantes.<br></p>
 <p><a name="007">7</a> Omne pecus Cedar congregabitur tibi;<br> arietes Nabaioth ministrabunt tibi:<br> offerentur super placabili altari meo,<br> et domum majestatis meæ glorificabo.<br></p>
 <p><a name="008">8</a> Qui sunt isti qui ut nubes volant,<br> et quasi columbæ ad fenestras suas?<br></p>
 <p><a name="009">9</a> Me enim insulæ exspectant,<br> et naves maris in principio,<br> ut adducam filios tuos de longe;<br> argentum eorum, et aurum eorum cum eis,<br> nomini Domini Dei tui,<br> et Sancto Israël, quia glorificavit te.<br></p>
 <p><a name="010">10</a> Et ædificabunt filii peregrinorum muros tuos,<br> et reges eorum ministrabunt tibi;<br> in indignatione enim mea percussi te,<br> et in reconciliatione mea misertus sum tui.<br></p>
 <p><a name="011">11</a> Et aperientur portæ tuæ jugiter;<br> die ac nocte non claudentur,<br> ut afferatur ad te fortitudo gentium,<br> et reges earum adducantur.<br></p>
 <p><a name="012">12</a> Gens enim et regnum quod non servierit tibi peribit,<br> et gentes solitudine vastabuntur.<br></p>
 <p><a name="013">13</a> Gloria Libani ad te veniet,<br> abies, et buxus, et pinus simul<br> ad ornandum locum sanctificationis meæ;<br> et locum pedum meorum glorificabo.<br></p>
 <p><a name="014">14</a> Et venient ad te curvi filii eorum qui humiliaverunt te,<br> et adorabunt vestigia pedum tuorum omnes qui detrahebant tibi:<br> et vocabunt te civitatem Domini,<br> Sion Sancti Israël.<br></p>
 <p><a name="015">15</a> Pro eo quod fuisti derelicta<br> et odio habita,<br> et non erat qui per te transiret:<br> ponam te in superbiam sæculorum,<br> gaudium in generationem et generationem:<br></p>
 <p><a name="016">16</a> et suges lac gentium,<br> et mamilla regum lactaberis;<br> et scies quia ego Dominus salvans te,<br> et redemptor tuus, Fortis Jacob.<br></p>
 <p><a name="017">17</a> Pro ære afferam aurum,<br> et pro ferro afferam argentum,<br> et pro lignis æs,<br> et pro lapidibus ferrum:<br> et ponam visitationem tuam pacem,<br> et præpositos tuos justitiam.<br></p>
 <p><a name="018">18</a> Non audietur ultra iniquitas in terra tua;<br> vastitas et contritio in terminis tuis:<br> et occupabit salus muros tuos,<br> et portas tuas laudatio.<br></p>
 <p><a name="019">19</a> Non erit tibi amplius sol ad lucendum per diem,<br> nec splendor lunæ illuminabit te:<br> sed erit tibi Dominus in lucem sempiternam,<br> et Deus tuus in gloriam tuam.<br></p>
 <p><a name="020">20</a> Non occidet ultra sol tuus,<br> et luna tua non minuetur,<br> quia erit tibi Dominus in lucem sempiternam,<br> et complebuntur dies luctus tui.<br></p>
 <p><a name="021">21</a> Populus autem tuus omnes justi;<br> in perpetuum hæreditabunt terram:<br> germen plantationis meæ,<br> opus manus meæ ad glorificandum.<br></p>
 <p><a name="022">22</a> Minimus erit in mille,<br> et parvulus in gentem fortissimam.<br> Ego Dominus in tempore ejus<br> subito faciam istud.]</p>
 <p></p><hr>
 <center>
 <a href="isa061.htm">Next: Isaiah Chapter 61</a></center>
 </body>