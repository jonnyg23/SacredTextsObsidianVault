<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1009.htm">Polyglot</a> 
 <a href="../gnt/co1009.htm">GNT</a> 
 <a href="../kjv/co1009.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1008.htm">Previous</a> 
 <a href="co1010.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 9</h3><p><a name="001">1</a> Non sum liber? non sum Apostolus? nonne Christum Jesum Dominum nostrum vidi? nonne opus meum vos estis in Domino?</p>
 <p><a name="002">2</a> Et si aliis non sum Apostolus, sed tamen vobis sum: nam signaculum apostolatus mei vos estis in Domino.</p>
 <p><a name="003">3</a> Mea defensio apud eos qui me interrogant, hæc est:</p>
 <p><a name="004">4</a> Numquid non habemus potestatem manducandi et bibendi?</p>
 <p><a name="005">5</a> numquid non habemus potestatem mulierem sororem circumducendi sicut et ceteri Apostoli, et fratres Domini, et Cephas?</p>
 <p><a name="006">6</a> aut ego solus, et Barnabas, non habemus potestatem hoc operandi?</p>
 <p><a name="007">7</a> Quis militat suis stipendiis umquam? quis plantat vineam, et de fructu ejus non edit? quis pascit gregem, et de lacte gregis non manducat?</p>
 <p><a name="008">8</a> Numquid secundum hominem hæc dico? an et lex hæc non dicit?</p>
 <p><a name="009">9</a> Scriptum est enim in lege Moysi: Non alligabis os bovi trituranti. Numquid de bobus cura est Deo?</p>
 <p><a name="010">10</a> an propter nos utique hoc dicit? Nam propter nos scripta sunt: quoniam debet in spe qui arat, arare: et qui triturat, in spe fructus percipiendi.</p>
 <p><a name="011">11</a> Si nos vobis spiritualia seminavimus, magnum est si nos carnalia vestra metamus?</p>
 <p><a name="012">12</a> Si alii potestatis vestræ participes sunt, quare non potius nos? Sed non usi sumus hac potestate: sed omnia sustinemus, ne quod offendiculum demus Evangelio Christi.</p>
 <p><a name="013">13</a> Nescitis quoniam qui in sacrario operantur quæ de sacrario sunt, edunt: et qui altari deserviunt, cum altari participant?</p>
 <p><a name="014">14</a> Ita et Dominus ordinavit iis qui Evangelium annuntiant, de Evangelio vivere.</p>
 <p><a name="015">15</a> Ego autem nullo horum usus sum. Non autem scripsi hæc ut ita fiant in me: bonum est enim mihi magis mori, quam ut gloriam meam quis evacuet.</p>
 <p><a name="016">16</a> Nam si evangelizavero, non est mihi gloria: necessitas enim mihi incumbit: væ enim mihi est, si non evangelizavero.</p>
 <p><a name="017">17</a> Si enim volens hoc ago, mercedem habeo: si autem invitus, dispensatio mihi credita est.</p>
 <p><a name="018">18</a> Quæ est ergo merces mea? ut Evangelium prædicans, sine sumptu ponam Evangelium, ut non abutar potestate mea in Evangelio.<br>
 </p>
 <p><a name="019">19</a> Nam cum liber essem ex omnibus, omnium me servum feci, ut plures lucrifacerem.</p>
 <p><a name="020">20</a> Et factus sum Judæis tamquam Judæus, ut Judæos lucrarer:</p>
 <p><a name="021">21</a> iis qui sub lege sunt, quasi sub lege essem (cum ipse non essem sub lege) ut eos qui sub lege erant, lucrifacerem: iis qui sine lege erant, tamquam sine lege essem (cum sine lege Dei non essem: sed in lege essem Christi) ut lucrifacerem eos qui sine lege erant.</p>
 <p><a name="022">22</a> Factus sum infirmis infirmus, ut infirmos lucrifacerem. Omnibus omnia factus sum, ut omnes facerem salvos.</p>
 <p><a name="023">23</a> Omnia autem facio propter Evangelium: ut particeps ejus efficiar.</p>
 <p><a name="024">24</a> Nescitis quod ii qui in stadio currunt, omnes quidem currunt, sed unus accipit bravium? Sic currite ut comprehendatis.</p>
 <p><a name="025">25</a> Omnis autem qui in agone contendit, ab omnibus se abstinet, et illi quidem ut corruptibilem coronam accipiant: nos autem incorruptam.</p>
 <p><a name="026">26</a> Ego igitur sic curro, non quasi in incertum: sic pugno, non quasi aërem verberans:</p>
 <p><a name="027">27</a> sed castigo corpus meum, et in servitutem redigo: ne forte cum aliis prædicaverim, ipse reprobus efficiar.</p>
 <p></p><hr>
 <center>
 <a href="co1010.htm">Next: 1 Corinthians Chapter 10</a></center>
 </body>