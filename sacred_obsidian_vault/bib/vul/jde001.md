<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jde001.htm">Polyglot</a> 
 <a href="../gnt/jde001.htm">GNT</a> 
 <a href="../kjv/jde001.htm">KJV</a> 
 
 <br>
 <br><a href="jde.htm">Jude Index</a><br>
  
 <a href="jo3001.htm">Previous</a> 
 <a href="rev001.htm">Next</a> 
 </center>
 <hr>
 
 <h3 align="CENTER">Vulgate (Latin): Jude Chapter 1</h3><p><a name="001">1</a> Judas Jesu Christi servus, frater autem Jacobi, his qui sunt in Deo Patre dilectis, et Christo Jesu conservatis, et vocatis.</p>
 <p><a name="002">2</a> Misericordia vobis, et pax, et caritas adimpleatur.<br>
 </p>
 <p><a name="003">3</a> Carissimi, omnem sollicitudinem faciens scribendi vobis de communi vestra salute, necesse habui scribere vobis: deprecans supercertari semel traditæ sanctis fidei.</p>
 <p><a name="004">4</a> Subintroierunt enim quidam homines (qui olim præscripti sunt in hoc judicium) impii, Dei nostri gratiam transferentes in luxuriam, et solum Dominatorem, et Dominum nostrum Jesum Christum negantes.<br>
 </p>
 <p><a name="005">5</a> Commonere autem vos volo, scientes semel omnia, quoniam Jesus populum de terra Ægypti salvans, secundo eos, qui non crediderunt, perdidit:</p>
 <p><a name="006">6</a> angelos vero, qui non servaverunt suum principatum, sed dereliquerunt suum domicilium, in judicium magni diei, vinculis æternis sub caligine reservavit.</p>
 <p><a name="007">7</a> Sicut Sodoma, et Gomorrha, et finitimæ civitates simili modo exfornicatæ, et abeuntes post carnem alteram, factæ sunt exemplum, ignis æterni pnam sustinentes.</p>
 <p><a name="008">8</a> Similiter et hi carnem quidem maculant, dominationem autem spernunt, majestatem autem blasphemant.</p>
 <p><a name="009">9</a> Cum Michaël Archangelus cum diabolo disputans altercaretur de Moysi corpore, non est ausus judicium inferre blasphemiæ: sed dixit: Imperet tibi Dominus.</p>
 <p><a name="010">10</a> Hi autem quæcumque quidem ignorant, blasphemant: quæcumque autem naturaliter, tamquam muta animalia, norunt, in his corrumpuntur.</p>
 <p><a name="011">11</a> Væ illis, quia in via Cain abierunt, et errore Balaam mercede effusi sunt, et in contradictione Core perierunt!<br>
 </p>
 <p><a name="012">12</a> Hi sunt in epulis suis maculæ, convivantes sine timore, semetipsos pascentes, nubes sine aqua, quæ a ventis circumferentur, arbores autumnales, infructuosæ, bis mortuæ, eradicatæ,</p>
 <p><a name="013">13</a> fluctus feri maris, despumantes suas confusiones, sidera errantia: quibus procella tenebrarum servata est in æternum.</p>
 <p><a name="014">14</a> Prophetavit autem et de his septimus ab Adam Enoch, dicens: Ecce venit Dominus in sanctis millibus suis</p>
 <p><a name="015">15</a> facere judicium contra omnes, et arguere omnes impios de omnibus operibus impietatis eorum, quibus impie egerunt, et de omnibus duris, quæ locuti sunt contra Deum peccatores impii.</p>
 <p><a name="016">16</a> Hi sunt murmuratores querulosi, secundum desideria sua ambulantes, et os eorum loquitur superba, mirantes personas quæstus causa.</p>
 <p><a name="017">17</a> Vos autem carissimi, memores estote verborum, quæ prædicta sunt ab apostolis Domini nostri Jesu Christi,</p>
 <p><a name="018">18</a> qui dicebant vobis, quoniam in novissimo tempore venient illusores, secundum desideria sua ambulantes in impietatibus.</p>
 <p><a name="019">19</a> Hi sunt, qui segregant semetipsos, animales, Spiritum non habentes.<br>
 </p>
 <p><a name="020">20</a> Vos autem carissimi superædificantes vosmetipsos sanctissimæ vestræ fidei, in Spiritu Sancto orantes,</p>
 <p><a name="021">21</a> vosmetipsos in dilectione Dei servate, exspectantes misericordiam Domini nostri Jesu Christi in vitam æternam.</p>
 <p><a name="022">22</a> Et hos quidem arguite judicatos:</p>
 <p><a name="023">23</a> illos vero salvate, de igne rapientes. Aliis autem miseremini in timore: odientes et eam, quæ carnalis est, maculatam tunicam.</p>
 <p><a name="024">24</a> Ei autem qui potens est vos conservare sine peccato et constituere ante conspectum gloriæ suæ immaculatos in exsultatione in adventu Domini nostri Jesu Christi,</p>
 <p><a name="025">25</a> soli Deo Salvatori nostro, per Jesum Christum Dominum nostrum, gloria et magnificentia, imperium et potestas ante omne sæculum, et nunc, et in omnia sæcula sæculorum. Amen.</p>
 <p></p>
 <p></p><hr>
 <center>
 <a href="rev001.htm">Next: Revelation Chapter 1</a></center>
 </body>