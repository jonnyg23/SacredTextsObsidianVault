<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze003.htm">Polyglot</a> 
 <a href="../kjv/eze003.htm">KJV</a> 
 <a href="../sep/eze003.htm">Sep</a> 
 <a href="../tan/eze003.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze002.htm">Previous</a> 
 <a href="eze004.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 3</h3><p><a name="001">1</a> Et dixit ad me: Fili hominis, quodcumque inveneris, comede: comede volumen istud, et vadens loquere ad filios Israël.</p>
 <p><a name="002">2</a> Et aperui os meum, et cibavit me volumine illo:</p>
 <p><a name="003">3</a> et dixit ad me: Fili hominis, venter tuus comedet, et viscera tua complebuntur volumine isto quod ego do tibi. Et comedi illud, et factum est in ore meo sicut mel dulce.</p>
 <p><a name="004">4</a> Et dixit ad me: Fili hominis, vade ad domum Israël, et loqueris verba mea ad eos.</p>
 <p><a name="005">5</a> Non enim ad populum profundi sermonis et ignotæ linguæ tu mitteris ad domum Israël:</p>
 <p><a name="006">6</a> neque ad populos multos profundi sermonis et ignotæ linguæ, quorum non possis audire sermones: et si ad illos mittereris, ipsi audirent te:</p>
 <p><a name="007">7</a> domus autem Israël nolunt audire te, quia nolunt audire me: omnis quippe domus Israël attrita fronte est, et duro corde.</p>
 <p><a name="008">8</a> Ecce dedi faciem tuam valentiorem faciebus eorum, et frontem tuam duriorem frontibus eorum:</p>
 <p><a name="009">9</a> ut adamantem et ut silicem dedi faciem tuam: ne timeas eos, neque metuas a facie eorum, quia domus exasperans est.<br>
 </p>
 <p><a name="010">10</a> Et dixit ad me: Fili hominis, omnes sermones meos quos ego loquor ad te, assume in corde tuo, et auribus tuis audi:</p>
 <p><a name="011">11</a> et vade, ingredere ad transmigrationem, ad filios populi tui, et loqueris ad eos: et dices eis: Hæc dicit Dominus Deus: si forte audiant et quiescant.</p>
 <p><a name="012">12</a> Et assumpsit me spiritus, et audivi post me vocem commotionis magnæ: Benedicta gloria Domini de loco suo:</p>
 <p><a name="013">13</a> et vocem alarum animalium percutientium alteram ad alteram, et vocem rotarum sequentium animalia, et vocem commotionis magnæ.</p>
 <p><a name="014">14</a> Spiritus quoque levavit me, et assumpsit me: et abii amarus in indignatione spiritus mei: manus enim Domini erat mecum, confortans me.</p>
 <p><a name="015">15</a> Et veni ad transmigrationem, ad acervum novarum frugum, ad eos qui habitabant juxta flumen Chobar: et sedi ubi illi sedebant, et mansi ibi septem diebus mrens in medio eorum.</p>
 <p><a name="016">16</a> Cum autem pertransissent septem dies, factum est verbum Domini ad me, dicens:</p>
 <p><a name="017">17</a> Fili hominis, speculatorem dedi te domui Israël, et audies de ore meo verbum, et annuntiabis eis ex me.</p>
 <p><a name="018">18</a> Si, dicente me ad impium: Morte morieris, non annuntiaveris ei, neque locutus fueris ut avertatur a via sua impia et vivat, ipse impius in iniquitate sua morietur, sanguinem autem ejus de manu tua requiram.</p>
 <p><a name="019">19</a> Si autem tu annuntiaveris impio, et ille non fuerit conversus ab impietate sua et a via sua impia, ipse quidem in iniquitate sua morietur: tu autem animam tuam liberasti.</p>
 <p><a name="020">20</a> Sed et si conversus justus a justitia sua fuerit, et fecerit iniquitatem, ponam offendiculum coram eo: ipse morietur quia non annuntiasti ei. In peccato suo morietur, et non erunt in memoria justitiæ ejus quas fecit: sanguinem vero ejus de manu tua requiram.</p>
 <p><a name="021">21</a> Si autem tu annuntiaveris justo ut non peccet justus, et ille non peccaverit, vivens vivet, quia annuntiasti ei, et tu animam tuam liberasti.<br>
 </p>
 <p><a name="022">22</a> Et facta est super me manus Domini, et dixit ad me: Surgens egredere in campum, et ibi loquar tecum.</p>
 <p><a name="023">23</a> Et surgens egressus sum in campum: et ecce ibi gloria Domini stabat, quasi gloria quam vidi juxta fluvium Chobar: et cecidi in faciem meam.</p>
 <p><a name="024">24</a> Et ingressus est in me spiritus, et statuit me super pedes meos, et locutus est mihi, et dixit ad me: Ingredere, et includere in medio domus tuæ.</p>
 <p><a name="025">25</a> Et tu, fili hominis, ecce data sunt super te vincula, et ligabunt te in eis, et non egredieris de medio eorum.</p>
 <p><a name="026">26</a> Et linguam tuam adhærere faciam palato tuo, et eris mutus, nec quasi vir objurgans, quia domus exasperans est.</p>
 <p><a name="027">27</a> Cum autem locutus fuero tibi, aperiam os tuum, et dices ad eos: Hæc dicit Dominus Deus: Qui audit, audiat, et qui quiescit, quiescat: quia domus exasperans est.</p>
 <p></p><hr>
 <center>
 <a href="eze004.htm">Next: Ezekiel Chapter 4</a></center>
 </body>