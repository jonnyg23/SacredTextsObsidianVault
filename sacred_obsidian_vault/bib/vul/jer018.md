<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer018.htm">Polyglot</a> 
 <a href="../kjv/jer018.htm">KJV</a> 
 <a href="../sep/jer018.htm">Sep</a> 
 <a href="../tan/jer018.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer017.htm">Previous</a> 
 <a href="jer019.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 18</h3><p><a name="001">1</a> Verbum quod factum est ad Jeremiam a Domino, dicens:</p>
 <p><a name="002">2</a> Surge, et descende in domum figuli, et ibi audies verba mea.</p>
 <p><a name="003">3</a> Et descendi in domum figuli, et ecce ipse faciebat opus super rotam.</p>
 <p><a name="004">4</a> Et dissipatum est vas quod ipse faciebat e luto manibus suis: conversusque fecit illud vas alterum, sicut placuerat in oculis ejus ut faceret.</p>
 <p><a name="005">5</a> Et factum est verbum Domini ad me, dicens:</p>
 <p><a name="006">6</a> [Numquid sicut figulus iste,<br> non potero vobis facere, domus Israël? ait Dominus:<br> ecce sicut lutum in manu figuli,<br> sic vos in manu mea, domus Israël.<br></p>
 <p><a name="007">7</a> Repente loquar adversum gentem et adversus regnum,<br> ut eradicem, et destruam, et disperdam illud:<br></p>
 <p><a name="008">8</a> si pnitentiam egerit gens illa a malo suo<br> quod locutus sum adversus eam,<br> agam et ego pnitentiam super malo<br> quod cogitavi ut facerem ei.<br></p>
 <p><a name="009">9</a> Et subito loquar de gente et de regno,<br> ut ædificem et plantem illud.<br></p>
 <p><a name="010">10</a> Si fecerit malum in oculis meis,<br> ut non audiat vocem meam,<br> pnitentiam agam super bono quod locutus sum ut facerem ei.<br></p>
 <p><a name="011">11</a> Nunc ergo dic viro Juda, et habitatoribus Jerusalem, dicens:<br> Hæc dicit Dominus:<br> Ecce ego fingo contra vos malum,<br> et cogito contra vos cogitationem:<br> revertatur unusquisque a via sua mala,<br> et dirigite vias vestras et studia vestra.<br></p>
 <p><a name="012">12</a> Qui dixerunt: Desperavimus:<br> post cogitationes enim nostras ibimus,<br> et unusquisque pravitatem cordis sui mali faciemus.<br></p>
 <p><a name="013">13</a> Ideo hæc dicit Dominus:<br> Interrogate gentes:<br> Quis audivit talia horribilia,<br> quæ fecit nimis virgo Israël?<br></p>
 <p><a name="014">14</a> Numquid deficiet de petra agri nix Libani?<br> aut evelli possunt aquæ erumpentes frigidæ, et defluentes?<br></p>
 <p><a name="015">15</a> Quia oblitus est mei populus meus,<br> frustra libantes,<br> et impingentes in viis suis,<br> in semitis sæculi,<br> ut ambularent per eas in itinere non trito,<br></p>
 <p><a name="016">16</a> ut fieret terra eorum in desolationem,<br> et in sibilum sempiternum:<br> omnis qui præterierit per eam obstupescet,<br> et movebit caput suum.<br></p>
 <p><a name="017">17</a> Sicut ventus urens dispergam eos coram inimico:<br> dorsum, et non faciem, ostendam eis in die perditionis eorum.]<br>
 </p>
 <p><a name="018">18</a> Et dixerunt: [Venite, et cogitemus contra Jeremiam cogitationes:<br> non enim peribit lex a sacerdote,<br> neque consilium a sapiente,<br> nec sermo a propheta:<br> venite, et percutiamus eum lingua,<br> et non attendamus ad universos sermones ejus.]</p>
 <p><a name="019">19</a> [Attende, Domine, ad me,<br> et audi vocem adversariorum meorum.<br></p>
 <p><a name="020">20</a> Numquid redditur pro bono malum,<br> quia foderunt foveam animæ meæ?<br> Recordare quod steterim in conspectu tuo<br> ut loquerer pro eis bonum,<br> et averterem indignationem tuam ab eis.<br></p>
 <p><a name="021">21</a> Propterea da filios eorum in famem,<br> et deduc eos in manus gladii:<br> fiant uxores eorum absque liberis, et viduæ:<br> et viri earum interficiantur morte:<br> juvenes eorum confodiantur gladio in prælio:<br></p>
 <p><a name="022">22</a> audiatur clamor de domibus eorum:<br> adduces enim super eos latronem repente,<br> quia foderunt foveam ut caperent me,<br> et laqueos absconderunt pedibus meis.<br></p>
 <p><a name="023">23</a> Tu autem, Domine, scis omne consilium eorum<br> adversum me in mortem:<br> ne propitieris iniquitati eorum,<br> et peccatum eorum a facie tua non deleatur:<br> fiant corruentes in conspectu tuo;<br> in tempore furoris tui abutere eis.]</p>
 <p></p><hr>
 <center>
 <a href="jer019.htm">Next: Jeremiah Chapter 19</a></center>
 </body>