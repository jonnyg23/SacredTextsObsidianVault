<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac003.htm">Polyglot</a> 
 <a href="../kjv/zac003.htm">KJV</a> 
 <a href="../sep/zac003.htm">Sep</a> 
 <a href="../tan/zac003.htm">Tan</a> 
 
 <br>
 <br><a href="zac.htm">Zechariah Index</a><br>
  
 <a href="zac002.htm">Previous</a> 
 <a href="zac004.htm">Next</a> 
 </center>
 <hr>
 
 <h3 align="CENTER">Vulgate (Latin): Zechariah Chapter 3</h3><p><a name="001">1</a> Et ostendit mihi Dominus Jesum sacerdotem magnum, stantem coram angelo Domini: et Satan stabat a dextris ejus ut adversaretur ei.</p>
 <p><a name="002">2</a> Et dixit Dominus ad Satan: Increpet Dominus in te, Satan! et increpet Dominus in te, qui elegit Jerusalem! numquid non iste torris est erutus de igne?</p>
 <p><a name="003">3</a> Et Jesus erat indutus vestibus sordidis, et stabat ante faciem angeli.</p>
 <p><a name="004">4</a> Qui respondit, et ait ad eos qui stabant coram se, dicens: Auferte vestimenta sordida ab eo. Et dixit ad eum: Ecce abstuli a te iniquitatem tuam, et indui te mutatoriis.</p>
 <p><a name="005">5</a> Et dixit: Ponite cidarim mundam super caput ejus. Et posuerunt cidarim mundam super caput ejus, et induerunt eum vestibus: et angelus Domini stabat.</p>
 <p><a name="006">6</a> Et contestabatur angelus Domini Jesum, dicens:</p>
 <p><a name="007">7</a> [Hæc dicit Dominus exercituum:<br> Si in viis meis ambulaveris,<br> et custodiam meam custodieris,<br> tu quoque judicabis domum meam,<br> et custodies atria mea,<br> et dabo tibi ambulantes de his qui nunc hic assistunt.<br></p>
 <p><a name="008">8</a> Audi, Jesu sacerdos magne,<br> tu et amici tui, qui habitant coram te,<br> quia viri portendentes sunt:<br> ecce enim ego adducam servum meum Orientem.<br></p>
 <p><a name="009">9</a> Quia ecce lapis quem dedi coram Jesu:<br> super lapidem unum septem oculi sunt:<br> ecce ego cælabo sculpturam ejus, ait Dominus exercituum,<br> et auferam iniquitatem terræ illius in die una.<br></p>
 <p><a name="010">10</a> In die illa, dicit Dominus exercituum,<br> vocabit vir amicum suum subter vitem et subter ficum.]</p>
 <p></p><hr>
 <center>
 <a href="zac004.htm">Next: Zechariah Chapter 4</a></center>
 </body>