<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa005.htm">Polyglot</a> 
 <a href="../kjv/isa005.htm">KJV</a> 
 <a href="../sep/isa005.htm">Sep</a> 
 <a href="../tan/isa005.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa004.htm">Previous</a> 
 <a href="isa006.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 5</h3><p><a name="001">1</a> [Cantabo dilecto meo<br> canticum patruelis mei vineæ suæ.<br> Vinea facta est dilecto meo<br> in cornu filio olei.<br></p>
 <p><a name="002">2</a> Et sepivit eam, et lapides elegit ex illa,<br> et plantavit eam electam;<br> et ædificavit turrim in medio ejus,<br> et torcular exstruxit in ea;<br> et exspectavit ut faceret uvas,<br> et fecit labruscas.<br></p>
 <p><a name="003">3</a> Nunc ergo, habitatores Jerusalem<br> et viri Juda,<br> judicate inter me<br> et vineam meam.<br></p>
 <p><a name="004">4</a> Quid est quod debui ultra facere vineæ meæ,<br> et non feci ei?<br> an quod exspectavi ut faceret uvas,<br> et fecit labruscas?<br></p>
 <p><a name="005">5</a> Et nunc ostendam vobis<br> quid ego faciam vineæ meæ:<br> auferam sepem ejus,<br> et erit in direptionem;<br> diruam maceriam ejus,<br> et erit in conculcationem.<br></p>
 <p><a name="006">6</a> Et ponam eam desertam;<br> non putabitur et non fodietur:<br> et ascendent vepres et spinæ,<br> et nubibus mandabo<br> ne pluant super eam imbrem.<br></p>
 <p><a name="007">7</a> Vinea enim Domini exercituum<br> domus Israël est;<br> et vir Juda<br> germen ejus delectabile:<br> et exspectavi ut faceret judicium,<br> et ecce iniquitas;<br> et justitiam, et ecce clamor.]<br>
 </p>
 <p><a name="008">8</a> [Væ qui conjungitis domum ad domum,<br> et agrum agro copulatis<br> usque ad terminum loci!<br> Numquid habitabitis vos soli<br> in medio terræ?<br></p>
 <p><a name="009">9</a> In auribus meis sunt hæc,<br> dicit Dominus exercituum;<br> nisi domus multæ desertæ fuerint,<br> grandes et pulchræ, absque habitatore.<br></p>
 <p><a name="010">10</a> Decem enim jugera vinearum facient lagunculam unam,<br> et triginta modii sementis facient modios tres.<br></p>
 <p><a name="011">11</a> Væ qui consurgitis mane<br> ad ebrietatem sectandam,<br> et potandum usque ad vesperam,<br> ut vino æstuetis!<br></p>
 <p><a name="012">12</a> Cithara, et lyra, et tympanum,<br> et tibia, et vinum in conviviis vestris;<br> et opus Domini non respicitis,<br> nec opera manuum ejus consideratis.<br></p>
 <p><a name="013">13</a> Propterea captivus ductus est populus meus,<br> quia non habuit scientiam,<br> et nobiles ejus interierunt fame,<br> et multitudo ejus siti exaruit.<br></p>
 <p><a name="014">14</a> Propterea dilatavit infernus animam suam,<br> et aperuit os suum absque ullo termino;<br> et descendent fortes ejus,<br> et populus ejus, et sublimes gloriosique ejus, ad eum.<br></p>
 <p><a name="015">15</a> Et incurvabitur homo, et humiliabitur vir,<br> et oculi sublimium deprimentur.<br></p>
 <p><a name="016">16</a> Et exaltabitur Dominus exercituum in judicio;<br> et Deus sanctus sanctificabitur in justitia.<br></p>
 <p><a name="017">17</a> Et pascentur agni juxta ordinem suum,<br> et deserta in ubertatem versa advenæ comedent.]<br>
 </p>
 <p><a name="018">18</a> [Væ qui trahitis iniquitatem<br> in funiculis vanitatis,<br> et quasi vinculum plaustri peccatum!<br></p>
 <p><a name="019">19</a> qui dicitis: Festinet,<br> et cito veniat opus ejus, ut videamus;<br> et appropiet, et veniat<br> consilium sancti Israël,<br> et sciemus illud!<br></p>
 <p><a name="020">20</a> Væ qui dicitis malum bonum,<br> et bonum malum;<br> ponentes tenebras lucem,<br> et lucem tenebras;<br> ponentes amarum in dulce,<br> et dulce in amarum!<br></p>
 <p><a name="021">21</a> Væ qui sapientes estis in oculis vestris,<br> et coram vobismetipsis prudentes.<br></p>
 <p><a name="022">22</a> Væ qui potentes estis ad bibendum vinum,<br> et viri fortes ad miscendam ebrietatem!<br></p>
 <p><a name="023">23</a> qui justificatis impium pro muneribus,<br> et justitiam justi aufertis ab eo!<br></p>
 <p><a name="024">24</a> Propter hoc, sicut devorat stipulam lingua ignis,<br> et calor flammæ exurit,<br> sic radix eorum quasi favilla erit,<br> et germen eorum ut pulvis ascendet;<br> abjecerunt enim legem Domini exercituum,<br> et eloquium sancti Israël blasphemaverunt.<br></p>
 <p><a name="025">25</a> Ideo iratus est furor Domini in populum suum,<br> et extendit manum suam super eum, et percussit eum:<br> et conturbati sunt montes,<br> et facta sunt morticina eorum quasi stercus in medio platearum.<br> In his omnibus non est adversus furor ejus,<br> sed adhuc manus ejus extenta.<br></p>
 <p><a name="026">26</a> Et elevabit signum in nationibus procul,<br> et sibilabit ad eum de finibus terræ:<br> et ecce festinus velociter veniet.<br></p>
 <p><a name="027">27</a> Non est deficiens neque laborans in eo;<br> non dormitabit, neque dormiet;<br> neque solvetur cingulum renum ejus,<br> nec rumpetur corrigia calceamenti ejus.<br></p>
 <p><a name="028">28</a> Sagittæ ejus acutæ, et omnes arcus ejus extenti.<br> Ungulæ equorum ejus ut silex,<br> et rotæ ejus quasi impetus tempestatis.<br></p>
 <p><a name="029">29</a> Rugitus ejus ut leonis;<br> rugiet ut catuli leonum:<br> et frendet, et tenebit prædam,<br> et amplexabitur, et non erit qui eruat.<br></p>
 <p><a name="030">30</a> Et sonabit super eum in die illa sicut sonitus maris:<br> aspiciemus in terram,<br> et ecce tenebræ tribulationis,<br> et lux obtenebrata est in caligine ejus.]</p>
 <p></p><hr>
 <center>
 <a href="isa006.htm">Next: Isaiah Chapter 6</a></center>
 </body>