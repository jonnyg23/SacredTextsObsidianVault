<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hos009.htm">Polyglot</a> 
 <a href="../kjv/hos009.htm">KJV</a> 
 <a href="../sep/hos009.htm">Sep</a> 
 <a href="../tan/hos009.htm">Tan</a> 
 
 <br>
 <br><a href="hos.htm">Hosea Index</a><br>
  
 <a href="hos008.htm">Previous</a> 
 <a href="hos010.htm">Next</a> 
 </center>
 <hr>
 
 <h3 align="CENTER">Vulgate (Latin): Hosea Chapter 9</h3><p><a name="001">1</a> [Noli lætari, Israël;<br> noli exsultare sicut populi:<br> quia fornicatus es a Deo tuo;<br> dilexisti mercedem super omnes areas tritici.<br></p>
 <p><a name="002">2</a> Area et torcular non pascet eos,<br> et vinum mentietur eis:<br></p>
 <p><a name="003">3</a> non habitabunt in terra Domini.<br> Reversus est Ephraim in Ægyptum,<br> et in Assyriis pollutum comedit.<br></p>
 <p><a name="004">4</a> Non libabunt Domino vinum,<br> et non placebunt ei.<br> Sacrificia eorum quasi panis lugentium;<br> omnes qui comedent eum, contaminabuntur:<br> quia panis eorum animæ ipsorum:<br> non intrabit in domum Domini.<br></p>
 <p><a name="005">5</a> Quid facietis in die solemni,<br> in die festivitatis Domini?<br></p>
 <p><a name="006">6</a> Ecce enim profecti sunt a vastitate:<br> Ægyptus congregabit eos;<br> Memphis sepeliet eos:<br> desiderabile argentum eorum urtica hæreditabit,<br> lappa in tabernaculis eorum.<br></p>
 <p><a name="007">7</a> Venerunt dies visitationis,<br> venerunt dies retributionis.<br> Scitote, Israël,<br> stultum prophetam,<br> insanum virum spiritualem,<br> propter multitudinem iniquitatis tuæ,<br> et multitudinem amentiæ.<br></p>
 <p><a name="008">8</a> Speculator Ephraim cum Deo meo,<br> propheta laqueus ruinæ factus est super omnes vias ejus;<br> insania in domo Dei ejus.<br></p>
 <p><a name="009">9</a> Profunde peccaverunt, sicut in diebus Gabaa.<br> Recordabitur iniquitatis eorum,<br> et visitabit peccata eorum.<br></p>
 <p><a name="010">10</a> Quasi uvas in deserto inveni Israël,<br> quasi prima poma ficulneæ in cacumine ejus vidi patres eorum:<br> ipsi autem intraverunt ad Beelphegor,<br> et abalienati sunt in confusionem,<br> et facti sunt abominabiles sicut ea quæ dilexerunt.<br></p>
 <p><a name="011">11</a> Ephraim quasi avis avolavit;<br> gloria eorum a partu, et ab utero, et a conceptu.<br></p>
 <p><a name="012">12</a> Quod etsi enutrierint filios suos,<br> absque liberis eos faciam in hominibus;<br> sed et væ eis cum recessero ab eis!<br></p>
 <p><a name="013">13</a> Ephraim, ut vidi, Tyrus erat fundata in pulchritudine;<br> et Ephraim educet ad interfectorem filios suos.<br></p>
 <p><a name="014">14</a> Da eis, Domine. Quid dabis eis?<br> da eis vulvam sine liberis, et ubera arentia.<br></p>
 <p><a name="015">15</a> Omnes nequitiæ eorum in Galgal,<br> quia ibi exosos habui eos.<br> Propter malitiam adinventionum eorum,<br> de domo mea ejiciam eos;<br> non addam ut diligam eos:<br> omnes principes eorum recedentes.<br></p>
 <p><a name="016">16</a> Percussus est Ephraim;<br> radix eorum exsiccata est:<br> fructum nequaquam facient,<br> quod etsi genuerint,<br> interficiam amantissima uteri eorum.<br></p>
 <p><a name="017">17</a> Abjiciet eos Deus meus, quia non audierunt eum,<br> et erunt vagi in nationibus.]</p>
 <p></p><hr>
 <center>
 <a href="hos010.htm">Next: Hosea Chapter 10</a></center>
 </body>