<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev011.htm">Polyglot</a> 
 <a href="../kjv/lev011.htm">KJV</a> 
 <a href="../sep/lev011.htm">Sep</a> 
 <a href="../tan/lev011.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev010.htm">Previous</a> 
 <a href="lev012.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 11</h3><p><a name="001">1</a> Locutusque est Dominus ad Moysen et Aaron, dicens:</p>
 <p><a name="002">2</a> Dicite filiis Israël: Hæc sunt animalia quæ comedere debetis de cunctis animantibus terræ:</p>
 <p><a name="003">3</a> omne quod habet divisam ungulam, et ruminat in pecoribus, comedetis.</p>
 <p><a name="004">4</a> Quidquid autem ruminat quidem, et habet ungulam, sed non dividit eam, sicut camelus et cetera, non comedetis illud, et inter immunda reputabitis.</p>
 <p><a name="005">5</a> Chrogryllus qui ruminat, ungulamque non dividit, immundus est.</p>
 <p><a name="006">6</a> Lepus quoque: nam et ipse ruminat, sed ungulam non dividit.</p>
 <p><a name="007">7</a> Et sus: qui cum ungulam dividat, non ruminat.</p>
 <p><a name="008">8</a> Horum carnibus non vescemini, nec cadavera contingetis, quia immunda sunt vobis.<br>
 </p>
 <p><a name="009">9</a> Hæc sunt quæ gignuntur in aquis, et vesci licitum est: omne quod habet pinnulas et squamas, tam in mari quam in fluminibus et stagnis, comedetis.</p>
 <p><a name="010">10</a> Quidquid autem pinnulas et squamas non habet, eorum quæ in aquis moventur et vivunt, abominabile vobis,</p>
 <p><a name="011">11</a> execrandumque erit: carnes eorum non comedetis, et morticina vitabitis.</p>
 <p><a name="012">12</a> Cuncta quæ non habent pinnulas et squamas in aquis, polluta erunt.<br>
 </p>
 <p><a name="013">13</a> Hæc sunt quæ de avibus comedere non debetis, et vitanda sunt vobis: aquilam, et gryphem, et haliæetum,</p>
 <p><a name="014">14</a> et milvum ac vulturem juxta genus suum,</p>
 <p><a name="015">15</a> et omne corvini generis in similitudinem suam,</p>
 <p><a name="016">16</a> struthionem, et noctuam, et larum, et accipitrem juxta genus suum:</p>
 <p><a name="017">17</a> bubonem, et mergulum, et ibin,</p>
 <p><a name="018">18</a> et cygnum, et onocrotalum, et porphyrionem,</p>
 <p><a name="019">19</a> herodionem, et charadrion juxta genus suum, upupam quoque, et vespertilionem.<br>
 </p>
 <p><a name="020">20</a> Omne de volucribus quod graditur super quatuor pedes, abominabile erit vobis.</p>
 <p><a name="021">21</a> Quidquid autem ambulat quidem super quatuor pedes, sed habet longiora retro crura, per quæ salit super terram,</p>
 <p><a name="022">22</a> comedere debetis, ut est bruchus in genere suo, et attacus atque ophiomachus, ac locusta, singula juxta genus suum.</p>
 <p><a name="023">23</a> Quidquid autem ex volucribus quatuor tantum habet pedes, execrabile erit vobis:</p>
 <p><a name="024">24</a> et quicumque morticina eorum tetigerit, polluetur, et erit immundus usque ad vesperum:</p>
 <p><a name="025">25</a> et si necesse fuerit ut portet quippiam horum mortuum, lavabit vestimenta sua, et immundus erit usque ad occasum solis.</p>
 <p><a name="026">26</a> Omne animal quod habet quidem ungulam, sed non dividit eam, nec ruminat, immundum erit: et qui tetigerit illud, contaminabitur.</p>
 <p><a name="027">27</a> Quod ambulat super manus ex cunctis animantibus, quæ incedunt quadrupedia, immundum erit: qui tetigerit morticina eorum, polluetur usque ad vesperum.</p>
 <p><a name="028">28</a> Et qui portaverit hujuscemodi cadavera, lavabit vestimenta sua, et immundus erit usque ad vesperum: quia omnia hæc immunda sunt vobis.</p>
 <p><a name="029">29</a> Hæc quoque inter polluta reputabuntur de his quæ moventur in terra, mustela et mus et crocodilus, singula juxta genus suum,</p>
 <p><a name="030">30</a> mygale, et chamæleon, et stellio, et lacerta, et talpa.<br>
 </p>
 <p><a name="031">31</a> Omnia hæc immunda sunt. Qui tetigerit morticina eorum, immundus erit usque ad vesperum:</p>
 <p><a name="032">32</a> et super quod ceciderit quidquam de morticinis eorum, polluetur, tam vas ligneum et vestimentum, quam pelles et cilicia: et in quocumque fit opus, tingentur aqua, et polluta erunt usque ad vesperum, et sic postea mundabuntur.</p>
 <p><a name="033">33</a> Vas autem fictile, in quod horum quidquam intro cecidit, polluetur, et idcirco frangendum est.</p>
 <p><a name="034">34</a> Omnis cibus, quem comedetis, si fusa fuerit super eum aqua, immundus erit: et omne liquens quod bibitur de universo vase, immundum erit.</p>
 <p><a name="035">35</a> Et quidquid de morticinis hujuscemodi ceciderit super illud, immundum erit: sive clibani, sive chytropodes, destruentur, et immundi erunt.</p>
 <p><a name="036">36</a> Fontes vero et cisternæ, et omnis aquarum congregatio munda erit. Qui morticinum eorum tetigerit, polluetur.</p>
 <p><a name="037">37</a> Si ceciderit super sementem, non polluet eam.</p>
 <p><a name="038">38</a> Si autem quispiam aqua sementem perfuderit, et postea morticinis tacta fuerit, illico polluetur.</p>
 <p><a name="039">39</a> Si mortuum fuerit animal, quod licet vobis comedere, qui cadaver ejus tetigerit, immundus erit usque ad vesperum:</p>
 <p><a name="040">40</a> et qui comederit ex eo quippiam, sive portaverit, lavabit vestimenta sua, et immundus erit usque ad vesperum.</p>
 <p><a name="041">41</a> Omne quod reptat super terram, abominabile erit, nec assumetur in cibum.</p>
 <p><a name="042">42</a> Quidquid super pectus quadrupes graditur, et multos habet pedes, sive per humum trahitur, non comedetis, quia abominabile est.</p>
 <p><a name="043">43</a> Nolite contaminare animas vestras, nec tangatis quidquam eorum, ne immundi sitis.</p>
 <p><a name="044">44</a> Ego enim sum Dominus Deus vester: sancti estote, quia ego sanctus sum. Ne polluatis animas vestras in omni reptili quod movetur super terram.</p>
 <p><a name="045">45</a> Ego enim sum Dominus, qui eduxi vos de terra Ægypti, ut essem vobis in Deum. Sancti eritis, quia ego sanctus sum.</p>
 <p><a name="046">46</a> Ista est lex animantium ac volucrum, et omnis animæ viventis, quæ movetur in aqua, et reptat in terra,</p>
 <p><a name="047">47</a> ut differentias noveritis mundi et immundi, et sciatis quid comedere et quid respuere debeatis.</p>
 <p></p><hr>
 <center>
 <a href="lev012.htm">Next: Leviticus Chapter 12</a></center>
 </body>