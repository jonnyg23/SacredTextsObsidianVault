<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze028.htm">Polyglot</a> 
 <a href="../kjv/eze028.htm">KJV</a> 
 <a href="../sep/eze028.htm">Sep</a> 
 <a href="../tan/eze028.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze027.htm">Previous</a> 
 <a href="eze029.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 28</h3><p><a name="001">1</a> Et factus est sermo Domini ad me, dicens:</p>
 <p><a name="002">2</a> Fili hominis, dic principi Tyri: [Hæc dicit Dominus Deus:<br> Eo quod elevatum est cor tuum,<br> et dixisti: Deus ego sum,<br> et in cathedra Dei sedi in corde maris,<br> cum sis homo, et non deus:<br> et dedisti cor tuum quasi cor Dei:<br></p>
 <p><a name="003">3</a> ecce sapientior es tu Daniele:<br> omne secretum non est absconditum a te:<br></p>
 <p><a name="004">4</a> in sapientia et prudentia tua fecisti tibi fortitudinem,<br> et acquisisti aurum et argentum in thesauris tuis:<br></p>
 <p><a name="005">5</a> in multitudine sapientiæ tuæ,<br> et in negotiatione tua multiplicasti tibi fortitudinem,<br> et elevatum est cor tuum in robore tuo:<br></p>
 <p><a name="006">6</a> propterea hæc dicit Dominus Deus:<br> Eo quod elevatum est cor tuum quasi cor dei,<br></p>
 <p><a name="007">7</a> idcirco ecce ego adducam super te alienos,<br> robustissimos gentium:<br> et nudabunt gladios suos super pulchritudinem sapientiæ tuæ,<br> et polluent decorem tuum.<br></p>
 <p><a name="008">8</a> Interficient, et detrahent te:<br> et morieris in interitu occisorum in corde maris.<br></p>
 <p><a name="009">9</a> Numquid dicens loqueris: Deus ego sum,<br> coram interficientibus te,<br> cum sis homo, et non deus,<br> in manu occidentium te?<br></p>
 <p><a name="010">10</a> Morte incircumcisorum morieris in manu alienorum,<br> quia ego locutus sum, ait Dominus Deus.]<br>
 </p>
 <p><a name="011">11</a> Et factus est sermo Domini ad me, dicens: Fili hominis, leva planctum super regem Tyri,</p>
 <p><a name="012">12</a> et dices ei: [Hæc dicit Dominus Deus:<br> Tu signaculum similitudinis,<br> plenus sapientia, et perfectus decore.<br></p>
 <p><a name="013">13</a> In deliciis paradisi Dei fuisti:<br> omnis lapis pretiosus operimentum tuum,<br> sardius, topazius, et jaspis,<br> chrysolithus, et onyx, et beryllus,<br> sapphirus, et carbunculus, et smaragdus:<br> aurum, opus decoris tui:<br> et foramina tua, in die qua conditus es, præparata sunt.<br></p>
 <p><a name="014">14</a> Tu cherub extentus, et protegens,<br> et posui te in monte sancto Dei:<br> in medio lapidum ignitorum ambulasti,<br></p>
 <p><a name="015">15</a> perfectus in viis tuis a die conditionis tuæ,<br> donec inventa est iniquitas in te.<br></p>
 <p><a name="016">16</a> In multitudine negotiationis tuæ<br> repleta sunt interiora tua iniquitate, et peccasti:<br> et ejeci te de monte Dei,<br> et perdidi te, o cherub protegens, de medio lapidum ignitorum.<br></p>
 <p><a name="017">17</a> Et elevatum est cor tuum in decore tuo;<br> perdidisti sapientiam tuam in decore tuo:<br> in terram projeci te;<br> ante faciem regum dedi te ut cernerent te.<br></p>
 <p><a name="018">18</a> In multitudine iniquitatum tuarum,<br> et iniquitate negotiationis tuæ,<br> polluisti sanctificationem tuam:<br> producam ergo ignem de medio tui, qui comedat te,<br> et dabo te in cinerem super terram,<br> in conspectu omnium videntium te.<br></p>
 <p><a name="019">19</a> Omnes qui viderint te in gentibus, obstupescent super te:<br> nihili factus es, et non eris in perpetuum.]<br>
 </p>
 <p><a name="020">20</a> Et factus est sermo Domini ad me, dicens:</p>
 <p><a name="021">21</a> Fili hominis, pone faciem tuam contra Sidonem, et prophetabis de ea:</p>
 <p><a name="022">22</a> et dices: [Hæc dicit Dominus Deus:<br> Ecce ego ad te, Sidon,<br> et glorificabor in medio tui:<br> et scient quia ego Dominus,<br> cum fecero in ea judicia,<br> et sanctificatus fuero in ea.<br></p>
 <p><a name="023">23</a> Et immittam ei pestilentiam,<br> et sanguinem in plateis ejus:<br> et corruent interfecti in medio ejus gladio per circuitum,<br> et scient quia ego Dominus.<br></p>
 <p><a name="024">24</a> Et non erit ultra domui Israël offendiculum amaritudinis,<br> et spina dolorem inferens undique<br> per circuitum eorum qui adversantur eis:<br> et scient quia ego Dominus Deus.<br></p>
 <p><a name="025">25</a> Hæc dicit Dominus Deus:<br> Quando congregavero domum Israël<br> de populis in quibus dispersi sunt,<br> sanctificabor in eis coram gentibus:<br> et habitabunt in terra sua,<br> quam dedi servo meo Jacob:<br></p>
 <p><a name="026">26</a> et habitabunt in ea securi,<br> et ædificabunt domos, et plantabunt vineas,<br> et habitabunt confidenter,<br> cum fecero judicia in omnibus qui adversantur eis per circuitum:<br> et scient quia ego Dominus Deus eorum.]</p>
 <p></p><hr>
 <center>
 <a href="eze029.htm">Next: Ezekiel Chapter 29</a></center>
 </body>