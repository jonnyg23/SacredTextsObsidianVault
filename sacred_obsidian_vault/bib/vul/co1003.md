<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1003.htm">Polyglot</a> 
 <a href="../gnt/co1003.htm">GNT</a> 
 <a href="../kjv/co1003.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1002.htm">Previous</a> 
 <a href="co1004.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 3</h3><p><a name="001">1</a> Et ego, fratres, non potui vobis loqui quasi spiritualibus, sed quasi carnalibus. Tamquam parvulis in Christo,</p>
 <p><a name="002">2</a> lac vobis potum dedi, non escam: nondum enim poteratis: sed nec nunc quidem potestis: adhuc enim carnales estis.</p>
 <p><a name="003">3</a> Cum enim sit inter vos zelus, et contentio: nonne carnales estis, et secundum hominem ambulatis?</p>
 <p><a name="004">4</a> Cum enim quis dicat: Ego quidem sum Pauli; alius autem: Ego Apollo: nonne homines estis?<br>
  Quid igitur est Apollo? quid vero Paulus?</p>
 <p><a name="005">5</a> ministri ejus, cui credidistis, ut unicuique sicut Dominus dedit.</p>
 <p><a name="006">6</a> Ego plantavi, Apollo rigavit: sed Deus incrementum dedit.</p>
 <p><a name="007">7</a> Itaque neque qui plantat est aliquid, neque qui rigat: sed qui incrementum dat, Deus.</p>
 <p><a name="008">8</a> Qui autem plantat, et qui rigat, unum sunt. Unusquisque autem propriam mercedem accipiet, secundum suum laborem.</p>
 <p><a name="009">9</a> Dei enim sumus adjutores: Dei agricultura estis, Dei ædificatio estis.</p>
 <p><a name="010">10</a> Secundum gratiam Dei, quæ data est mihi, ut sapiens architectus fundamentum posui: alius autem superædificat. Unusquisque autem videat quomodo superædificet.</p>
 <p><a name="011">11</a> Fundamentum enim aliud nemo potest ponere præter id quod positum est, quod est Christus Jesus.</p>
 <p><a name="012">12</a> Si quis autem superædificat super fundamentum hoc, aurum, argentum, lapides pretiosos, ligna, fnum, stipulam,</p>
 <p><a name="013">13</a> uniuscujusque opus manifestum erit: dies enim Domini declarabit, quia in igne revelabitur: et uniuscujusque opus quale sit, ignis probabit.</p>
 <p><a name="014">14</a> Si cujus opus manserit quod superædificavit, mercedem accipiet.</p>
 <p><a name="015">15</a> Si cujus opus arserit, detrimentum patietur: ipse autem salvus erit, sic tamen quasi per ignem.</p>
 <p><a name="016">16</a> Nescitis quia templum Dei estis, et Spiritus Dei habitat in vobis?</p>
 <p><a name="017">17</a> Si quis autem templum Dei violaverit, disperdet illum Deus. Templum enim Dei sanctum est, quod estis vos.<br>
 </p>
 <p><a name="018">18</a> Nemo se seducat: si quis videtur inter vos sapiens esse in hoc sæculo, stultus fiat ut sit sapiens.</p>
 <p><a name="019">19</a> Sapientia enim hujus mundi, stultitia est apud Deum. Scriptum est enim: Comprehendam sapientes in astutia eorum.</p>
 <p><a name="020">20</a> Et iterum: Dominus novit cogitationes sapientium quoniam vanæ sunt.</p>
 <p><a name="021">21</a> Nemo itaque glorietur in hominibus.</p>
 <p><a name="022">22</a> Omnia enim vestra sunt, sive Paulus, sive Apollo, sive Cephas, sive mundus, sive vita, sive mors, sive præsentia, sive futura: omnia enim vestra sunt:</p>
 <p><a name="023">23</a> vos autem Christi: Christus autem Dei.</p>
 <p></p><hr>
 <center>
 <a href="co1004.htm">Next: 1 Corinthians Chapter 4</a></center>
 </body>