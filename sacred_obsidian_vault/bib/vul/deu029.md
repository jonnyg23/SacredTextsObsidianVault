<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu029.htm">Polyglot</a> 
 <a href="../kjv/deu029.htm">KJV</a> 
 <a href="../sep/deu029.htm">Sep</a> 
 <a href="../tan/deu029.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu028.htm">Previous</a> 
 <a href="deu030.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 29</h3><p><a name="001">1</a> Hæc sunt verba fderis quod præcepit Dominus Moysi ut feriret cum filiis Israël in terra Moab: præter illud fdus, quod cum eis pepigit in Horeb.<br>
 </p>
 <p><a name="002">2</a> Vocavitque Moyses omnem Israël, et dixit ad eos: Vos vidistis universa, quæ fecit Dominus coram vobis in terra Ægypti Pharaoni, et omnibus servis ejus, universæque terræ illius,</p>
 <p><a name="003">3</a> tentationes magnas, quas viderunt oculi tui, signa illa, portentaque ingentia,</p>
 <p><a name="004">4</a> et non dedit vobis Dominus cor intelligens, et oculos videntes, et aures quæ possunt audire, usque in præsentem diem.</p>
 <p><a name="005">5</a> Adduxit vos quadraginta annis per desertum: non sunt attrita vestimenta vestra, nec calceamenta pedum vestrorum vetustate consumpta sunt.</p>
 <p><a name="006">6</a> Panem non comedistis, vinum et siceram non bibistis: ut sciretis quia ego sum Dominus Deus vester.</p>
 <p><a name="007">7</a> Et venistis ad hunc locum: egressusque est Sehon rex Hesebon, et Og rex Basan, occurrentes nobis ad pugnam. Et percussimus eos,</p>
 <p><a name="008">8</a> et tulimus terram eorum, ac tradidimus possidendam Ruben et Gad, et dimidiæ tribui Manasse.</p>
 <p><a name="009">9</a> Custodite ergo verba pacti hujus, et implete ea: ut intelligatis universa quæ facitis.<br>
 </p>
 <p><a name="010">10</a> Vos statis hodie cuncti coram Domino Deo vestro, principes vestri, et tribus, ac majores natu, atque doctores, omnis populus Israël,</p>
 <p><a name="011">11</a> liberi et uxores vestræ, et advena qui tecum moratur in castris, exceptis lignorum cæsoribus, et his qui comportant aquas:</p>
 <p><a name="012">12</a> ut transeas in fdere Domini Dei tui, et in jurejurando quod hodie Dominus Deus tuus percutit tecum:</p>
 <p><a name="013">13</a> ut suscitet te sibi in populum, et ipse sit Deus tuus sicut locutus est tibi, et sicut juravit patribus tuis, Abraham, Isaac, et Jacob.</p>
 <p><a name="014">14</a> Nec vobis solis ego hoc fdus ferio, et hæc juramenta confirmo,</p>
 <p><a name="015">15</a> sed cunctis præsentibus et absentibus.</p>
 <p><a name="016">16</a> Vos enim nostis quomodo habitaverimus in terra Ægypti, et quomodo transierimus per medium nationum, quas transeuntes</p>
 <p><a name="017">17</a> vidistis abominationes et sordes, id est, idola eorum, lignum et lapidem, argentum et aurum, quæ colebant.<br>
 </p>
 <p><a name="018">18</a> Ne forte sit inter vos vir aut mulier, familia aut tribus, cujus cor aversum est hodie a Domino Deo nostro, ut vadat et serviat diis illarum gentium: et sit inter vos radix germinans fel et amaritudinem.</p>
 <p><a name="019">19</a> Cumque audierit verba juramenti hujus, benedicat sibi in corde suo, dicens: Pax erit mihi, et ambulabo in pravitate cordis mei: et absumat ebria sitientem,</p>
 <p><a name="020">20</a> et Dominus non ignoscat ei: sed tunc quam maxime furor ejus fumet, et zelus contra hominem illum, et sedeant super eum omnia maledicta, quæ scripta sunt in hoc volumine: et deleat Dominus nomen ejus sub cælo,</p>
 <p><a name="021">21</a> et consumat eum in perditionem ex omnibus tribubus Israël, juxta maledictiones, quæ in libro legis hujus ac fderis continentur.<br>
 </p>
 <p><a name="022">22</a> Dicetque sequens generatio, et filii qui nascentur deinceps, et peregrini qui de longe venerint, videntes plagas terræ illius, et infirmitates, quibus eam afflixerit Dominus,</p>
 <p><a name="023">23</a> sulphure, et salis ardore comburens, ita ut ultra non seratur, nec virens quippiam germinet, in exemplum subversionis Sodomæ et Gomorrhæ, Adamæ et Seboim, quas subvertit Dominus in ira et furore suo.</p>
 <p><a name="024">24</a> Et dicent omnes gentes: Quare sic fecit Dominus terræ huic? quæ est hæc ira furoris ejus immensa?</p>
 <p><a name="025">25</a> Et respondebunt: Quia dereliquerunt pactum Domini, quod pepigit cum patribus eorum, quando eduxit eos de terra Ægypti:</p>
 <p><a name="026">26</a> et servierunt diis alienis, et adoraverunt eos, quos nesciebant, et quibus non fuerant attributi:</p>
 <p><a name="027">27</a> idcirco iratus est furor Domini contra terram istam, ut induceret super eam omnia maledicta, quæ in hoc volumine scripta sunt:</p>
 <p><a name="028">28</a> et ejecit eos de terra sua in ira et in furore, et in indignatione maxima, projecitque in terram alienam, sicut hodie comprobatur.</p>
 <p><a name="029">29</a> Abscondita, Domino Deo nostro; quæ manifesta sunt, nobis et filiis nostris usque in sempiternum, ut faciamus universa verba legis hujus.</p>
 <p></p><hr>
 <center>
 <a href="deu030.htm">Next: Deuteronomy Chapter 30</a></center>
 </body>