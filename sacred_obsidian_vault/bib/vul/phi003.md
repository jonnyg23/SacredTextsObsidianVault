<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/phi003.htm">Polyglot</a> 
 <a href="../gnt/phi003.htm">GNT</a> 
 <a href="../kjv/phi003.htm">KJV</a> 
 
 <br>
 <br><a href="phi.htm">Philippians Index</a><br>
  
 <a href="phi002.htm">Previous</a> 
 <a href="phi004.htm">Next</a> 
 </center>
 <hr>
 
 <h3 align="CENTER">Vulgate (Latin): Philippians Chapter 3</h3><p><a name="001">1</a> De cetero, fratres mei, gaudete in Domino. Eadem vobis scribere, mihi quidem non pigrum, vobis autem necessarium.</p>
 <p><a name="002">2</a> Videte canes, videte malos operarios, videte concisionem.</p>
 <p><a name="003">3</a> Nos enim sumus circumcisio, qui spiritu servimus Deo, et gloriamur in Christo Jesu, et non in carne fiduciam habentes,</p>
 <p><a name="004">4</a> quamquam ego habeam confidentiam et in carne. Si quis alius videtur confidere in carne, ego magis,</p>
 <p><a name="005">5</a> circumcisus octavo die, ex genere Israël, de tribu Benjamin, Hebræus ex Hebræis, secundum legem pharisæus,</p>
 <p><a name="006">6</a> secundum æmulationem persequens Ecclesiam Dei, secundum justitiam, quæ in lege est, conversatus sine querela.</p>
 <p><a name="007">7</a> Sed quæ mihi fuerunt lucra, hæc arbitratus sum propter Christum detrimenta.</p>
 <p><a name="008">8</a> Verumtamen existimo omnia detrimentum esse propter eminentem scientiam Jesu Christi Domini mei: propter quem omnia detrimentum feci, et arbitror ut stercora, ut Christum lucrifaciam,</p>
 <p><a name="009">9</a> et inveniar in illo non habens meam justitiam, quæ ex lege est, sed illam, quæ ex fide est Christi Jesu: quæ ex Deo est justitia in fide,</p>
 <p><a name="010">10</a> ad cognoscendum illum, et virtutem resurrectionis ejus, et societatem passionum illius: configuratus morti ejus:</p>
 <p><a name="011">11</a> si quo modo occurram ad resurrectionem, quæ est ex mortuis:</p>
 <p><a name="012">12</a> non quod jam acceperim, aut jam perfectus sim: sequor autem, si quomodo comprehendam in quo et comprehensus sum a Christo Jesu.</p>
 <p><a name="013">13</a> Fratres, ego me non arbitror comprehendisse. Unum autem, quæ quidem retro sunt obliviscens, ad ea vero quæ sunt priora, extendens meipsum,</p>
 <p><a name="014">14</a> ad destinatum persequor, ad bravium supernæ vocationis Dei in Christo Jesu.</p>
 <p><a name="015">15</a> Quicumque ergo perfecti sumus, hoc sentiamus: et si quid aliter sapitis, et hoc vobis Deus revelabit.</p>
 <p><a name="016">16</a> Verumtamen ad quod pervenimus ut idem sapiamus, et in eadem permaneamus regula.</p>
 <p><a name="017">17</a> Imitatores mei estote, fratres, et observate eos qui ita ambulant, sicut habetis formam nostram.</p>
 <p><a name="018">18</a> Multi enim ambulant, quos sæpe dicebam vobis (nunc autem et flens dico) inimicos crucis Christi:</p>
 <p><a name="019">19</a> quorum finis interitus: quorum Deus venter est: et gloria in confusione ipsorum, qui terrena sapiunt.</p>
 <p><a name="020">20</a> Nostra autem conversatio in cælis est: unde etiam Salvatorem exspectamus Dominum nostrum Jesum Christum,</p>
 <p><a name="021">21</a> qui reformabit corpus humilitatis nostræ, configuratum corpori claritatis suæ, secundum operationem, qua etiam possit subjicere sibi omnia.</p>
 <p></p><hr>
 <center>
 <a href="phi004.htm">Next: Philippians Chapter 4</a></center>
 </body>