<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen022.htm">Polyglot</a> 
 <a href="../kjv/gen022.htm">KJV</a> 
 <a href="../sep/gen022.htm">Sep</a> 
 <a href="../tan/gen022.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen021.htm">Previous</a> 
 <a href="gen023.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 22</h3><p><a name="001">1</a> Quæ postquam gesta sunt, tentavit Deus Abraham, et dixit ad eum: Abraham, Abraham. At ille respondit: Adsum.</p>
 <p><a name="002">2</a> Ait illi: Tolle filium tuum unigenitum, quem diligis, Isaac, et vade in terram visionis, atque ibi offeres eum in holocaustum super unum montium quem monstravero tibi.</p>
 <p><a name="003">3</a> Igitur Abraham de nocte consurgens, stravit asinum suum, ducens secum duos juvenes, et Isaac filium suum: cumque concidisset ligna in holocaustum, abiit ad locum quem præceperat ei Deus.</p>
 <p><a name="004">4</a> Die autem tertio, elevatis oculis, vidit locum procul:</p>
 <p><a name="005">5</a> dixitque ad pueros suos: Expectate hic cum asino: ego et puer illuc usque properantes, postquam adoraverimus, revertemur ad vos.</p>
 <p><a name="006">6</a> Tulit quoque ligna holocausti, et imposuit super Isaac filium suum: ipse vero portabat in manibus ignem et gladium. Cumque duo pergerent simul,</p>
 <p><a name="007">7</a> dixit Isaac patri suo: Pater mi. At ille respondit: Quid vis, fili? Ecce, inquit, ignis et ligna: ubi est victima holocausti?</p>
 <p><a name="008">8</a> Dixit autem Abraham: Deus providebit sibi victimam holocausti, fili mi. Pergebant ergo pariter.</p>
 <p><a name="009">9</a> Et venerunt ad locum quem ostenderat ei Deus, in quo ædificavit altare, et desuper ligna composuit; cumque alligasset Isaac filium suum, posuit eum in altare super struem lignorum.</p>
 <p><a name="010">10</a> Extenditque manum, et arripuit gladium, ut immolaret filium suum.</p>
 <p><a name="011">11</a> Et ecce angelus Domini de cælo clamavit, dicens: Abraham, Abraham. Qui respondit: Adsum.</p>
 <p><a name="012">12</a> Dixitque ei: Non extendas manum tuam super puerum, neque facias illi quidquam: nunc cognovi quod times Deum, et non pepercisti unigenito filio tuo propter me.</p>
 <p><a name="013">13</a> Levavit Abraham oculos suos, viditque post tergum arietem inter vepres hærentem cornibus, quem assumens obtulit holocaustum pro filio.</p>
 <p><a name="014">14</a> Appellavitque nomen loci illius, Dominus videt. Unde usque hodie dicitur: In monte Dominus videbit.<br>
 </p>
 <p><a name="015">15</a> Vocavit autem angelus Domini Abraham secundo de cælo, dicens:</p>
 <p><a name="016">16</a> Per memetipsum juravi, dicit Dominus: quia fecisti hanc rem, et non pepercisti filio tuo unigenito propter me:</p>
 <p><a name="017">17</a> benedicam tibi, et multiplicabo semen tuum sicut stellas cæli, et velut arenam quæ est in littore maris: possidebit semen tuum portas inimicorum suorum,</p>
 <p><a name="018">18</a> et benedicentur in semine tuo omnes gentes terræ, quia obedisti voci meæ.</p>
 <p><a name="019">19</a> Reversus est Abraham ad pueros suos, abieruntque Bersabee simul, et habitavit ibi.<br>
 </p>
 <p><a name="020">20</a> His ita gestis, nuntiatum est Abrahæ quod Melcha quoque genuisset filios Nachor fratri suo:</p>
 <p><a name="021">21</a> Hus primogenitum, et Buz fratrem ejus, et Camuel patrem Syrorum,</p>
 <p><a name="022">22</a> et Cased, et Azau, Pheldas quoque et Jedlaph,</p>
 <p><a name="023">23</a> ac Bathuel, de quo nata est Rebecca: octo istos genuit Melcha, Nachor fratri Abrahæ.</p>
 <p><a name="024">24</a> Concubina vero illius, nomine Roma, peperit Tabee, et Gaham, et Thahas, et Maacha.</p>
 <p></p><hr>
 <center>
 <a href="gen023.htm">Next: Genesis Chapter 23</a></center>
 </body>