<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer014.htm">Polyglot</a> 
 <a href="../kjv/jer014.htm">KJV</a> 
 <a href="../sep/jer014.htm">Sep</a> 
 <a href="../tan/jer014.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer013.htm">Previous</a> 
 <a href="jer015.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 14</h3><p><a name="001">1</a> Quod factum est verbum Domini ad Jeremiam, de sermonibus siccitatis.</p>
 <p><a name="002">2</a> [Luxit Judæa, et portæ ejus corruerunt,<br> et obscuratæ sunt in terra,<br> et clamor Jerusalem ascendit.<br></p>
 <p><a name="003">3</a> Majores miserunt minores suos ad aquam:<br> venerunt ad hauriendum.<br> Non invenerunt aquam:<br> reportaverunt vasa sua vacua.<br> Confusi sunt, et afflicti,<br> et operuerunt capita sua.<br></p>
 <p><a name="004">4</a> Propter terræ vastitatem,<br> quia non venit pluvia in terram,<br> confusi sunt agricolæ:<br> operuerunt capita sua.<br></p>
 <p><a name="005">5</a> Nam et cerva in agro peperit, et reliquit,<br> quia non erat herba.<br></p>
 <p><a name="006">6</a> Et onagri steterunt in rupibus;<br> traxerunt ventum quasi dracones:<br> defecerunt oculi eorum,<br> quia non erat herba.<br></p>
 <p><a name="007">7</a> Si iniquitates nostræ responderint nobis, Domine,<br> fac propter nomen tuum:<br> quoniam multæ sunt aversiones nostræ:<br> tibi peccavimus.<br></p>
 <p><a name="008">8</a> Exspectatio Israël,<br> salvator ejus in tempore tribulationis,<br> quare quasi colonus futurus es in terra,<br> et quasi viator declinans ad manendum?<br></p>
 <p><a name="009">9</a> quare futurus es velut vir vagus,<br> ut fortis qui non potest salvare?<br> Tu autem in nobis es, Domine,<br> et nomen tuum invocatum est super nos:<br> ne derelinquas nos.<br></p>
 <p><a name="010">10</a> Hæc dicit Dominus populo huic,<br> qui dilexit movere pedes suos,<br> et non quievit,<br> et Domino non placuit:<br> Nunc recordabitur iniquitatum eorum,<br> et visitabit peccata eorum.<br></p>
 <p><a name="011">11</a> Et dixit Dominus ad me:<br> Noli orare pro populo isto in bonum.<br></p>
 <p><a name="012">12</a> Cum jejunaverint,<br> non exaudiam preces eorum,<br> et si obtulerint holocautomata et victimas,<br> non suscipiam ea:<br> quoniam gladio, et fame, et peste consumam eos.]</p>
 <p><a name="013">13</a> Et dixi: [A, a, a, Domine Deus:<br> prophetæ dicunt eis:<br> Non videbitis gladium,<br> et fames non erit in vobis:<br> sed pacem veram dabit vobis in loco isto.]</p>
 <p><a name="014">14</a> Et dicit Dominus ad me: [Falso prophetæ vaticinantur in nomine meo:<br> non misi eos, et non præcepi eis,<br> neque locutus sum ad eos.<br> Visionem mendacem, et divinationem,<br> et fraudulentiam, et seductionem cordis sui,<br> prophetant vobis.<br></p>
 <p><a name="015">15</a> Idcirco hæc dicit Dominus<br> de prophetis qui prophetant in nomine meo,<br> quos ego non misi, dicentes:<br> Gladius et fames non erit in terra hac:<br> In gladio et fame consumentur prophetæ illi.<br></p>
 <p><a name="016">16</a> Et populi quibus prophetant<br> erunt projecti in viis Jerusalem<br> præ fame et gladio,<br> et non erit qui sepeliat eos:<br> ipsi et uxores eorum,<br> filii et filiæ eorum:<br> et effundam super eos malum suum.<br></p>
 <p><a name="017">17</a> Et dices ad eos verbum istud:<br> Deducant oculi mei lacrimam per noctem et diem,<br> et non taceant,<br> quoniam contritione magna<br> contrita est virgo filia populi mei,<br> plaga pessima vehementer.<br></p>
 <p><a name="018">18</a> Si egressus fuero ad agros,<br> ecce occisi gladio:<br> et si introiero in civitatem,<br> ecce attenuati fame.<br> Propheta quoque et sacerdos abierunt in terram quam ignorabant.<br></p>
 <p><a name="019">19</a> Numquid projiciens abjecisti Judam?<br> aut Sion abominata est anima tua?<br> quare ergo percussisti nos ita ut nulla sit sanitas?<br> Exspectavimus pacem,<br> et non est bonum:<br> et tempus curationis,<br> et ecce turbatio.<br></p>
 <p><a name="020">20</a> Cognovimus, Domine, impietates nostras,<br> iniquitates patrum nostrorum,<br> quia peccavimus tibi.<br></p>
 <p><a name="021">21</a> Ne des nos in opprobrium, propter nomen tuum,<br> neque facias nobis contumeliam solii gloriæ tuæ:<br> recordare, ne irritum facias fdus tuum nobiscum.<br></p>
 <p><a name="022">22</a> Numquid sunt in sculptilibus gentium qui pluant?<br> aut cæli possunt dare imbres?<br> nonne tu es Dominus Deus noster, quem exspectavimus?<br> tu enim fecisti omnia hæc.]</p>
 <p></p><hr>
 <center>
 <a href="jer015.htm">Next: Jeremiah Chapter 15</a></center>
 </body>