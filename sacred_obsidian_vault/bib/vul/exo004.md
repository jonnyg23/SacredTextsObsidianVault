<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo004.htm">Polyglot</a> 
 <a href="../kjv/exo004.htm">KJV</a> 
 <a href="../sep/exo004.htm">Sep</a> 
 <a href="../tan/exo004.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo003.htm">Previous</a> 
 <a href="exo005.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 4</h3><p><a name="001">1</a> Respondens Moyses ait: Non credent mihi, neque audient vocem meam, sed dicent: Non apparuit tibi Dominus.</p>
 <p><a name="002">2</a> Dixit ergo ad eum: Quid est quod tenes in manu tua? Respondit: Virga.</p>
 <p><a name="003">3</a> Dixitque Dominus: Projice eam in terram. Projecit, et versa est in colubrum, ita ut fugeret Moyses.</p>
 <p><a name="004">4</a> Dixitque Dominus: Extende manum tuam, et apprehende caudam ejus. Extendit, et tenuit, versaque est in virgam.</p>
 <p><a name="005">5</a> Ut credant, inquit, quod apparuerit tibi Dominus Deus patrum suorum, Deus Abraham, Deus Isaac et Deus Jacob.</p>
 <p><a name="006">6</a> Dixitque Dominus rursum: Mitte manum tuam in sinum tuum. Quam cum misisset in sinum, protulit leprosam instar nivis.</p>
 <p><a name="007">7</a> Retrahe, ait, manum tuam in sinum tuum. Retraxit, et protulit iterum, et erat similis carni reliquæ.</p>
 <p><a name="008">8</a> Si non crediderint, inquit, tibi, neque audierint sermonem signi prioris, credent verbo signi sequentis.</p>
 <p><a name="009">9</a> Quod si nec duobus quidem his signis crediderint, neque audierint vocem tuam: sume aquam fluminis, et effunde eam super aridam, et quidquid hauseris de fluvio, vertetur in sanguinem.<br>
 </p>
 <p><a name="010">10</a> Ait Moyses: Obsecro, Domine, non sum eloquens ab heri et nudiustertius: et ex quo locutus es ad servum tuum, impeditioris et tardioris linguæ sum.</p>
 <p><a name="011">11</a> Dixit Dominus ad eum: Quis fecit os hominis? aut quis fabricatus est mutum et surdum, videntem et cæcum? nonne ego?</p>
 <p><a name="012">12</a> Perge, igitur, et ego ero in ore tuo: doceboque te quid loquaris.</p>
 <p><a name="013">13</a> At ille: Obsecro, inquit, Domine, mitte quem missurus es.</p>
 <p><a name="014">14</a> Iratus Dominus in Moysen, ait: Aaron frater tuus Levites, scio quod eloquens sit: ecce ipse egreditur in occursum tuum, vidensque te lætabitur corde.</p>
 <p><a name="015">15</a> Loquere ad eum, et pone verba mea in ore ejus: et ego ero in ore tuo, et in ore illius, et ostendam vobis quid agere debeatis.</p>
 <p><a name="016">16</a> Ipse loquetur pro te ad populum, et erit os tuum: tu autem eris ei in his quæ ad Deum pertinent.</p>
 <p><a name="017">17</a> Virgam quoque hanc sume in manu tua, in qua facturus es signa.</p>
 <p><a name="018">18</a> Abiit Moyses, et reversus est ad Jethro socerum suum, dixitque ei: Vadam et revertar ad fratres meos in Ægyptum, ut videam si adhuc vivant. Cui ait Jethro: Vade in pace.<br>
 </p>
 <p><a name="019">19</a> Dixit ergo Dominus ad Moysen in Madian: Vade, et revertere in Ægyptum, mortui sunt enim omnes qui quærebant animam tuam.</p>
 <p><a name="020">20</a> Tulit ergo Moyses uxorem suam, et filios suos, et imposuit eos super asinum: reversusque est in Ægyptum, portans virgam Dei in manu sua.</p>
 <p><a name="021">21</a> Dixitque ei Dominus revertenti in Ægyptum: Vide ut omnia ostenta quæ posui in manu tua, facias coram Pharaone: ego indurabo cor ejus, et non dimittet populum.</p>
 <p><a name="022">22</a> Dicesque ad eum: Hæc dicit Dominus: Filius meus primogenitus Israël.</p>
 <p><a name="023">23</a> Dixi tibi: Dimitte filium meum ut serviat mihi; et noluisti dimittere eum: ecce ego interficiam filium tuum primogenitum.</p>
 <p><a name="024">24</a> Cumque esset in itinere, in diversorio occurrit ei Dominus, et volebat occidere eum.</p>
 <p><a name="025">25</a> Tulit idcirco Sephora acutissimam petram, et circumcidit præputium filii sui, tetigitque pedes ejus, et ait: Sponsus sanguinum tu mihi es.</p>
 <p><a name="026">26</a> Et dimisit eum postquam dixerat: Sponsus sanguinum ob circumcisionem.</p>
 <p><a name="027">27</a> Dixit autem Dominus ad Aaron: Vade in occursum Moysi in desertum. Qui perrexit obviam ei in montem Dei, et osculatus est eum.</p>
 <p><a name="028">28</a> Narravitque Moyses Aaron omnia verba Domini quibus miserat eum, et signa quæ mandaverat.</p>
 <p><a name="029">29</a> Veneruntque simul, et congregaverunt cunctos seniores filiorum Israël.</p>
 <p><a name="030">30</a> Locutusque est Aaron omnia verba quæ dixerat Dominus ad Moysen: et fecit signa coram populo,</p>
 <p><a name="031">31</a> et credidit populus. Audieruntque quod visitasset Dominus filios Israël, et respexisset afflictionem illorum: et proni adoraverunt.</p>
 <p></p><hr>
 <center>
 <a href="exo005.htm">Next: Exodus Chapter 5</a></center>
 </body>