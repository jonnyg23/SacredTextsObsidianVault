<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir047.htm">Polyglot</a> 
 <a href="../apo/sir047.htm">Apo</a> 
 <a href="../sep/sir047.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir046.htm">Previous</a> 
 <a href="sir048.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 47</h3><p><a name="001">1</a> [Post hæc surrexit Nathan,<br> propheta in diebus David.<br></p>
 <p><a name="002">2</a> Et quasi adeps separatus a carne,<br> sic David a filiis Israël.<br></p>
 <p><a name="003">3</a> Cum leonibus lusit quasi cum agnis,<br> et in ursis similiter fecit sicut in agnis ovium, in juventute sua.<br></p>
 <p><a name="004">4</a> Numquid non occidit gigantem,<br> et abstulit opprobrium de gente?<br></p>
 <p><a name="005">5</a> In tollendo manum,<br> saxo fundæ dejecit exsultationem Goliæ:<br></p>
 <p><a name="006">6</a> nam invocavit Dominum omnipotentem,<br> et dedit in dextera ejus tollere hominem fortem in bello,<br> et exaltare cornu gentis suæ.<br></p>
 <p><a name="007">7</a> Sic in decem millibus glorificavit eum:<br> et laudavit eum in benedictionibus Domini,<br> in offerendo illi coronam gloriæ:<br></p>
 <p><a name="008">8</a> contrivit enim inimicos undique,<br> et extirpavit Philisthiim contrarios usque in hodiernum diem:<br> contrivit cornu ipsorum usque in æternum.<br></p>
 <p><a name="009">9</a> In omni opere dedit confessionem Sancto,<br> et Excelso in verbo gloriæ.<br></p>
 <p><a name="010">10</a> De omni corde suo laudavit Dominum:<br> et dilexit Deum, qui fecit illum,<br> et dedit illi contra inimicos potentiam:<br></p>
 <p><a name="011">11</a> et stare fecit cantores contra altare,<br> et in sono eorum dulces fecit modos.<br></p>
 <p><a name="012">12</a> Et dedit in celebrationibus decus,<br> et ornavit tempora usque ad consummationem vitæ,<br> ut laudarent nomen sanctum Domini,<br> et amplificarent mane Dei sanctitatem.<br></p>
 <p><a name="013">13</a> Dominus purgavit peccata ipsius,<br> et exaltavit in æternum cornu ejus:<br> et dedit illi testamentum regni,<br> et sedem gloriæ in Israël.]<br>
 </p>
 <p><a name="014">14</a> [Post ipsum surrexit filius sensatus,<br> et propter illum dejecit omnem potentiam inimicorum.<br></p>
 <p><a name="015">15</a> Salomon imperavit in diebus pacis,<br> cui subjecit Deus omnes hostes,<br> ut conderet domum in nomine suo,<br> et pararet sanctitatem in sempiternum.<br> Quemadmodum eruditus es in juventute tua,<br></p>
 <p><a name="016">16</a> et impletus es, quasi flumen, sapientia,<br> et terram retexit anima tua.<br></p>
 <p><a name="017">17</a> Et replesti in comparationibus ænigmata:<br> ad insulas longe divulgatum est nomen tuum,<br> et dilectus es in pace tua.<br></p>
 <p><a name="018">18</a> In cantilenis, et proverbiis,<br> et comparationibus, et interpretationibus, miratæ sunt terræ:<br></p>
 <p><a name="019">19</a> et in nomine Domini Dei,<br> cui est cognomen Deus Israël.<br></p>
 <p><a name="020">20</a> Collegisti quasi auricalcum aurum,<br> et ut plumbum complesti argentum:<br></p>
 <p><a name="021">21</a> et inclinasti femora tua mulieribus:<br> potestatem habuisti in corpore tuo.<br></p>
 <p><a name="022">22</a> Dedisti maculam in gloria tua,<br> et profanasti semen tuum,<br> inducere iracundiam ad liberos tuos,<br> et incitari stultitiam tuam:<br></p>
 <p><a name="023">23</a> ut faceres imperium bipartitum,<br> et ex Ephraim imperare imperium durum.<br></p>
 <p><a name="024">24</a> Deus autem non derelinquet misericordiam suam:<br> et non corrumpet, nec delebit opera sua,<br> neque perdet a stirpe nepotes electi sui,<br> et semen ejus qui diligit Dominum non corrumpet.<br></p>
 <p><a name="025">25</a> Dedit autem reliquum Jacob,<br> et David de ipsa stirpe.<br></p>
 <p><a name="026">26</a> Et finem habuit Salomon cum patribus suis.]<br>
 </p>
 <p><a name="027">27</a> [Et dereliquit post se de semine suo, gentis stultitiam,<br></p>
 <p><a name="028">28</a> et imminutum a prudentia, Roboam,<br> qui avertit gentem consilio suo:<br></p>
 <p><a name="029">29</a> et Jeroboam filium Nabat, qui peccare fecit Israël,<br> et dedit viam peccandi Ephraim:<br> et plurima redundaverunt peccata ipsorum.<br></p>
 <p><a name="030">30</a> Valde averterunt illos a terra sua.<br></p>
 <p><a name="031">31</a> Et quæsivit omnes nequitias,<br> usque dum perveniret ad illos defensio,<br> et ab omnibus peccatis liberavit eos.]</p>
 <p></p><hr>
 <center>
 <a href="sir048.htm">Next: Sirach Chapter 48</a></center>
 </body>