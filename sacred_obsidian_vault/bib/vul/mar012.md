<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar012.htm">Polyglot</a> 
 <a href="../gnt/mar012.htm">GNT</a> 
 <a href="../kjv/mar012.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar011.htm">Previous</a> 
 <a href="mar013.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 12</h3><p><a name="001">1</a> Et cpit illis in parabolis loqui: Vineam pastinavit homo, et circumdedit sepem, et fodit lacum, et ædificavit turrim, et locavit eam agricolis, et peregre profectus est.</p>
 <p><a name="002">2</a> Et misit ad agricolas in tempore servum ut ab agricolis acciperet de fructu vineæ.</p>
 <p><a name="003">3</a> Qui apprehensum eum ceciderunt, et dimiserunt vacuum.</p>
 <p><a name="004">4</a> Et iterum misit ad illos alium servum: et illum in capite vulneraverunt, et contumeliis affecerunt.</p>
 <p><a name="005">5</a> Et rursum alium misit, et illum occiderunt: et plures alios: quosdam cædentes, alios vero occidentes.</p>
 <p><a name="006">6</a> Adhuc ergo unum habens filium carissimum, et illum misit ad eos novissimum, dicens: Quia reverebuntur filium meum.</p>
 <p><a name="007">7</a> Coloni autem dixerunt ad invicem: Hic est hæres: venite, occidamus eum: et nostra erit hæreditas.</p>
 <p><a name="008">8</a> Et apprehendentes eum, occiderunt: et ejecerunt extra vineam.</p>
 <p><a name="009">9</a> Quid ergo faciet dominus vineæ? Veniet, et perdet colonos, et dabit vineam aliis.</p>
 <p><a name="010">10</a> Nec scripturam hanc legistis: Lapidem quem reprobaverunt ædificantes, hic factus est in caput anguli:</p>
 <p><a name="011">11</a> a Domino factum est istud, et est mirabile in oculis nostris?</p>
 <p><a name="012">12</a> Et quærebant eum tenere: et timuerunt turbam: cognoverunt enim quoniam ad eos parabolam hanc dixerit. Et relicto eo abierunt.<br>
 </p>
 <p><a name="013">13</a> Et mittunt ad eum quosdam ex pharisæis, et herodianis, ut eum caperent in verbo.</p>
 <p><a name="014">14</a> Qui venientes dicunt ei: Magister, scimus quia verax es, et non curas quemquam: nec enim vides in faciem hominum, sed in veritate viam Dei doces. Licet dari tributum Cæsari, an non dabimus?</p>
 <p><a name="015">15</a> Qui sciens versutiam illorum, ait illos: Quid me tentatis? afferte mihi denarium ut videam.</p>
 <p><a name="016">16</a> At illi attulerunt ei. Et ait illis: Cujus est imago hæc, et inscriptio? Dicunt ei: Cæsaris.</p>
 <p><a name="017">17</a> Respondens autem Jesus dixit illis: Reddite igitur quæ sunt Cæsaris, Cæsari: et quæ sunt Dei, Deo. Et mirabantur super eo.<br>
 </p>
 <p><a name="018">18</a> Et venerunt ad eum sadducæi, qui dicunt resurrectionem non esse: et interrogabant eum, dicentes:</p>
 <p><a name="019">19</a> Magister, Moyses nobis scripsit, ut si cujus frater mortuus fuerit, et dimiserit uxorem, et filios non reliquerit, accipiat frater ejus uxorem ipsius, et resuscitet semen fratri suo.</p>
 <p><a name="020">20</a> Septem ergo fratres erant: et primus accepit uxorem, et mortuus est non relicto semine.</p>
 <p><a name="021">21</a> Et secundus accepit eam, et mortuus est: et nec iste reliquit semen. Et tertius similiter.</p>
 <p><a name="022">22</a> Et acceperunt eam similiter septem: et non reliquerunt semen. Novissima omnium defuncta est et mulier.</p>
 <p><a name="023">23</a> In resurrectione ergo cum resurrexerint, cujus de his erit uxor? septem enim habuerunt eam uxorem.</p>
 <p><a name="024">24</a> Et respondens Jesus, ait illis: Nonne ideo erratis, non scientes Scripturas, neque virtutem Dei?</p>
 <p><a name="025">25</a> Cum enim a mortuis resurrexerint, neque nubent, neque nubentur, sed sunt sicut angeli in cælis.</p>
 <p><a name="026">26</a> De mortuis autem quod resurgant, non legistis in libro Moysi, super rubum, quomodo dixerit illi Deus, inquiens: Ego sum Deus Abraham, et Deus Isaac, et Deus Jacob?</p>
 <p><a name="027">27</a> Non est Deus mortuorum, sed vivorum. Vos ergo multum erratis.<br>
 </p>
 <p><a name="028">28</a> Et accessit unus de scribis, qui audierat illos conquirentes, et videns quoniam bene illis responderit, interrogavit eum quod esset primum omnium mandatum.</p>
 <p><a name="029">29</a> Jesus autem respondit ei: Quia primum omnium mandatum est: Audi Israël, Dominus Deus tuus, Deus unus est:</p>
 <p><a name="030">30</a> et diliges Dominum Deum tuum ex tota corde tuo, et ex tota anima tua, et ex tota mente tua, et ex tota virtute tua. Hoc est primum mandatum.</p>
 <p><a name="031">31</a> Secundum autem simile est illi: Diliges proximum tuum tamquam teipsum. Majus horum aliud mandatum non est.</p>
 <p><a name="032">32</a> Et ait illi scriba: Bene, Magister, in veritate dixisti, quia unus est Deus, et non est alius præter eum.</p>
 <p><a name="033">33</a> Et ut diligatur ex toto corde, et ex toto intellectu, et ex tota anima, et ex tota fortitudine, et diligere proximum tamquam seipsum, majus est omnibus holocautomatibus, et sacrificiis.</p>
 <p><a name="034">34</a> Jesus autem videns quod sapienter respondisset, dixit illi: Non es longe a regno Dei. Et nemo jam audebat eum interrogare.<br>
 </p>
 <p><a name="035">35</a> Et respondens Jesus dicebat, docens in templo: Quomodo dicunt scribæ Christum filium esse David?</p>
 <p><a name="036">36</a> Ipse enim David dicit in Spiritu Sancto: Dixit Dominus Domino meo: Sede a dextris meis, donec ponam inimicos tuos scabellum pedum tuorum.</p>
 <p><a name="037">37</a> Ipse ergo David dicit eum Dominum, et unde est filius ejus? Et multa turba eum libenter audivit.</p>
 <p><a name="038">38</a> Et dicebat eis in doctrina sua: Cavete a scribis, qui volunt in stolis ambulare, et salutari in foro,</p>
 <p><a name="039">39</a> et in primis cathedris sedere in synagogis, et primos discubitus in cnis:</p>
 <p><a name="040">40</a> qui devorant domos viduarum sub obtentu prolixæ orationis: hi accipient prolixius judicium.<br>
 </p>
 <p><a name="041">41</a> Et sedens Jesus contra gazophylacium, aspiciebat quomodo turba jactaret æs in gazophylacium, et multi divites jactabant multa.</p>
 <p><a name="042">42</a> Cum venisset autem vidua una pauper, misit duo minuta, quod est quadrans,</p>
 <p><a name="043">43</a> et convocans discipulos suos, ait illis: Amen dico vobis, quoniam vidua hæc pauper plus omnibus misit, qui miserunt in gazophylacium.</p>
 <p><a name="044">44</a> Omnes enim ex eo, quod abundabat illis, miserunt: hæc vero de penuria sua omnia quæ habuit misit totum victum suum.</p>
 <p></p><hr>
 <center>
 <a href="mar013.htm">Next: Mark Chapter 13</a></center>
 </body>