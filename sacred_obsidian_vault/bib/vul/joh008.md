<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh008.htm">Polyglot</a> 
 <a href="../gnt/joh008.htm">GNT</a> 
 <a href="../kjv/joh008.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh007.htm">Previous</a> 
 <a href="joh009.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 8</h3><p><a name="001">1</a> Jesus autem perrexit in montem Oliveti:</p>
 <p><a name="002">2</a> et diluculo iterum venit in templum, et omnis populus venit ad eum, et sedens docebat eos.</p>
 <p><a name="003">3</a> Adducunt autem scribæ et pharisæi mulierem in adulterio deprehensam: et statuerunt eam in medio,</p>
 <p><a name="004">4</a> et dixerunt ei: Magister, hæc mulier modo deprehensa est in adulterio.</p>
 <p><a name="005">5</a> In lege autem Moyses mandavit nobis hujusmodi lapidare. Tu ergo quid dicis?</p>
 <p><a name="006">6</a> Hoc autem dicebant tentantes eum, ut possent accusare eum. Jesus autem inclinans se deorsum, digito scribebat in terra.</p>
 <p><a name="007">7</a> Cum ergo perseverarent interrogantes eum, erexit se, et dixit eis: Qui sine peccato est vestrum, primus in illam lapidem mittat.</p>
 <p><a name="008">8</a> Et iterum se inclinans, scribebat in terra.</p>
 <p><a name="009">9</a> Audientes autem unus post unum exibant, incipientes a senioribus: et remansit solus Jesus, et mulier in medio stans.</p>
 <p><a name="010">10</a> Erigens autem se Jesus, dixit ei: Mulier, ubi sunt qui te accusabant? nemo te condemnavit?</p>
 <p><a name="011">11</a> Quæ dixit: Nemo, Domine. Dixit autem Jesus: Nec ego te condemnabo: vade, et jam amplius noli peccare.<br>
 </p>
 <p><a name="012">12</a> Iterum ergo locutus est eis Jesus, dicens: Ego sum lux mundi: qui sequitur me, non ambulat in tenebris, sed habebit lumen vitæ.</p>
 <p><a name="013">13</a> Dixerunt ergo ei pharisæi: Tu de teipso testimonium perhibes; testimonium tuum non est verum.</p>
 <p><a name="014">14</a> Respondit Jesus, et dixit eis: Et si ego testimonium perhibeo de meipso, verum est testimonium meum: quia scio unde veni et quo vado; vos autem nescitis unde venio aut quo vado.</p>
 <p><a name="015">15</a> Vos secundum carnem judicatis: ego non judico quemquam;</p>
 <p><a name="016">16</a> et si judico ego, judicium meum verum est, quia solus non sum: sed ego et qui misit me, Pater.</p>
 <p><a name="017">17</a> Et in lege vestra scriptum est, quia duorum hominum testimonium verum est.</p>
 <p><a name="018">18</a> Ego sum qui testimonium perhibeo de meipso, et testimonium perhibet de me qui misit me, Pater.</p>
 <p><a name="019">19</a> Dicebant ergo ei: Ubi est Pater tuus? Respondit Jesus: Neque me scitis, neque Patrem meum: si me sciretis, forsitan et Patrem meum sciretis.</p>
 <p><a name="020">20</a> Hæc verba locutus est Jesus in gazophylacio, docens in templo: et nemo apprehendit eum, quia necdum venerat hora ejus.<br>
 </p>
 <p><a name="021">21</a> Dixit ergo iterum eis Jesus: Ego vado, et quæretis me, et in peccato vestro moriemini. Quo ego vado, vos non potestis venire.</p>
 <p><a name="022">22</a> Dicebant ergo Judæi: Numquid interficiet semetipsum, quia dixit: Quo ego vado, vos non potestis venire?</p>
 <p><a name="023">23</a> Et dicebat eis: Vos de deorsum estis, ego de supernis sum. Vos de mundo hoc estis, ego non sum de hoc mundo.</p>
 <p><a name="024">24</a> Dixi ergo vobis quia moriemini in peccatis vestris: si enim non credideritis quia ego sum, moriemini in peccato vestro.</p>
 <p><a name="025">25</a> Dicebant ergo ei: Tu quis es? Dixit eis Jesus: Principium, qui et loquor vobis.</p>
 <p><a name="026">26</a> Multa habeo de vobis loqui, et judicare; sed qui me misit, verax est; et ego quæ audivi ab eo, hæc loquor in mundo.</p>
 <p><a name="027">27</a> Et non cognoverunt quia Patrem ejus dicebat Deum.</p>
 <p><a name="028">28</a> Dixit ergo eis Jesus: Cum exaltaveritis Filium hominis, tunc cognoscetis quia ego sum, et a meipso facio nihil, sed sicut docuit me Pater, hæc loquor:</p>
 <p><a name="029">29</a> et qui me misit, mecum est, et non reliquit me solum: quia ego quæ placita sunt ei, facio semper.</p>
 <p><a name="030">30</a> Hæc illo loquente, multi crediderunt in eum.</p>
 <p><a name="031">31</a> Dicebat ergo Jesus ad eos, qui crediderunt ei, Judæos: Si vos manseritis in sermone meo, vere discipuli mei eritis,</p>
 <p><a name="032">32</a> et cognoscetis veritatem, et veritas liberabit vos.</p>
 <p><a name="033">33</a> Responderunt ei: Semen Abrahæ sumus, et nemini servivimus umquam: quomodo tu dicis: Liberi eritis?</p>
 <p><a name="034">34</a> Respondit eis Jesus: Amen, amen dico vobis: quia omnis qui facit peccatum, servus est peccati.</p>
 <p><a name="035">35</a> Servus autem non manet in domo in æternum: filius autem manet in æternum.</p>
 <p><a name="036">36</a> Si ergo vos filius liberaverit, vere liberi eritis.</p>
 <p><a name="037">37</a> Scio quia filii Abrahæ estis: sed quæritis me interficere, quia sermo meus non capit in vobis.</p>
 <p><a name="038">38</a> Ego quod vidi apud Patrem meum, loquor: et vos quæ vidistis apud patrem vestrum, facitis.</p>
 <p><a name="039">39</a> Responderunt, et dixerunt ei: Pater noster Abraham est. Dicit eis Jesus: Si filii Abrahæ estis, opera Abrahæ facite.</p>
 <p><a name="040">40</a> Nunc autem quæritis me interficere, hominem, qui veritatem vobis locutus sum, quam audivi a Deo: hoc Abraham non fecit.</p>
 <p><a name="041">41</a> Vos facitis opera patris vestri. Dixerunt itaque ei: Nos ex fornicatione non sumus nati: unum patrem habemus Deum.</p>
 <p><a name="042">42</a> Dixit ergo eis Jesus: Si Deus pater vester esset, diligeretis utique et me; ego enim ex Deo processi, et veni: neque enim a meipso veni, sed ille me misit.</p>
 <p><a name="043">43</a> Quare loquelam meam non cognoscitis? Quia non potestis audire sermonem meum.</p>
 <p><a name="044">44</a> Vos ex patre diabolo estis: et desideria patris vestri vultis facere. Ille homicida erat ab initio, et in veritate non stetit: quia non est veritas in eo: cum loquitur mendacium, ex propriis loquitur, quia mendax est, et pater ejus.</p>
 <p><a name="045">45</a> Ego autem si veritatem dico, non creditis mihi.</p>
 <p><a name="046">46</a> Quis ex vobis arguet me de peccato? si veritatem dico vobis, quare non creditis mihi?</p>
 <p><a name="047">47</a> Qui ex Deo est, verba Dei audit. Propterea vos non auditis, quia ex Deo non estis.<br>
 </p>
 <p><a name="048">48</a> Responderunt ergo Judæi, et dixerunt ei: Nonne bene dicimus nos quia Samaritanus es tu, et dæmonium habes?</p>
 <p><a name="049">49</a> Respondit Jesus: Ego dæmonium non habeo: sed honorifico Patrem meum, et vos inhonorastis me.</p>
 <p><a name="050">50</a> Ego autem non quæro gloriam meam: est qui quærat, et judicet.</p>
 <p><a name="051">51</a> Amen, amen dico vobis: si quis sermonem meum servaverit, mortem non videbit in æternum.</p>
 <p><a name="052">52</a> Dixerunt ergo Judæi: Nunc cognovimus quia dæmonium habes. Abraham mortuus est, et prophetæ; et tu dicis: Si quis sermonem meum servaverit, non gustabit mortem in æternum.</p>
 <p><a name="053">53</a> Numquid tu major es patre nostro Abraham, qui mortuus est? et prophetæ mortui sunt. Quem teipsum facis?</p>
 <p><a name="054">54</a> Respondit Jesus: Si ego glorifico meipsum, gloria mea nihil est: est Pater meus, qui glorificat me, quem vos dicitis quia Deus vester est,</p>
 <p><a name="055">55</a> et non cognovistis eum: ego autem novi eum. Et si dixero quia non scio eum, ero similis vobis, mendax. Sed scio eum, et sermonem ejus servo.</p>
 <p><a name="056">56</a> Abraham pater vester exsultavit ut videret diem meum: vidit, et gavisus est.</p>
 <p><a name="057">57</a> Dixerunt ergo Judæi ad eum: Quinquaginta annos nondum habes, et Abraham vidisti?</p>
 <p><a name="058">58</a> Dixit eis Jesus: Amen, amen dico vobis, antequam Abraham fieret, ego sum.</p>
 <p><a name="059">59</a> Tulerunt ergo lapides, ut jacerent in eum: Jesus autem abscondit se, et exivit de templo.</p>
 <p></p><hr>
 <center>
 <a href="joh009.htm">Next: John Chapter 9</a></center>
 </body>