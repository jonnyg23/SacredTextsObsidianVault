<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num008.htm">Polyglot</a> 
 <a href="../kjv/num008.htm">KJV</a> 
 <a href="../sep/num008.htm">Sep</a> 
 <a href="../tan/num008.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num007.htm">Previous</a> 
 <a href="num009.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 8</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Loquere Aaron, et dices ad eum: Cum posueris septem lucernas, candelabrum in australi parte erigatur. Hoc igitur præcipe ut lucernæ contra boream e regione respiciant ad mensam panum propositionis, contra eam partem, quam candelabrum respicit, lucere debebunt.</p>
 <p><a name="003">3</a> Fecitque Aaron, et imposuit lucernas super candelabrum, ut præceperat Dominus Moysi.</p>
 <p><a name="004">4</a> Hæc autem erat factura candelabri, ex auro ductili, tam medius stipes, quam cuncta quæ ex utroque calamorum latere nascebantur: juxta exemplum quod ostendit Dominus Moysi, ita operatus est candelabrum.<br>
 </p>
 <p><a name="005">5</a> Et locutus est Dominus ad Moysen, dicens:</p>
 <p><a name="006">6</a> Tolle Levitas de medio filiorum Israël, et purificabis eos</p>
 <p><a name="007">7</a> juxta hunc ritum: aspergantur aqua lustrationis, et radant omnes pilos carnis suæ. Cumque laverint vestimenta sua, et mundati fuerint,</p>
 <p><a name="008">8</a> tollent bovem de armentis, et libamentum ejus similam oleo conspersam: bovem autem alterum de armento tu accipies pro peccato:</p>
 <p><a name="009">9</a> et applicabis Levitas coram tabernaculo fderis, convocata omni multitudine filiorum Israël.</p>
 <p><a name="010">10</a> Cumque Levitæ fuerint coram Domino, ponent filii Israël manus suas super eos.</p>
 <p><a name="011">11</a> Et offeret Aaron Levitas, munus in conspectu Domini a filiis Israël, ut serviant in ministerio ejus.</p>
 <p><a name="012">12</a> Levitæ quoque ponent manus suas super capita boum, e quibus unum facies pro peccato, et alterum in holocaustum Domini, ut depreceris pro eis.</p>
 <p><a name="013">13</a> Statuesque Levitas in conspectu Aaron et filiorum ejus, et consecrabis oblatos Domino,</p>
 <p><a name="014">14</a> ac separabis de medio filiorum Israël, ut sint mei.</p>
 <p><a name="015">15</a> Et postea ingredientur tabernaculum fderis, ut serviant mihi. Sicque purificabis et consecrabis eos in oblationem Domini: quoniam dono donati sunt mihi a filiis Israël.</p>
 <p><a name="016">16</a> Pro primogenitis quæ aperiunt omnem vulvam in Israël, accepi eos.</p>
 <p><a name="017">17</a> Mea sunt enim omnia primogenita filiorum Israël, tam ex hominibus quam ex jumentis. Ex die quo percussi omne primogenitum in terra Ægypti, sanctificavi eos mihi:</p>
 <p><a name="018">18</a> et tuli Levitas pro cunctis primogenitis filiorum Israël,</p>
 <p><a name="019">19</a> tradidique eos dono Aaron et filiis ejus de medio populi, ut serviant mihi pro Israël in tabernaculo fderis, et orent pro eis ne sit in populo plaga, si ausi fuerint accedere ad sanctuarium.</p>
 <p><a name="020">20</a> Feceruntque Moyses et Aaron et omnis multitudo filiorum Israël super Levitas quæ præceperat Dominus Moysi:</p>
 <p><a name="021">21</a> purificatique sunt, et laverunt vestimenta sua. Elevavitque eos Aaron in conspectu Domini, et oravit pro eis,</p>
 <p><a name="022">22</a> ut purificati ingrederentur ad officia sua in tabernaculum fderis coram Aaron et filiis ejus. Sicut præceperat Dominus Moysi de Levitis, ita factum est.</p>
 <p><a name="023">23</a> Locutusque est Dominus ad Moysen, dicens:</p>
 <p><a name="024">24</a> Hæc est lex Levitarum: a viginti quinque annis et supra, ingredientur ut ministrent in tabernaculo fderis.</p>
 <p><a name="025">25</a> Cumque quinquagesimum annum ætatis impleverint, servire cessabunt,</p>
 <p><a name="026">26</a> eruntque ministri fratrum suorum in tabernaculo fderis, ut custodiant quæ sibi fuerunt commendata: opera autem ipsa non faciant. Sic dispones Levitis in custodiis suis.</p>
 <p></p><hr>
 <center>
 <a href="num009.htm">Next: Numbers Chapter 9</a></center>
 </body>