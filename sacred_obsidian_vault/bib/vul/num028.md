<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num028.htm">Polyglot</a> 
 <a href="../kjv/num028.htm">KJV</a> 
 <a href="../sep/num028.htm">Sep</a> 
 <a href="../tan/num028.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num027.htm">Previous</a> 
 <a href="num029.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 28</h3><p><a name="001">1</a> Dixit quoque Dominus ad Moysen:</p>
 <p><a name="002">2</a> Præcipe filiis Israël, et dices ad eos: Oblationem meam et panes, et incensum odoris suavissimi offerte per tempora sua.</p>
 <p><a name="003">3</a> Hæc sunt sacrificia quæ offerre debetis: agnos anniculos immaculatos duos quotidie in holocaustum sempiternum:</p>
 <p><a name="004">4</a> unum offeretis mane, et alterum ad vesperum:</p>
 <p><a name="005">5</a> decimam partem ephi similæ, quæ conspersa sit oleo purissimo, et habeat quartam partem hin.</p>
 <p><a name="006">6</a> Holocaustum juge est quod obtulistis in monte Sinai in odorem suavissimum incensi Domini.</p>
 <p><a name="007">7</a> Et libabitis vini quartam partem hin per agnos singulos in sanctuario Domini.</p>
 <p><a name="008">8</a> Alterumque agnum similiter offeretis ad vesperam juxta omnem ritum sacrificii matutini, et libamentorum ejus, oblationem suavissimi odoris Domino.</p>
 <p><a name="009">9</a> Die autem sabbati offeretis duos agnos anniculos immaculatos, et duas decimas similæ oleo conspersæ in sacrificio, et liba:</p>
 <p><a name="010">10</a> quæ rite funduntur per singula sabbata in holocaustum sempiternum.</p>
 <p><a name="011">11</a> In calendis autem offeretis holocaustum Domino, vitulos de armento duos, arietem unum, agnos anniculos septem immaculatos,</p>
 <p><a name="012">12</a> et tres decimas similæ oleo conspersæ in sacrificio per singulos vitulos: et duas decimas similæ oleo conspersæ per singulos arietes:</p>
 <p><a name="013">13</a> et decimam decimæ similæ ex oleo in sacrificio per agnos singulos: holocaustum suavissimi odoris atque incensi est Domino.</p>
 <p><a name="014">14</a> Libamenta autem vini, quæ per singulas fundenda sunt victimas, ista erunt: media pars hin per singulos vitulos, tertia per arietem, quarta per agnum. Hoc erit holocaustum per omnes menses, qui sibi anno vertente succedunt.</p>
 <p><a name="015">15</a> Hircus quoque offeretur Domino pro peccatis in holocaustum sempiternum cum libamentis suis.</p>
 <p><a name="016">16</a> Mense autem primo, quartadecima die mensis, Phase Domini erit,</p>
 <p><a name="017">17</a> et quintadecima die solemnitas: septem diebus vescentur azymis.</p>
 <p><a name="018">18</a> Quarum dies prima venerabilis et sancta erit: omne opus servile non facietis in ea.</p>
 <p><a name="019">19</a> Offeretisque incensum holocaustum Domino, vitulos de armento duos, arietem unum, agnos anniculos immaculatos septem:</p>
 <p><a name="020">20</a> et sacrificia singulorum ex simila quæ conspersa sit oleo, tres decimas per singulos vitulos, et duas decimas per arietem,</p>
 <p><a name="021">21</a> et decimam decimæ per agnos singulos, id est, per septem agnos.</p>
 <p><a name="022">22</a> Et hircum pro peccato unum, ut expietur pro vobis,</p>
 <p><a name="023">23</a> præter holocaustum matutinum, quod semper offeretis.</p>
 <p><a name="024">24</a> Ita facietis per singulos dies septem dierum in fomitem ignis, et in odorem suavissimum Domino, qui surget de holocausto, et de libationibus singulorum.</p>
 <p><a name="025">25</a> Dies quoque septimus celeberrimus et sanctus erit vobis: omne opus servile non facietis in eo.</p>
 <p><a name="026">26</a> Dies etiam primitivorum, quando offeretis novas fruges Domino, expletis hebdomadibus, venerabilis et sancta erit: omne opus servile non facietis in ea.</p>
 <p><a name="027">27</a> Offeretisque holocaustum in odorem suavissimum Domino, vitulos de armento duos, arietem unum, et agnos anniculos immaculatos septem:</p>
 <p><a name="028">28</a> atque in sacrificiis eorum, similæ oleo conspersæ tres decimas per singulos vitulos, per arietes duas,</p>
 <p><a name="029">29</a> per agnos decimam decimæ, qui simul sunt agni septem. Hircum quoque,</p>
 <p><a name="030">30</a> qui mactatur pro expiatione: præter holocaustum sempiternum et liba ejus.</p>
 <p><a name="031">31</a> Immaculata offeretis omnia cum libationibus suis.</p>
 <p></p><hr>
 <center>
 <a href="num029.htm">Next: Numbers Chapter 29</a></center>
 </body>