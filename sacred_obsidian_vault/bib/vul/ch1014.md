<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch1014.htm">Polyglot</a> 
 <a href="../kjv/ch1014.htm">KJV</a> 
 <a href="../sep/ch1014.htm">Sep</a> 
 <a href="../tan/ch1014.htm">Tan</a> 
 
 <br>
 <br><a href="ch1.htm">1 Chronicles Index</a><br>
  
 <a href="ch1013.htm">Previous</a> 
 <a href="ch1015.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Chronicles Chapter 14</h3><p><a name="001">1</a> Misit quoque Hiram rex Tyri nuntios ad David, et ligna cedrina, et artifices parietum, lignorumque, ut ædificarent ei domum.</p>
 <p><a name="002">2</a> Cognovitque David quod confirmasset eum Dominus in regem super Israël, et sublevatum esset regnum suum super populum ejus Israël.</p>
 <p><a name="003">3</a> Accepit quoque David alias uxores in Jerusalem, genuitque filios et filias.</p>
 <p><a name="004">4</a> Et hæc nomina eorum, qui nati sunt ei in Jerusalem: Samua, et Sobab, Nathan, et Salomon,</p>
 <p><a name="005">5</a> Jebahar, et Elisua, et Eliphalet,</p>
 <p><a name="006">6</a> Noga quoque, et Napheg, et Japhia,</p>
 <p><a name="007">7</a> Elisama, et Baaliada, et Eliphalet.<br>
 </p>
 <p><a name="008">8</a> Audientes autem Philisthiim eo quod unctus esset David regem super universum Israël, ascenderunt omnes ut quærerent eum: quod cum audisset David, egressus est obviam eis.</p>
 <p><a name="009">9</a> Porro Philisthiim venientes, diffusi sunt in valle Raphaim.</p>
 <p><a name="010">10</a> Consuluitque David Dominum, dicens: Si ascendam ad Philisthæos, et si trades eos in manu mea? Et dixit ei Dominus: Ascende, et tradam eos in manu tua.</p>
 <p><a name="011">11</a> Cumque illi ascendissent in Baalpharasim, percussit eos ibi David, et dixit: Divisit Deus inimicos meos per manum meam, sicut dividuntur aquæ: et idcirco vocatum est nomen illius loci Baalpharasim.</p>
 <p><a name="012">12</a> Dereliqueruntque ibi deos suos, quos David jussit exuri.</p>
 <p><a name="013">13</a> Alia etiam vice Philisthiim irruerunt, et diffusi sunt in valle.</p>
 <p><a name="014">14</a> Consuluitque rursum David Deum, et dixit ei Deus: Non ascendas post eos: recede ab eis, et venies contra illos ex adverso pyrorum.</p>
 <p><a name="015">15</a> Cumque audieris sonitum gradientis in cacumine pyrorum, tunc egredieris ad bellum: egressus est enim Deus ante te, ut percutiat castra Philisthiim.</p>
 <p><a name="016">16</a> Fecit ergo David sicut præceperat ei Deus, et percussit castra Philisthinorum, de Gabaon usque Gazera.</p>
 <p><a name="017">17</a> Divulgatumque est nomen David in universis regionibus, et Dominus dedit pavorem ejus super omnes gentes.</p>
 <p></p><hr>
 <center>
 <a href="ch1015.htm">Next: 1 Chronicles Chapter 15</a></center>
 </body>