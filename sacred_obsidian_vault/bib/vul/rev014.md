<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev014.htm">Polyglot</a> 
 <a href="../gnt/rev014.htm">GNT</a> 
 <a href="../kjv/rev014.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev013.htm">Previous</a> 
 <a href="rev015.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 14</h3><p><a name="001">1</a> Et vidi: et ecce Agnus stabat supra montem Sion, et cum eo centum quadraginta quatuor millia, habentes nomen ejus, et nomen Patris ejus scriptum in frontibus suis.</p>
 <p><a name="002">2</a> Et audivi vocem de cælo, tamquam vocem aquarum multarum, et tamquam vocem tonitrui magni: et vocem, quam audivi, sicut cithardorum citharizantium in citharis suis.</p>
 <p><a name="003">3</a> Et cantabant quasi canticum novum ante sedem, et ante quatuor animalia, et seniores: et nemo poterat dicere canticum, nisi illa centum quadraginta quatuor millia, qui empti sunt de terra.</p>
 <p><a name="004">4</a> Hi sunt, qui cum mulieribus non sunt coinquinati: virgines enim sunt. Hi sequuntur Agnum quocumque ierit. Hi empti sunt ex hominibus primitiæ Deo, et Agno:</p>
 <p><a name="005">5</a> et in ore eorum non est inventum mendacium: sine macula enim sunt ante thronum Dei.<br>
 </p>
 <p><a name="006">6</a> Et vidi alterum angelum volantem per medium cæli, habentem Evangelium æternum, ut evangelizaret sedentibus super terram, et super omnem gentem, et tribum, et linguam, et populum:</p>
 <p><a name="007">7</a> dicens magna voce: Timete Dominum, et date illi honorem, quia venit hora judicii ejus: et adorate eum, qui fecit cælum, et terram, mare, et fontes aquarum.</p>
 <p><a name="008">8</a> Et alius angelus secutus est dicens: Cecidit, cecidit Babylon illa magna: quæ a vino iræ fornicationis suæ potavit omnes gentes.</p>
 <p><a name="009">9</a> Et tertius angelus secutus est illos, dicens voce magna: Si quis adoraverit bestiam, et imaginem ejus, et acceperit caracterem in fronte sua, aut in manu sua:</p>
 <p><a name="010">10</a> et hic bibet de vino iræ Dei, quod mistum est mero in calice iræ ipsius, et cruciabitur igne, et sulphure in conspectu angelorum sanctorum, et ante conspectum Agni:</p>
 <p><a name="011">11</a> et fumus tormentorum eorum ascendet in sæcula sæculorum: nec habent requiem die ac nocte, qui adoraverunt bestiam, et imaginem ejus, et si quis acceperit caracterem nominis ejus.</p>
 <p><a name="012">12</a> Hic patientia sanctorum est, qui custodiunt mandata Dei, et fidem Jesu.</p>
 <p><a name="013">13</a> Et audivi vocem de cælo, dicentem mihi: Scribe: Beati mortui qui in Domino moriuntur. Amodo jam dicit Spiritus, ut requiescant a laboribus suis: opera enim illorum sequuntur illos.<br>
 </p>
 <p><a name="014">14</a> Et vidi: et ecce nubem candidam, et super nubem sedentem similem Filio hominis, habentem in capite suo coronam auream, et in manu sua falcem acutam.</p>
 <p><a name="015">15</a> Et alius angelus exivit de templo, clamans voce magna ad sedentem super nubem: Mitte falcem tuam, et mete, quia venit hora ut metatur, quoniam aruit messis terræ.</p>
 <p><a name="016">16</a> Et misit qui sedebat super nubem, falcem suam in terram, et demessa est terra.</p>
 <p><a name="017">17</a> Et alius angelus exivit de templo, quod est in cælo, habens et ipse falcem acutam.</p>
 <p><a name="018">18</a> Et alius angelus exivit de altari, qui habebat potestatem supra ignem: et clamavit voce magna ad eum qui habebat falcem acutam, dicens: Mitte falcem tuam acutam, et vindemia botros vineæ terræ: quoniam maturæ sunt uvæ ejus.</p>
 <p><a name="019">19</a> Et misit angelus falcem suam acutam in terram, et vindemiavit vineam terræ, et misit in lacum iræ Dei magnum:</p>
 <p><a name="020">20</a> et calcatus est lacus extra civitatem, et exivit sanguis de lacu usque ad frenos equorum per stadia mille sexcenta.</p>
 <p></p><hr>
 <center>
 <a href="rev015.htm">Next: Revelation Chapter 15</a></center>
 </body>