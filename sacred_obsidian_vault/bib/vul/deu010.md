<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu010.htm">Polyglot</a> 
 <a href="../kjv/deu010.htm">KJV</a> 
 <a href="../sep/deu010.htm">Sep</a> 
 <a href="../tan/deu010.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu009.htm">Previous</a> 
 <a href="deu011.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 10</h3><p><a name="001">1</a> In tempore illo dixit Dominus ad me: Dola tibi duas tabulas lapideas, sicut priores fuerunt, et ascende ad me in montem: faciesque arcam ligneam,</p>
 <p><a name="002">2</a> et scribam in tabulis verba quæ fuerunt in his qui ante confregisti: ponesque eas in arca.</p>
 <p><a name="003">3</a> Feci igitur arcam de lignis setim. Cumque dolassem duas tabulas lapideas instar priorum, ascendi in montem, habens eas in manibus.</p>
 <p><a name="004">4</a> Scripsitque in tabulis, juxta id quod prius scripserat, verba decem, quæ locutus est Dominus ad vos in monte de medio ignis, quando populus congregatus est: et dedit eas mihi.</p>
 <p><a name="005">5</a> Reversusque de monte, descendi, et posui tabulas in arcam, quam feceram, quæ hucusque ibi sunt, sicut mihi præcepit Dominus.</p>
 <p><a name="006">6</a> Filii autem Israël moverunt castra ex Beroth filiorum Jacan in Mosera, ubi Aaron mortuus ac sepultus est, pro quo sacerdotio functus est Eleazar filius ejus.</p>
 <p><a name="007">7</a> Inde venerunt in Gadgad: de quo loco profecti, castrametati sunt in Jetebatha, in terra aquarum atque torrentium.<br>
 </p>
 <p><a name="008">8</a> Eo tempore separavit tribum Levi, ut portaret arcam fderis Domini, et staret coram eo in ministerio, ac benediceret in nomine illius usque in præsentem diem.</p>
 <p><a name="009">9</a> Quam ob rem non habuit Levi partem, neque possessionem cum fratribus suis: quia ipse Dominus possessio ejus est, sicut promisit ei Dominus Deus tuus.</p>
 <p><a name="010">10</a> Ego autem steti in monte, sicut prius, quadraginta diebus ac noctibus: exaudivitque me Dominus etiam hac vice, et te perdere noluit.</p>
 <p><a name="011">11</a> Dixitque mihi: Vade, et præcede populum, ut ingrediatur, et possideat terram, quam juravi patribus eorum ut traderem eis.<br>
 </p>
 <p><a name="012">12</a> Et nunc Israël, quid Dominus Deus tuus petit a te, nisi ut timeas Dominum Deum tuum, et ambules in viis ejus, et diligas eum, ac servias Domino Deo tuo in toto corde tuo, et in tota anima tua:</p>
 <p><a name="013">13</a> custodiasque mandata Domini, et cæremonias ejus, quas ego hodie præcipio tibi, ut bene sit tibi?</p>
 <p><a name="014">14</a> En Domini Dei tui cælum est, et cælum cæli, terra, et omnia quæ in ea sunt:</p>
 <p><a name="015">15</a> et tamen patribus tuis conglutinatus est Dominus, et amavit eos, elegitque semen eorum post eos, id est, vos, de cunctis gentibus, sicut hodie comprobatur.</p>
 <p><a name="016">16</a> Circumcidite igitur præputium cordis vestri, et cervicem vestram ne induretis amplius:</p>
 <p><a name="017">17</a> quia Dominus Deus vester ipse est Deus deorum, et Dominus dominantium, Deus magnus, et potens, et terribilis, qui personam non accipit, nec munera.</p>
 <p><a name="018">18</a> Facit judicium pupillo et viduæ; amat peregrinum, et dat ei victum atque vestitum.</p>
 <p><a name="019">19</a> Et vos ergo amate peregrinos, quia et ipsi fuistis advenæ in terra Ægypti.</p>
 <p><a name="020">20</a> Dominum Deum tuum timebis, et ei soli servies: ipsi adhærebis, jurabisque in nomine illius.</p>
 <p><a name="021">21</a> Ipse est laus tua, et Deus tuus, qui fecit tibi hæc magnalia et terribilia, quæ viderunt oculi tui.</p>
 <p><a name="022">22</a> In septuaginta animabus descenderunt patres tui in Ægyptum, et ecce nunc multiplicavit te Dominus Deus tuus sicut astra cæli.</p>
 <p></p><hr>
 <center>
 <a href="deu011.htm">Next: Deuteronomy Chapter 11</a></center>
 </body>