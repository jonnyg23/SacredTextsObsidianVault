<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen043.htm">Polyglot</a> 
 <a href="../kjv/gen043.htm">KJV</a> 
 <a href="../sep/gen043.htm">Sep</a> 
 <a href="../tan/gen043.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen042.htm">Previous</a> 
 <a href="gen044.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 43</h3><p><a name="001">1</a> Interim fames omnem terram vehementer premebat.</p>
 <p><a name="002">2</a> Consumptisque cibis quos ex Ægypto detulerant, dixit Jacob ad filios suos: Revertimini, et emite nobis pauxillum escarum.</p>
 <p><a name="003">3</a> Respondit Judas: Denuntiavit nobis vir ille sub attestatione jurisjurandi, dicens: Non videbitis faciem meam, nisi fratrem vestrum minimum adduxeritis vobiscum.</p>
 <p><a name="004">4</a> Si ergo vis eum mittere nobiscum, pergemus pariter, et ememus tibi necessaria:</p>
 <p><a name="005">5</a> sin autem non vis, non ibimus: vir enim, ut sæpe diximus, denuntiavit nobis, dicens: Non videbitis faciem meam absque fratre vestro minimo.</p>
 <p><a name="006">6</a> Dixit eis Israël: In meam hoc fecistis miseriam, ut indicaretis ei et alium habere vos fratrem.</p>
 <p><a name="007">7</a> At illi responderunt: Interrogavit nos homo per ordinem nostram progeniem: si pater viveret: si haberemus fratrem: et nos respondimus ei consequenter juxta id quod fuerat sciscitatus: numquid scire poteramus quod dicturus esset: Adducite fratrem vestrum vobiscum?</p>
 <p><a name="008">8</a> Judas quoque dixit patri suo: Mitte puerum mecum, ut proficiscamur, et possimus vivere: ne moriamur nos et parvuli nostri.</p>
 <p><a name="009">9</a> Ego suscipio puerum: de manu mea require illum: nisi reduxero, et reddidero eum tibi, ero peccati reus in te omni tempore.</p>
 <p><a name="010">10</a> Si non intercessisset dilatio, jam vice alter venissemus.</p>
 <p><a name="011">11</a> Igitur Israël pater eorum dixit ad eos: Si sic necesse est, facite quod vultis: sumite de optimis terræ fructibus in vasis vestris, et deferte viro munera, modicum resinæ, et mellis, et storacis, stactes, et terebinthi, et amygdalarum.</p>
 <p><a name="012">12</a> Pecuniam quoque duplicem ferte vobiscum: et illam, quam invenistis in sacculis, reportate, ne forte errore factum sit:</p>
 <p><a name="013">13</a> sed et fratrem vestrum tollite, et ite ad virum.</p>
 <p><a name="014">14</a> Deus autem meus omnipotens faciat vobis eum placabilem: et remittat vobiscum fratrem vestrum quem tenet, et hunc Benjamin: ego autem quasi orbatus absque liberis ero.<br>
 </p>
 <p><a name="015">15</a> Tulerunt ergo viri munera, et pecuniam duplicem, et Benjamin: descenderuntque in Ægyptum, et steterunt coram Joseph.</p>
 <p><a name="016">16</a> Quos cum ille vidisset et Benjamin simul, præcepit dispensatori domus suæ, dicens: Introduc viros domum, et occide victimas, et instrue convivium: quoniam mecum sunt comesturi meridie.</p>
 <p><a name="017">17</a> Fecit ille quod sibi fuerat imperatum, et introduxit viros domum.</p>
 <p><a name="018">18</a> Ibique exterriti, dixerunt mutuo: Propter pecuniam, quam retulimus prius in saccis nostris, introducti sumus: ut devolvat in nos calumniam, et violenter subjiciat servituti et nos, et asinos nostros.</p>
 <p><a name="019">19</a> Quam ob rem in ipsis foribus accedentes ad dispensatorem domus,</p>
 <p><a name="020">20</a> locuti sunt: Oramus, domine, ut audias nos. Jam ante descendimus ut emeremus escas:</p>
 <p><a name="021">21</a> quibus emptis, cum venissemus ad diversorium, aperuimus saccos nostros, et invenimus pecuniam in ore saccorum: quam nunc eodem pondere reportavimus.</p>
 <p><a name="022">22</a> Sed et aliud attulimus argentum, ut emamus quæ nobis necessaria sunt: non est in nostra conscientia quis posuerit eam in marsupiis nostris.</p>
 <p><a name="023">23</a> At ille respondit: Pax vobiscum, nolite timere: Deus vester, et Deus patris vestri, dedit vobis thesauros in saccis vestris: nam pecuniam, quam dedistis mihi, probatam ego habeo. Eduxitque ad eos Simeon.</p>
 <p><a name="024">24</a> Et introductis domum, attulit aquam, et laverunt pedes suos, deditque pabulum asinis eorum.</p>
 <p><a name="025">25</a> Illi vero parabant munera, donec ingrederetur Joseph meridie: audierant enim quod ibi comesturi essent panem.</p>
 <p><a name="026">26</a> Igitur ingressus est Joseph domum suam, obtuleruntque ei munera, tenentes in manibus suis: et adoraverunt proni in terram.</p>
 <p><a name="027">27</a> At ille, clementer resalutatis eis, interrogavit eos, dicens: Salvusne est pater vester senex, de quo dixeratis mihi? adhuc vivit?</p>
 <p><a name="028">28</a> Qui responderunt: Sospes est servus tuus pater noster, adhuc vivit. Et incurvati, adoraverunt eum.</p>
 <p><a name="029">29</a> Attollens autem Joseph oculos, vidit Benjamin fratrem suum uterinum, et ait: Iste est frater vester parvulus, de quo dixeratis mihi? Et rursum: Deus, inquit, misereatur tui, fili mi.</p>
 <p><a name="030">30</a> Festinavitque, quia commota fuerant viscera ejus super fratre suo, et erumpebant lacrimæ: et introiens cubiculum flevit.</p>
 <p><a name="031">31</a> Rursumque lota facie egressus, continuit se, et ait: Ponite panes.</p>
 <p><a name="032">32</a> Quibus appositis, seorsum Joseph, et seorsum fratribus, Ægyptiis quoque qui vescebantur simul, seorsum (illicitum est enim Ægyptiis comedere cum Hebræis, et profanum putant hujuscemodi convivium)</p>
 <p><a name="033">33</a> sederunt coram eo, primogenitus juxta primogenita sua, et minimus juxta ætatem suam. Et mirabantur nimis,</p>
 <p><a name="034">34</a> sumptis partibus quas ab eo acceperant: majorque pars venit Benjamin, ita ut quinque partibus excederet. Biberuntque et inebriati sunt cum eo.</p>
 <p></p><hr>
 <center>
 <a href="gen044.htm">Next: Genesis Chapter 44</a></center>
 </body>