<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa050.htm">Polyglot</a> 
 <a href="../kjv/psa050.htm">KJV</a> 
 <a href="../sep/psa050.htm">Sep</a> 
 <a href="../tan/psa050.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa049.htm">Previous</a> 
 <a href="psa051.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 50</h3><p><a name="001">1</a> In finem. Psalmus David,</p>
 <p><a name="002">2</a> cum venit ad eum Nathan propheta, quando intravit ad Bethsabee.</p>
 <p><a name="003">3</a> [Miserere mei, Deus, secundum magnam misericordiam tuam;<br> et secundum multitudinem miserationum tuarum, dele iniquitatem meam.<br></p>
 <p><a name="004">4</a> Amplius lava me ab iniquitate mea,<br> et a peccato meo munda me.<br></p>
 <p><a name="005">5</a> Quoniam iniquitatem meam ego cognosco,<br> et peccatum meum contra me est semper.<br></p>
 <p><a name="006">6</a> Tibi soli peccavi, et malum coram te feci;<br> ut justificeris in sermonibus tuis,<br> et vincas cum judicaris.<br></p>
 <p><a name="007">7</a> Ecce enim in iniquitatibus conceptus sum,<br> et in peccatis concepit me mater mea.<br></p>
 <p><a name="008">8</a> Ecce enim veritatem dilexisti;<br> incerta et occulta sapientiæ tuæ manifestasti mihi.<br></p>
 <p><a name="009">9</a> Asperges me hyssopo, et mundabor;<br> lavabis me, et super nivem dealbabor.<br></p>
 <p><a name="010">10</a> Auditui meo dabis gaudium et lætitiam,<br> et exsultabunt ossa humiliata.<br></p>
 <p><a name="011">11</a> Averte faciem tuam a peccatis meis,<br> et omnes iniquitates meas dele.<br></p>
 <p><a name="012">12</a> Cor mundum crea in me, Deus,<br> et spiritum rectum innova in visceribus meis.<br></p>
 <p><a name="013">13</a> Ne projicias me a facie tua,<br> et spiritum sanctum tuum ne auferas a me.<br></p>
 <p><a name="014">14</a> Redde mihi lætitiam salutaris tui,<br> et spiritu principali confirma me.<br></p>
 <p><a name="015">15</a> Docebo iniquos vias tuas,<br> et impii ad te convertentur.<br></p>
 <p><a name="016">16</a> Libera me de sanguinibus, Deus, Deus salutis meæ,<br> et exsultabit lingua mea justitiam tuam.<br></p>
 <p><a name="017">17</a> Domine, labia mea aperies,<br> et os meum annuntiabit laudem tuam.<br></p>
 <p><a name="018">18</a> Quoniam si voluisses sacrificium, dedissem utique;<br> holocaustis non delectaberis.<br></p>
 <p><a name="019">19</a> Sacrificium Deo spiritus contribulatus;<br> cor contritum et humiliatum, Deus, non despicies.<br></p>
 <p><a name="020">20</a> Benigne fac, Domine, in bona voluntate tua Sion,<br> ut ædificentur muri Jerusalem.<br></p>
 <p><a name="021">21</a> Tunc acceptabis sacrificium justitiæ, oblationes et holocausta;<br> tunc imponent super altare tuum vitulos.]</p>
 <p></p><hr>
 <center>
 <a href="psa051.htm">Next: Psalms Chapter 51</a></center>
 </body>