<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir045.htm">Polyglot</a> 
 <a href="../apo/sir045.htm">Apo</a> 
 <a href="../sep/sir045.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir044.htm">Previous</a> 
 <a href="sir046.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 45</h3><p><a name="001">1</a> [Dilectus Deo et hominibus Moyses,<br> cujus memoria in benedictione est.<br></p>
 <p><a name="002">2</a> Similem illum fecit in gloria sanctorum,<br> et magnificavit eum in timore inimicorum,<br> et in verbis suis monstra placavit.<br></p>
 <p><a name="003">3</a> Glorificavit illum in conspectu regum,<br> et jussit illi coram populo suo,<br> et ostendit illi gloriam suam.<br></p>
 <p><a name="004">4</a> In fide et lenitate ipsius sanctum fecit illum,<br> et elegit eum ex omni carne.<br></p>
 <p><a name="005">5</a> Audivit enim eum, et vocem ipsius,<br> et induxit illum in nubem.<br></p>
 <p><a name="006">6</a> Et dedit illi coram præcepta,<br> et legem vitæ et disciplinæ,<br> docere Jacob testamentum suum,<br> et judicia sua Israël.]<br>
 </p>
 <p><a name="007">7</a> [Excelsum fecit Aaron fratrem ejus,<br> et similem sibi, de tribu Levi.<br></p>
 <p><a name="008">8</a> Statuit ei testamentum æternum,<br> et dedit illi sacerdotium gentis,<br> et beatificavit illum in gloria:<br></p>
 <p><a name="009">9</a> et circumcinxit eum zona gloriæ,<br> et induit eum stolam gloriæ,<br> et coronavit eum in vasis virtutis.<br></p>
 <p><a name="010">10</a> Circumpedes, et femoralia, et humerale posuit ei:<br> et cinxit illum tintinnabulis aureis plurimis in gyro:<br></p>
 <p><a name="011">11</a> dare sonitum in incessu suo,<br> auditum facere sonitum in templo<br> in memoriam filiis gentis suæ.<br></p>
 <p><a name="012">12</a> Stolam sanctam auro, et hyacintho, et purpura,<br> opus textile viri sapientis, judicio et veritate præditi:<br></p>
 <p><a name="013">13</a> torto cocco opus artificis<br> gemmis pretiosis figuratis in ligatura auri,<br> et opere lapidarii sculptis,<br> in memoriam secundum numerum tribuum Israël.<br></p>
 <p><a name="014">14</a> Corona aurea super mitram ejus<br> expressa signo sanctitatis, et gloria honoris:<br> opus virtutis, et desideria oculorum ornata.<br></p>
 <p><a name="015">15</a> Sic pulchra ante ipsum non fuerunt talia<br> usque ad originem.<br></p>
 <p><a name="016">16</a> Non est indutus illa alienigena aliquis,<br> sed tantum filii ipsius soli,<br> et nepotes ejus per omne tempus.<br></p>
 <p><a name="017">17</a> Sacrificia ipsius<br> consumpta sunt igne quotidie.<br></p>
 <p><a name="018">18</a> Complevit Moyses manus ejus,<br> et unxit illum oleo sancto.<br></p>
 <p><a name="019">19</a> Factum est illi in testamentum æternum,<br> et semini ejus, sicut dies cæli,<br> fungi sacerdotio, et habere laudem,<br> et glorificare populum suum in nomine ejus.<br></p>
 <p><a name="020">20</a> Ipsum elegit ab omni vivente,<br> offerre sacrificium Deo, incensum, et bonum odorem,<br> in memoriam placare pro populo suo:<br></p>
 <p><a name="021">21</a> et dedit illi in præceptis suis potestatem,<br> in testamentis judiciorum:<br> docere Jacob testimonia,<br> et in lege sua lucem dare Israël.<br></p>
 <p><a name="022">22</a> Quia contra illum steterunt alieni,<br> et propter invidiam circumdederunt illum homines in deserto,<br> qui erant cum Dathan et Abiron,<br> et congregatio Core in iracundia.<br></p>
 <p><a name="023">23</a> Vidit Dominus Deus, et non placuit illi,<br> et consumpti sunt in impetu iracundiæ.<br></p>
 <p><a name="024">24</a> Fecit illis monstra,<br> et consumpsit illos in flamma ignis.<br></p>
 <p><a name="025">25</a> Et addidit Aaron gloriam,<br> et dedit illi hæreditatem,<br> et primitias frugum terræ divisit illi.<br></p>
 <p><a name="026">26</a> Panem ipsis in primis paravit in satietatem:<br> nam et sacrificia Domini edent,<br> quæ dedit illi et semini ejus.<br></p>
 <p><a name="027">27</a> Ceterum in terra gentes non hæreditabit,<br> et pars non est illi in gente:<br> ipse est enim pars ejus, et hæreditas.]<br>
 </p>
 <p><a name="028">28</a> [Phinees, filius Eleazari, tertius in gloria est,<br> imitando eum in timore Domini,<br></p>
 <p><a name="029">29</a> et stare in reverentia gentis:<br> in bonitate et alacritate animæ suæ placuit Deo pro Israël.<br></p>
 <p><a name="030">30</a> Ideo statuit illi testamentum pacis,<br> principem sanctorum et gentis suæ,<br> ut sit illi et semini ejus sacerdotii dignitas in æternum.<br></p>
 <p><a name="031">31</a> Et testamentum David regi filio Jesse de tribu Juda,<br> hæreditas ipsi et semini ejus:<br> ut daret sapientiam in cor nostrum,<br> judicare gentem suam in justitia,<br> ne abolerentur bona ipsorum:<br> et gloriam ipsorum in gentem eorum æternam fecit.]</p>
 <p></p><hr>
 <center>
 <a href="sir046.htm">Next: Sirach Chapter 46</a></center>
 </body>