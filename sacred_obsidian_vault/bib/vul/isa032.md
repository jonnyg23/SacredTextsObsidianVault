<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa032.htm">Polyglot</a> 
 <a href="../kjv/isa032.htm">KJV</a> 
 <a href="../sep/isa032.htm">Sep</a> 
 <a href="../tan/isa032.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa031.htm">Previous</a> 
 <a href="isa033.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 32</h3><p><a name="001">1</a> [Ecce in justitia regnabit rex,<br> et principes in judicio præerunt.<br></p>
 <p><a name="002">2</a> Et erit vir sicut qui absconditur a vento,<br> et celat se a tempestate;<br> sicut rivi aquarum in siti,<br> et umbra petræ prominentis in terra deserta.<br></p>
 <p><a name="003">3</a> Non caligabunt oculi videntium,<br> et aures audientium diligenter auscultabunt.<br></p>
 <p><a name="004">4</a> Et cor stultorum intelliget scientiam,<br> et lingua balborum velociter loquetur et plane.<br></p>
 <p><a name="005">5</a> Non vocabitur ultra is qui insipiens est, princeps,<br> neque fraudulentus appellabitur major;<br></p>
 <p><a name="006">6</a> stultus enim fatua loquetur,<br> et cor ejus faciet iniquitatem,<br> ut perficiat simulationem,<br> et loquatur ad Dominum fraudulenter,<br> et vacuam faciat animam esurientis,<br> et potum sitienti auferat.<br></p>
 <p><a name="007">7</a> Fraudulenti vasa pessima sunt;<br> ipse enim cogitationes concinnavit<br> ad perdendos mites in sermone mendacii,<br> cum loqueretur pauper judicium.<br></p>
 <p><a name="008">8</a> Princeps vero ea quæ digna sunt principe cogitabit,<br> et ipse super duces stabit.]<br>
 </p>
 <p><a name="009">9</a> [Mulieres opulentæ, surgite,<br> et audite vocem meam;<br> filiæ confidentes,<br> percipite auribus eloquium meum.<br></p>
 <p><a name="010">10</a> Post dies enim et annum,<br> vos conturbabimini confidentes;<br> consummata est enim vindemia,<br> collectio ultra non veniet.<br></p>
 <p><a name="011">11</a> Obstupescite, opulentæ;<br> conturbamini, confidentes:<br> exuite vos et confundimini;<br> accingite lumbos vestros.<br></p>
 <p><a name="012">12</a> Super ubera plangite,<br> super regione desiderabili,<br> super vinea fertili.<br></p>
 <p><a name="013">13</a> Super humum populi mei<br> spinæ et vepres ascendent:<br> quanto magis super omnes domos gaudii<br> civitatis exultantis!<br></p>
 <p><a name="014">14</a> Domus enim dimissa est,<br> multitudo urbis relicta est,<br> tenebræ et palpatio<br> factæ sunt super speluncas usque in æternum;<br> gaudium onagrorum,<br> pascua gregum.<br></p>
 <p><a name="015">15</a> Donec effundatur super nos<br> spiritus de excelso,<br> et erit desertum in carmel,<br> et carmel in saltum reputabitur.<br></p>
 <p><a name="016">16</a> Et habitabit in solitudine judicium,<br> et justitia in carmel sedebit.<br></p>
 <p><a name="017">17</a> Et erit opus justitiæ pax,<br> et cultus justitiæ silentium,<br> et securitas usque in sempiternum.<br></p>
 <p><a name="018">18</a> Et sedebit populus meus in pulchritudine pacis,<br> et in tabernaculis fiduciæ,<br> et in requie opulenta.<br></p>
 <p><a name="019">19</a> Grando autem in descensione saltus,<br> et humilitate humiliabitur civitas.<br></p>
 <p><a name="020">20</a> Beati qui seminatis super omnes aquas,<br> immittentes pedem bovis et asini.]</p>
 <p></p><hr>
 <center>
 <a href="isa033.htm">Next: Isaiah Chapter 33</a></center>
 </body>