<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa058.htm">Polyglot</a> 
 <a href="../kjv/isa058.htm">KJV</a> 
 <a href="../sep/isa058.htm">Sep</a> 
 <a href="../tan/isa058.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa057.htm">Previous</a> 
 <a href="isa059.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 58</h3><p><a name="001">1</a> [Clama, ne cesses,<br> quasi tuba exalta vocem tuam,<br> et annuntia populo meo scelera eorum,<br> et domui Jacob peccata eorum.<br></p>
 <p><a name="002">2</a> Me etenim de die in diem quærunt,<br> et scire vias meas volunt,<br> quasi gens quæ justitiam fecerit,<br> et judicium Dei sui non dereliquerit.<br> Rogant me judicia justitiæ;<br> appropinquare Deo volunt.<br></p>
 <p><a name="003">3</a> Quare jejunavimus, et non aspexisti;<br> humiliavimus animas nostras, et nescisti?<br> Ecce in die jejunii vestri invenitur voluntas vestra,<br> et omnes debitores vestros repetitis.<br></p>
 <p><a name="004">4</a> Ecce ad lites et contentiones jejunatis,<br> et percutitis pugno impie.<br> Nolite jejunare sicut usque ad hanc diem,<br> ut audiatur in excelso clamor vester.<br></p>
 <p><a name="005">5</a> Numquid tale est jejunium quod elegi,<br> per diem affligere hominem animam suam?<br> numquid contorquere quasi circulum caput suum,<br> et saccum et cinerem sternere?<br> numquid istud vocabis jejunium,<br> et diem acceptabilem Domino?]<br>
 </p>
 <p><a name="006">6</a> [Nonne hoc est magis jejunium quod elegi?<br> Dissolve colligationes impietatis,<br> solve fasciculos deprimentes,<br> dimitte eos qui confracti sunt liberos,<br> et omne opus dirumpe;<br></p>
 <p><a name="007">7</a> frange esurienti panem tuum,<br> et egenos vagosque induc in domum tuam;<br> cum videris nudum, operi eum,<br> et carnem tuam ne despexeris.<br></p>
 <p><a name="008">8</a> Tunc erumpet quasi mane lumen tuum;<br> et sanitas tua citius orietur,<br> et anteibit faciem tuam justitia tua,<br> et gloria Domini colliget te.<br></p>
 <p><a name="009">9</a> Tunc invocabis, et Dominus exaudiet;<br> clamabis, et dicet: Ecce adsum.<br> Si abstuleris de medio tui catenam,<br> et desieris extendere digitum et loqui quod non prodest;<br></p>
 <p><a name="010">10</a> cum effuderis esurienti animam tuam,<br> et animam afflictam repleveris,<br> orietur in tenebris lux tua,<br> et tenebræ tuæ erunt sicut meridies.<br></p>
 <p><a name="011">11</a> Et requiem tibi dabit Dominus semper,<br> et implebit splendoribus animam tuam,<br> et ossa tua liberabit;<br> et eris quasi hortus irriguus,<br> et sicut fons aquarum<br> cujus non deficient aquæ.<br></p>
 <p><a name="012">12</a> Et ædificabuntur in te deserta sæculorum,<br> fundamenta generationis et generationis suscitabis;<br> et vocaberis ædificator sepium,<br> avertens semitas in quietem.<br></p>
 <p><a name="013">13</a> Si averteris a sabbato pedem tuum<br> facere voluntatem tuam in die sancto meo,<br> et vocaveris sabbatum delicatum,<br> et sanctum Domini gloriosum,<br> et glorificaveris eum dum non facis vias tuas,<br> et non invenitur voluntas tua, ut loquaris sermonem:<br></p>
 <p><a name="014">14</a> tunc delectaberis super Domino,<br> et sustollam te super altitudines terræ,<br> et cibabo te hæreditate Jacob patris tui:<br> os enim Domini locutum est.]</p>
 <p></p><hr>
 <center>
 <a href="isa059.htm">Next: Isaiah Chapter 59</a></center>
 </body>