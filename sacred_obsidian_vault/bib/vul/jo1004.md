<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jo1004.htm">Polyglot</a> 
 <a href="../gnt/jo1004.htm">GNT</a> 
 <a href="../kjv/jo1004.htm">KJV</a> 
 
 <br>
 <br><a href="jo1.htm">1 John Index</a><br>
  
 <a href="jo1003.htm">Previous</a> 
 <a href="jo1005.htm">Next</a> 
 </center>
 <hr>
 
 <h3 align="CENTER">Vulgate (Latin): 1 John Chapter 4</h3><p><a name="001">1</a> Carissimi, nolite omni spiritui credere, sed probate spiritus si ex Deo sint: quoniam multi pseudoprophetæ exierunt in mundum.</p>
 <p><a name="002">2</a> In hoc cognoscitur Spiritus Dei: omnis spiritus qui confitetur Jesum Christum in carne venisse, ex Deo est:</p>
 <p><a name="003">3</a> et omnis spiritus qui solvit Jesum, ex Deo non est, et hic est antichristus, de quo audistis quoniam venit, et nunc jam in mundo est.</p>
 <p><a name="004">4</a> Vos ex Deo estis filioli, et vicistis eum, quoniam major est qui in vobis est, quam qui in mundo.</p>
 <p><a name="005">5</a> Ipsi de mundo sunt: ideo de mundo loquuntur, et mundus eos audit.</p>
 <p><a name="006">6</a> Nos ex Deo sumus. Qui novit Deum, audit nos; qui non est ex Deo, non audit nos: in hoc cognoscimus Spiritum veritatis, et spiritum erroris.<br>
 </p>
 <p><a name="007">7</a> Carissimi, diligamus nos invicem: quia caritas ex Deo est. Et omnis qui diligit, ex Deo natus est, et cognoscit Deum.</p>
 <p><a name="008">8</a> Qui non diligit, non novit Deum: quoniam Deus caritas est.</p>
 <p><a name="009">9</a> In hoc apparuit caritas Dei in nobis, quoniam Filium suum unigenitum misit Deus in mundum, ut vivamus per eum.</p>
 <p><a name="010">10</a> In hoc est caritas: non quasi nos dilexerimus Deum, sed quoniam ipse prior dilexit nos, et misit Filium suum propitiationem pro peccatis nostris.</p>
 <p><a name="011">11</a> Carissimi, si sic Deus dilexit nos: et nos debemus alterutrum diligere.</p>
 <p><a name="012">12</a> Deum nemo vidit umquam. Si diligamus invicem, Deus in nobis manet, et caritas ejus in nobis perfecta est.</p>
 <p><a name="013">13</a> In hoc cognoscimus quoniam in eo manemus, et ipse in nobis: quoniam de Spiritu suo dedit nobis.</p>
 <p><a name="014">14</a> Et nos vidimus, et testificamur quoniam Pater misit Filium suum Salvatorem mundi.</p>
 <p><a name="015">15</a> Quisquis confessus fuerit quoniam Jesus est Filius Dei, Deus in eo manet, et ipse in Deo.</p>
 <p><a name="016">16</a> Et nos cognovimus, et credidimus caritati, quam habet Deus in nobis. Deus caritas est: et qui manet in caritate, in Deo manet, et Deus in eo.</p>
 <p><a name="017">17</a> In hoc perfecta est caritas Dei nobiscum, ut fiduciam habeamus in die judicii: quia sicut ille est, et nos sumus in hoc mundo.</p>
 <p><a name="018">18</a> Timor non est in caritate: sed perfecta caritas foras mittit timorem, quoniam timor pnam habet: qui autem timet, non est perfectus in caritate.</p>
 <p><a name="019">19</a> Nos ergo diligamus Deum, quoniam Deus prior dilexit nos.</p>
 <p><a name="020">20</a> Si quis dixerit: Quoniam diligo Deum, et fratrem suum oderit, mendax est. Qui enim non diligit fratrem suum quem vidit, Deum, quem non vidit, quomodo potest diligere?</p>
 <p><a name="021">21</a> Et hoc mandatum habemus a Deo: ut qui diligit Deum, diligat et fratrem suum.</p>
 <p></p><hr>
 <center>
 <a href="jo1005.htm">Next: 1 John Chapter 5</a></center>
 </body>