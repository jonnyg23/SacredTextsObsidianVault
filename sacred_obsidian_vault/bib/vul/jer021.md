<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer021.htm">Polyglot</a> 
 <a href="../kjv/jer021.htm">KJV</a> 
 <a href="../sep/jer021.htm">Sep</a> 
 <a href="../tan/jer021.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer020.htm">Previous</a> 
 <a href="jer022.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 21</h3><p><a name="001">1</a> Verbum quod factum est ad Jeremiam a Domino, quando misit ad eum rex Sedecias Phassur filium Melchiæ, et Sophoniam filium Maasiæ sacerdotem, dicens:</p>
 <p><a name="002">2</a> Interroga pro nobis Dominum, quia Nabuchodonosor, rex Babylonis, præliatur adversum nos: si forte faciat Dominus nobiscum secundum omnia mirabilia sua, et recedat a nobis.</p>
 <p><a name="003">3</a> Et dixit Jeremias ad eos: Sic dicetis Sedeciæ:</p>
 <p><a name="004">4</a> Hæc dicit Dominus Deus Israël: Ecce ego convertam vasa belli quæ in manibus vestris sunt, et quibus vos pugnatis adversum regem Babylonis et Chaldæos qui obsident vos in circuitu murorum: et congregabo ea in medio civitatis hujus.</p>
 <p><a name="005">5</a> Et debellabo ego vos in manu extenta, et in brachio forti, et in furore, et in indignatione, et in ira grandi.</p>
 <p><a name="006">6</a> Et percutiam habitatores civitatis hujus: homines et bestiæ pestilentia magna morientur.</p>
 <p><a name="007">7</a> Et post hæc, ait Dominus, dabo Sedeciam regem Juda, et servos ejus, et populum ejus, et qui derelicti sunt in civitate hac a peste, et gladio, et fame, in manu Nabuchodonosor regis Babylonis, et in manu inimicorum eorum, et in manu quærentium animam eorum: et percutiet eos in ore gladii, et non flectetur, neque parcet, nec miserebitur.</p>
 <p><a name="008">8</a> Et ad populum hunc dices: Hæc dicit Dominus: Ecce ego do coram vobis viam vitæ, et viam mortis.</p>
 <p><a name="009">9</a> Qui habitaverit in urbe hac morietur gladio, et fame, et peste: qui autem egressus fuerit, et transfugerit ad Chaldæos qui obsident vos, vivet, et erit ei anima sua quasi spolium.</p>
 <p><a name="010">10</a> Posui enim faciem meam super civitatem hanc in malum, et non in bonum, ait Dominus: in manu regis Babylonis dabitur, et exuret eam igni.</p>
 <p><a name="011">11</a> Et domui regis Juda: [Audite verba Domini,<br></p>
 <p><a name="012">12</a> domus David.<br> Hæc dicit Dominus:<br> Judicate mane judicium,<br> et eruite vi oppressum de manu calumniantis,<br> ne forte egrediatur ut ignis indignatio mea,<br> et succendatur, et non sit qui extinguat,<br> propter malitiam studiorum vestrorum.<br></p>
 <p><a name="013">13</a> Ecce ego ad te, habitatricem vallis solidæ atque campestris,<br> ait Dominus:<br> qui dicitis: Quis percutiet nos?<br> et quis ingredietur domos nostras?<br></p>
 <p><a name="014">14</a> Et visitabo super vos juxta fructum studiorum vestrorum,<br> dicit Dominus:<br> et succendam ignem in saltu ejus,<br> et devorabit omnia in circuitu ejus.]</p>
 <p></p><hr>
 <center>
 <a href="jer022.htm">Next: Jeremiah Chapter 22</a></center>
 </body>