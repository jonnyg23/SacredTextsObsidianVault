<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa065.htm">Polyglot</a> 
 <a href="../kjv/isa065.htm">KJV</a> 
 <a href="../sep/isa065.htm">Sep</a> 
 <a href="../tan/isa065.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa064.htm">Previous</a> 
 <a href="isa066.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 65</h3><p><a name="001">1</a> [Quæsierunt me qui ante non interrogabant;<br> invenerunt qui non quæsierunt me.<br> Dixi: Ecce ego, ecce ego,<br> ad gentem quæ non invocabat nomen meum.<br></p>
 <p><a name="002">2</a> Expandi manus meas tota die<br> ad populum incredulum,<br> qui graditur in via non bona<br> post cogitationes suas.<br></p>
 <p><a name="003">3</a> Populus qui ad iracundiam provocat me<br> ante faciem meam semper;<br> qui immolant in hortis,<br> et sacrificant super lateres;<br></p>
 <p><a name="004">4</a> qui habitant in sepulchris,<br> et in delubris idolorum dormiunt;<br> qui comedunt carnem suillam,<br> et jus profanum in vasis eorum;<br></p>
 <p><a name="005">5</a> qui dicunt: Recede a me,<br> non appropinques mihi, quia immundus es.<br> Isti fumus erunt in furore meo,<br> ignis ardens tota die.<br></p>
 <p><a name="006">6</a> Ecce scriptum est coram me:<br> Non tacebo, sed reddam,<br> et retribuam in sinum eorum.<br></p>
 <p><a name="007">7</a> Iniquitates vestras, et iniquitates patrum vestrorum simul,<br> dicit Dominus;<br> qui sacrificaverunt super montes,<br> et super colles exprobraverunt mihi;<br> et remetiar opus eorum primum<br> in sinu eorum.<br></p>
 <p><a name="008">8</a> Hæc dicit Dominus:<br> Quomodo si inveniatur granum in botro,<br> et dicatur: Ne dissipes illud,<br> quoniam benedictio est:<br> sic faciam propter servos meos,<br> ut non disperdam totum.<br></p>
 <p><a name="009">9</a> Et educam de Jacob semen,<br> et de Juda possidentem montes meos;<br> et hæreditabunt eam electi mei,<br> et servi mei habitabunt ibi.<br></p>
 <p><a name="010">10</a> Et erunt campestria in caulas gregum,<br> et vallis Achor in cubile armentorum,<br> populo meo qui requisierunt me.<br></p>
 <p><a name="011">11</a> Et vos qui dereliquistis Dominum,<br> qui obliti estis montem sanctum meum,<br> qui ponitis fortunæ mensam,<br> et libatis super eam:<br></p>
 <p><a name="012">12</a> numerabo vos in gladio,<br> et omnes in cæde corruetis:<br> pro eo quod vocavi, et non respondistis;<br> locutus sum, et non audistis;<br> et faciebatis malum in oculis meis,<br> et quæ nolui elegistis.<br></p>
 <p><a name="013">13</a> Propter hoc hæc dicit Dominus Deus:<br> Ecce servi mei comedent,<br> et vos esurietis;<br> ecce servi mei bibent,<br> et vos sitietis;<br></p>
 <p><a name="014">14</a> ecce servi mei lætabuntur,<br> et vos confundemini;<br> ecce servi mei laudabunt præ exsultatione cordis,<br> et vos clamabitis præ dolore cordis,<br> et præ contritione spiritus ululabitis,<br></p>
 <p><a name="015">15</a> et dimittetis nomen vestrum in juramentum electis meis;<br> et interficiet te Dominus Deus,<br> et servos suos vocabit nomine alio:<br></p>
 <p><a name="016">16</a> in quo qui benedictus est super terram<br> benedicetur in Deo, amen,<br> et qui jurat in terra<br> jurabit in Deo, amen:<br> quia oblivioni traditæ sunt angustiæ priores,<br> et quia absconditæ sunt ab oculis meis.<br></p>
 <p><a name="017">17</a> Ecce enim ego creo cælos novos,<br> et terram novam;<br> et non erunt in memoria priora,<br> et non ascendent super cor.<br></p>
 <p><a name="018">18</a> Sed gaudebitis et exsultabitis usque in sempiternum<br> in his quæ ego creo:<br> quia ecce ego creo Jerusalem exsultationem,<br> et populum ejus gaudium.<br></p>
 <p><a name="019">19</a> Et exsultabo in Jerusalem,<br> et gaudebo in populo meo,<br> et non audietur in eo ultra<br> vox fletus et vox clamoris.<br></p>
 <p><a name="020">20</a> Non erit ibi amplius infans dierum,<br> et senex qui non impleat dies suos,<br> quoniam puer centum annorum morietur,<br> et peccator centum annorum maledictus erit.<br></p>
 <p><a name="021">21</a> Et ædificabunt domos, et habitabunt;<br> et plantabunt vineas, et comedent fructus earum.<br></p>
 <p><a name="022">22</a> Non ædificabunt, et alius habitabit;<br> non plantabunt, et alius comedet:<br> secundum enim dies ligni erunt dies populi mei,<br> et opera manuum eorum inveterabunt.<br></p>
 <p><a name="023">23</a> Electi mei non laborabunt frustra,<br> neque generabunt in conturbatione,<br> quia semen benedictorum Domini est,<br> et nepotes eorum cum eis.<br></p>
 <p><a name="024">24</a> Eritque antequam clament, ego exaudiam;<br> adhuc illis loquentibus, ego audiam.<br></p>
 <p><a name="025">25</a> Lupus et agnus pascentur simul,<br> leo et bos comedent paleas,<br> et serpenti pulvis panis ejus.<br> Non nocebunt, neque occident<br> in omni monte sancto meo, dicit Dominus.]</p>
 <p></p><hr>
 <center>
 <a href="isa066.htm">Next: Isaiah Chapter 66</a></center>
 </body>