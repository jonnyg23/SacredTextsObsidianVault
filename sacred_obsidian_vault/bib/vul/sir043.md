<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir043.htm">Polyglot</a> 
 <a href="../apo/sir043.htm">Apo</a> 
 <a href="../sep/sir043.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir042.htm">Previous</a> 
 <a href="sir044.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 43</h3><p><a name="001">1</a> [Altitudinis firmamentum pulchritudo ejus est,<br> species cæli in visione gloriæ.<br></p>
 <p><a name="002">2</a> Sol in aspectu annuntians in exitu,<br> vas admirabile, opus Excelsi.<br></p>
 <p><a name="003">3</a> In meridiano exurit terram,<br> et in conspectu ardoris ejus quis poterit sustinere?<br> fornacem custodiens in operibus ardoris:<br></p>
 <p><a name="004">4</a> tripliciter sol exurens montes,<br> radios igneos exsufflans,<br> et refulgens radiis suis obcæcat oculos.<br></p>
 <p><a name="005">5</a> Magnus Dominus qui fecit illum,<br> et in sermonibus ejus festinavit iter.]<br>
 </p>
 <p><a name="006">6</a> [Et luna in omnibus in tempore suo,<br> ostensio temporis, et signum ævi.<br></p>
 <p><a name="007">7</a> A luna signum diei festi:<br> luminare quod minuitur in consummatione.<br></p>
 <p><a name="008">8</a> Mensis secundum nomen ejus est,<br> crescens mirabiliter in consummatione.<br></p>
 <p><a name="009">9</a> Vas castrorum in excelsis,<br> in firmamento cæli resplendens gloriose.<br></p>
 <p><a name="010">10</a> Species cæli gloria stellarum:<br> mundum illuminans in excelsis Dominus.<br></p>
 <p><a name="011">11</a> In verbis Sancti stabunt ad judicium,<br> et non deficient in vigiliis suis.]<br>
 </p>
 <p><a name="012">12</a> [Vide arcum, et benedic eum qui fecit illum:<br> valde speciosus est in splendore suo.<br></p>
 <p><a name="013">13</a> Gyravit cælum in circuitu gloriæ suæ:<br> manus Excelsi aperuerunt illum.<br></p>
 <p><a name="014">14</a> Imperio suo acceleravit nivem,<br> et accelerat coruscationes emittere judicii sui.<br></p>
 <p><a name="015">15</a> Propterea aperti sunt thesauri,<br> et evolaverunt nebulæ sicut aves.<br></p>
 <p><a name="016">16</a> In magnitudine sua posuit nubes,<br> et confracti sunt lapides grandinis.<br></p>
 <p><a name="017">17</a> In conspectu ejus commovebuntur montes,<br> et in voluntate ejus aspirabit notus.<br></p>
 <p><a name="018">18</a> Vox tonitrui ejus verberavit terram,<br> tempestas aquilonis, et congregatio spiritus:<br></p>
 <p><a name="019">19</a> et sicut avis deponens ad sedendum, aspergit nivem,<br> et sicut locusta demergens descensus ejus.<br></p>
 <p><a name="020">20</a> Pulchritudinem candoris ejus admirabitur oculus,<br> et super imbrem ejus expavescet cor.<br></p>
 <p><a name="021">21</a> Gelu sicut salem effundet super terram:<br> et dum gelaverit, fiet tamquam cacumina tribuli.<br></p>
 <p><a name="022">22</a> Frigidus ventus aquilo flavit,<br> et gelavit crystallus ab aqua:<br> super omnem congregationem aquarum requiescet,<br> et sicut lorica induet se aquis:<br></p>
 <p><a name="023">23</a> et devorabit montes, et exuret desertum,<br> et extinguet viride, sicut igne.<br></p>
 <p><a name="024">24</a> Medicina omnium in festinatione nebulæ:<br> et ros obvians ab ardore venienti humilem efficiet eum.<br></p>
 <p><a name="025">25</a> In sermone ejus siluit ventus,<br> et cogitatione sua placavit abyssum:<br> et plantavit in illa Dominus insulas.<br></p>
 <p><a name="026">26</a> Qui navigant mare enarrent pericula ejus,<br> et audientes auribus nostris admirabimur.<br></p>
 <p><a name="027">27</a> Illic præclara opera et mirabilia,<br> varia bestiarum genera, et omnium pecorum, et creatura belluarum.<br></p>
 <p><a name="028">28</a> Propter ipsum confirmatus est itineris finis,<br> et in sermone ejus composita sunt omnia.]<br>
 </p>
 <p><a name="029">29</a> [Multa dicemus, et deficiemus in verbis:<br> consummatio autem sermonum ipse est in omnibus.<br></p>
 <p><a name="030">30</a> Gloriantes ad quid valebimus?<br> ipse enim omnipotens super omnia opera sua.<br></p>
 <p><a name="031">31</a> Terribilis Dominus, et magnus vehementer,<br> et mirabilis potentia ipsius.<br></p>
 <p><a name="032">32</a> Glorificantes Dominum quantumcumque potueritis,<br> supervalebit enim adhuc: et admirabilis magnificentia ejus.<br></p>
 <p><a name="033">33</a> Benedicentes Dominum, exaltate illum quantum potestis:<br> major enim est omni laude.<br></p>
 <p><a name="034">34</a> Exaltantes eum, replemini virtute, ne laboretis,<br> non enim comprehendetis.<br></p>
 <p><a name="035">35</a> Quis videbit eum et enarrabit?<br> et quis magnificabit eum sicut est ab initio?<br></p>
 <p><a name="036">36</a> Multa abscondita sunt majora his:<br> pauca enim vidimus operum ejus.<br></p>
 <p><a name="037">37</a> Omnia autem Dominus fecit,<br> et pie agentibus dedit sapientiam.]</p>
 <p></p><hr>
 <center>
 <a href="sir044.htm">Next: Sirach Chapter 44</a></center>
 </body>