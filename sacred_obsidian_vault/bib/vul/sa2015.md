<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa2015.htm">Polyglot</a> 
 <a href="../kjv/sa2015.htm">KJV</a> 
 <a href="../sep/sa2015.htm">Sep</a> 
 <a href="../tan/sa2015.htm">Tan</a> 
 
 <br>
 <br><a href="sa2.htm">2 Samuel Index</a><br>
  
 <a href="sa2014.htm">Previous</a> 
 <a href="sa2016.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Samuel Chapter 15</h3><p><a name="001">1</a> Igitur post hæc fecit sibi Absalom currus, et equites, et quinquaginta viros qui præcederent eum.</p>
 <p><a name="002">2</a> Et mane consurgens Absalom, stabat juxta introitum portæ, et omnem virum qui habebat negotium ut veniret ad regis judicium, vocabat Absalom ad se, et dicebat: De qua civitate es tu? Qui respondens aiebat: Ex una tribu Israël ego sum servus tuus.</p>
 <p><a name="003">3</a> Respondebatque ei Absalom: Videntur mihi sermones tui boni et justi, sed non est qui te audiat constitutus a rege. Dicebatque Absalom:</p>
 <p><a name="004">4</a> Quis me constituat judicem super terram, ut ad me veniant omnes qui habent negotium, et juste judicem?</p>
 <p><a name="005">5</a> Sed et cum accederet ad eum homo ut salutaret illum, extendebat manum suam, et apprehendens osculabatur eum.</p>
 <p><a name="006">6</a> Faciebatque hoc omni Israël venienti ad judicium ut audiretur a rege, et sollicitabat corda virorum Israël.<br>
 </p>
 <p><a name="007">7</a> Post quadraginta autem annos, dixit Absalom ad regem David: Vadam, et reddam vota mea quæ vovi Domino in Hebron.</p>
 <p><a name="008">8</a> Vovens enim vovit servus tuus cum esset in Gessur Syriæ, dicens: Si reduxerit me Dominus in Jerusalem, sacrificabo Domino.</p>
 <p><a name="009">9</a> Dixitque ei rex David: Vade in pace. Et surrexit, et abiit in Hebron.</p>
 <p><a name="010">10</a> Misit autem Absalom exploratores in universas tribus Israël, dicens: Statim ut audieritis clangorem buccinæ, dicite: Regnavit Absalom in Hebron.</p>
 <p><a name="011">11</a> Porro cum Absalom ierunt ducenti viri de Jerusalem vocati, euntes simplici corde, et causam penitus ignorantes.</p>
 <p><a name="012">12</a> Accersivit quoque Absalom Achitophel Gilonitem consiliarium David, de civitate sua Gilo. Cumque immolaret victimas, facta est conjuratio valida, populusque concurrens augebatur cum Absalom.</p>
 <p><a name="013">13</a> Venit igitur nuntius ad David, dicens: Toto corde universus Israël sequitur Absalom.</p>
 <p><a name="014">14</a> Et ait David servis suis qui erant cum eo in Jerusalem: Surgite, fugiamus: neque enim erit nobis effugium a facie Absalom: festinate egredi, ne forte veniens occupet nos, et impellat super nos ruinam, et percutiat civitatem in ore gladii.</p>
 <p><a name="015">15</a> Dixeruntque servi regis ad eum: Omnia quæcumque præceperit dominus noster rex, libenter exequemur servi tui.<br>
 </p>
 <p><a name="016">16</a> Egressus est ergo rex et universa domus ejus pedibus suis: et dereliquit rex decem mulieres concubinas ad custodiendam domum.</p>
 <p><a name="017">17</a> Egressusque rex et omnis Israël pedibus suis, stetit procul a domo:</p>
 <p><a name="018">18</a> et universi servi ejus ambulabant juxta eum, et legiones Cerethi, et Phelethi, et omnes Gethæi, pugnatores validi, sexcenti viri qui secuti eum fuerant de Geth pedites, præcedebant regem.</p>
 <p><a name="019">19</a> Dixit autem rex ad Ethai Gethæum: Cur venis nobiscum? revertere, et habita cum rege, quia peregrinus es, et egressus es de loco tuo.</p>
 <p><a name="020">20</a> Heri venisti, et hodie compelleris nobiscum egredi? ego autem vadam quo iturus sum: revertere, et reduc tecum fratres tuos, et Dominus faciet tecum misericordiam et veritatem, quia ostendisti gratiam et fidem.</p>
 <p><a name="021">21</a> Et respondit Ethai regi dicens: Vivit Dominus, et vivit dominus meus rex, quoniam in quocumque loco fueris, domine mi rex, sive in morte, sive in vita, ibi erit servus tuus.</p>
 <p><a name="022">22</a> Et ait David Ethai: Veni, et transi. Et transivit Ethai Gethæus, et omnes viri qui cum eo erant, et reliqua multitudo.</p>
 <p><a name="023">23</a> Omnesque flebant voce magna, et universus populus transibat: rex quoque transgrediebatur torrentem Cedron, et cunctus populus incedebat contra viam quæ respicit ad desertum.</p>
 <p><a name="024">24</a> Venit autem et Sadoc sacerdos, et universi Levitæ cum eo, portantes arcam fderis Dei: et deposuerunt arcam Dei. Et ascendit Abiathar, donec expletus esset omnis populus qui egressus fuerat de civitate.</p>
 <p><a name="025">25</a> Et dixit rex ad Sadoc: Reporta arcam Dei in urbem: si invenero gratiam in oculis Domini, reducet me, et ostendet mihi eam, et tabernaculum suum.</p>
 <p><a name="026">26</a> Si autem dixerit mihi: Non places: præsto sum: faciat quod bonum est coram se.</p>
 <p><a name="027">27</a> Et dixit rex ad Sadoc sacerdotem: O videns, revertere in civitatem in pace: et Achimaas filius tuus, et Jonathas filius Abiathar, duo filii vestri, sint vobiscum.</p>
 <p><a name="028">28</a> Ecce ego abscondar in campestribus deserti, donec veniat sermo a vobis indicans mihi.</p>
 <p><a name="029">29</a> Reportaverunt ergo Sadoc et Abiathar arcam Dei in Jerusalem, et manserunt ibi.</p>
 <p><a name="030">30</a> Porro David ascendebat clivum Olivarum, scandens et flens, nudis pedibus incedens, et operto capite: sed et omnis populus qui erat cum eo, operto capite ascendebat plorans.</p>
 <p><a name="031">31</a> Nuntiatum est autem David quod et Achitophel esset in conjuratione cum Absalom: dixitque David: Infatua, quæso, Domine, consilium Achitophel.</p>
 <p><a name="032">32</a> Cumque ascenderet David summitatem montis in quo adoraturus erat Dominum, ecce occurrit ei Chusai Arachites, scissa veste, et terra pleno capite.</p>
 <p><a name="033">33</a> Et dixit ei David: Si veneris mecum, eris mihi oneri:</p>
 <p><a name="034">34</a> si autem in civitatem revertaris, et dixeris Absalom: Servus tuus sum, rex: sicut fui servus patris tui, sic ero servus tuus: dissipabis consilium Achitophel.</p>
 <p><a name="035">35</a> Habes autem tecum Sadoc et Abiathar sacerdotes: et omne verbum quodcumque audieris de domo regis, indicabis Sadoc et Abiathar sacerdotibus.</p>
 <p><a name="036">36</a> Sunt autem cum eis duo filii eorum Achimaas filius Sadoc, et Jonathas filius Abiathar: et mittetis per eos ad me omne verbum quod audieritis.</p>
 <p><a name="037">37</a> Veniente ergo Chusai amico David in civitatem, Absalom quoque ingressus est Jerusalem.</p>
 <p></p><hr>
 <center>
 <a href="sa2016.htm">Next: 2 Samuel Chapter 16</a></center>
 </body>