<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job041.htm">Polyglot</a> 
 <a href="../kjv/job041.htm">KJV</a> 
 <a href="../sep/job041.htm">Sep</a> 
 <a href="../tan/job041.htm">Tan</a> 
 
 <br>
 <br><a href="job.htm">Job Index</a><br>
  
 <a href="job040.htm">Previous</a> 
 <a href="job042.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 41</h3><p><a name="001">1</a> [Non quasi crudelis suscitabo eum:<br> quis enim resistere potest vultui meo?<br></p>
 <p><a name="002">2</a> Quis ante dedit mihi, ut reddam ei?<br> omnia quæ sub cælo sunt, mea sunt.<br></p>
 <p><a name="003">3</a> Non parcam ei, et verbis potentibus,<br> et ad deprecandum compositis.<br></p>
 <p><a name="004">4</a> Quis revelabit faciem indumenti ejus?<br> et in medium oris ejus quis intrabit?<br></p>
 <p><a name="005">5</a> Portas vultus ejus quis aperiet?<br> per gyrum dentium ejus formido.<br></p>
 <p><a name="006">6</a> Corpus illius quasi scuta fusilia,<br> compactum squamis se prementibus.<br></p>
 <p><a name="007">7</a> Una uni conjungitur,<br> et ne spiraculum quidem incedit per eas.<br></p>
 <p><a name="008">8</a> Una alteri adhærebit,<br> et tenentes se nequaquam separabuntur.<br></p>
 <p><a name="009">9</a> Sternutatio ejus splendor ignis,<br> et oculi ejus ut palpebræ diluculi.<br></p>
 <p><a name="010">10</a> De ore ejus lampades procedunt,<br> sicut tædæ ignis accensæ.<br></p>
 <p><a name="011">11</a> De naribus ejus procedit fumus,<br> sicut ollæ succensæ atque ferventis.<br></p>
 <p><a name="012">12</a> Halitus ejus prunas ardere facit,<br> et flamma de ore ejus egreditur.<br></p>
 <p><a name="013">13</a> In collo ejus morabitur fortitudo,<br> et faciem ejus præcedit egestas.<br></p>
 <p><a name="014">14</a> Membra carnium ejus cohærentia sibi:<br> mittet contra eum fulmina, et ad locum alium non ferentur.<br></p>
 <p><a name="015">15</a> Cor ejus indurabitur tamquam lapis,<br> et stringetur quasi malleatoris incus.<br></p>
 <p><a name="016">16</a> Cum sublatus fuerit, timebunt angeli,<br> et territi purgabuntur.<br></p>
 <p><a name="017">17</a> Cum apprehenderit eum gladius, subsistere non poterit,<br> neque hasta, neque thorax:<br></p>
 <p><a name="018">18</a> reputabit enim quasi paleas ferrum,<br> et quasi lignum putridum æs.<br></p>
 <p><a name="019">19</a> Non fugabit eum vir sagittarius:<br> in stipulam versi sunt ei lapides fundæ.<br></p>
 <p><a name="020">20</a> Quasi stipulam æstimabit malleum,<br> et deridebit vibrantem hastam.<br></p>
 <p><a name="021">21</a> Sub ipso erunt radii solis,<br> et sternet sibi aurum quasi lutum.<br></p>
 <p><a name="022">22</a> Fervescere faciet quasi ollam profundum mare,<br> et ponet quasi cum unguenta bulliunt.<br></p>
 <p><a name="023">23</a> Post eum lucebit semita:<br> æstimabit abyssum quasi senescentem.<br></p>
 <p><a name="024">24</a> Non est super terram potestas quæ comparetur ei,<br> qui factus est ut nullum timeret.<br></p>
 <p><a name="025">25</a> Omne sublime videt:<br> ipse est rex super universos filios superbiæ.]</p>
 <p></p><hr>
 <center>
 <a href="job042.htm">Next: Job Chapter 42</a></center>
 </body>