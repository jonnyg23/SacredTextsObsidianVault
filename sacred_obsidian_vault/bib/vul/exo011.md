<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo011.htm">Polyglot</a> 
 <a href="../kjv/exo011.htm">KJV</a> 
 <a href="../sep/exo011.htm">Sep</a> 
 <a href="../tan/exo011.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo010.htm">Previous</a> 
 <a href="exo012.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 11</h3><p><a name="001">1</a> Et dixit Dominus ad Moysen: Adhuc una plaga tangam Pharaonem et Ægyptum, et post hæc dimittet vos, et exire compellet.</p>
 <p><a name="002">2</a> Dices ergo omni plebi ut postulet vir ab amico suo, et mulier a vicina sua, vasa argentea et aurea.</p>
 <p><a name="003">3</a> Dabit autem Dominus gratiam populo suo coram Ægyptiis. Fuitque Moyses vir magnus valde in terra Ægypti coram servis Pharaonis et omni populo.</p>
 <p><a name="004">4</a> Et ait: Hæc dicit Dominus: Media nocte egrediar in Ægyptum:</p>
 <p><a name="005">5</a> et morietur omne primogenitum in terra Ægyptiorum, a primogenito Pharaonis, qui sedet in solio ejus, usque ad primogenitum ancillæ quæ est ad molam, et omnia primogenita jumentorum.</p>
 <p><a name="006">6</a> Eritque clamor magnus in universa terra Ægypti, qualis nec ante fuit, nec postea futurus est.</p>
 <p><a name="007">7</a> Apud omnes autem filios Israël non mutiet canis ab homine usque ad pecus: ut sciatis quanto miraculo dividat Dominus Ægyptios et Israël.</p>
 <p><a name="008">8</a> Descendentque omnes servi tui isti ad me, et adorabunt me, dicentes: Egredere tu, et omnis populus qui subjectus est tibi: post hæc egrediemur.</p>
 <p><a name="009">9</a> Et exivit a Pharaone iratus nimis. Dixit autem Dominus ad Moysen: Non audiet vos Pharao ut multa signa fiant in terra Ægypti.</p>
 <p><a name="010">10</a> Moyses autem et Aaron fecerunt omnia ostenta, quæ scripta sunt, coram Pharaone. Et induravit Dominus cor Pharaonis, nec dimisit filios Israël de terra sua.</p>
 <p></p><hr>
 <center>
 <a href="exo012.htm">Next: Exodus Chapter 12</a></center>
 </body>