<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gal005.htm">Polyglot</a> 
 <a href="../gnt/gal005.htm">GNT</a> 
 <a href="../kjv/gal005.htm">KJV</a> 
 
 <br>
 <br><a href="gal.htm">Galatians Index</a><br>
  
 <a href="gal004.htm">Previous</a> 
 <a href="gal006.htm">Next</a> 
 </center>
 <hr>
 
 <h3 align="CENTER">Vulgate (Latin): Galatians Chapter 5</h3><p><a name="001">1</a> State, et nolite iterum jugo servitutis contineri.</p>
 <p><a name="002">2</a> Ecce ego Paulus dico vobis: quoniam si circumcidamini, Christus vobis nihil proderit.</p>
 <p><a name="003">3</a> Testificor autem rursus omni homini circumcidenti se, quoniam debitor est universæ legis faciendæ.</p>
 <p><a name="004">4</a> Evacuati estis a Christo, qui in lege justificamini: a gratia excidistis.</p>
 <p><a name="005">5</a> Nos enim spiritu ex fide, spem justitiæ exspectamus.</p>
 <p><a name="006">6</a> Nam in Christo Jesu neque circumcisio aliquid valet, neque præputium: sed fides, quæ per caritatem operatur.</p>
 <p><a name="007">7</a> Currebatis bene: quis vos impedivit veritati non obedire?</p>
 <p><a name="008">8</a> persuasio hæc non est ex eo, qui vocat vos.</p>
 <p><a name="009">9</a> Modicum fermentum totam massam corrumpit.</p>
 <p><a name="010">10</a> Ego confido in vobis in Domino, quod nihil aliud sapietis: qui autem conturbat vos, portabit judicium, quicumque est ille.</p>
 <p><a name="011">11</a> Ego autem, fratres, si circumcisionem adhuc prædico: quid adhuc persecutionem patior? ergo evacuatum est scandalum crucis.</p>
 <p><a name="012">12</a> Utinam et abscindantur qui vos conturbant.<br>
 </p>
 <p><a name="013">13</a> Vos enim in libertatem vocati estis, fratres: tantum ne libertatem in occasionem detis carnis, sed per caritatem Spiritus servite invicem.</p>
 <p><a name="014">14</a> Omnis enim lex in uno sermone impletur: Diliges proximum tuum sicut teipsum.</p>
 <p><a name="015">15</a> Quod si invicem mordetis, et comeditis: videte ne ab invicem consumamini.</p>
 <p><a name="016">16</a> Dico autem: Spiritu ambulate, et desideria carnis non perficietis.</p>
 <p><a name="017">17</a> Caro enim concupiscit adversus spiritum, spiritus autem adversus carnem: hæc enim sibi invicem adversantur, ut non quæcumque vultis, illa faciatis.</p>
 <p><a name="018">18</a> Quod si Spiritu ducimini, non estis sub lege.</p>
 <p><a name="019">19</a> Manifesta sunt autem opera carnis, quæ sunt fornicatio, immunditia, impudicitia, luxuria,</p>
 <p><a name="020">20</a> idolorum servitus, veneficia, inimicitiæ, contentiones, æmulationes, iræ, rixæ, dissensiones, sectæ,</p>
 <p><a name="021">21</a> invidiæ, homicidia, ebrietates, comessationes, et his similia, quæ prædico vobis, sicut prædixi: quoniam qui talia agunt, regnum Dei non consequentur.</p>
 <p><a name="022">22</a> Fructus autem Spiritus est caritas, gaudium, pax, patientia, benignitas, bonitas, longanimitas,</p>
 <p><a name="023">23</a> mansuetudo, fides, modestia, continentia, castitas. Adversus hujusmodi non est lex.</p>
 <p><a name="024">24</a> Qui autem sunt Christi, carnem suam crucifixerunt cum vitiis et concupiscentiis.</p>
 <p><a name="025">25</a> Si Spiritu vivimus, Spiritu et ambulemus.</p>
 <p><a name="026">26</a> Non efficiamur inanis gloriæ cupidi, invicem provocantes, invicem invidentes.</p>
 <p></p><hr>
 <center>
 <a href="gal006.htm">Next: Galatians Chapter 6</a></center>
 </body>