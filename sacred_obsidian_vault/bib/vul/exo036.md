<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo036.htm">Polyglot</a> 
 <a href="../kjv/exo036.htm">KJV</a> 
 <a href="../sep/exo036.htm">Sep</a> 
 <a href="../tan/exo036.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo035.htm">Previous</a> 
 <a href="exo037.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 36</h3><p><a name="001">1</a> Fecit ergo Beseleel, et Ooliab, et omnis vir sapiens, quibus dedit Dominus sapientiam et intellectum, ut scirent fabre operari quæ in usus sanctuarii necessaria sunt, et quæ præcepit Dominus.</p>
 <p><a name="002">2</a> Cumque vocasset eos Moyses et omnem eruditum virum, cui dederat Dominus sapientiam, et qui sponte sua obtulerant se ad faciendum opus,</p>
 <p><a name="003">3</a> tradidit eis universa donaria filiorum Israël. Qui cum instarent operi, quotidie mane vota populus offerebat.</p>
 <p><a name="004">4</a> Unde artifices venire compulsi,</p>
 <p><a name="005">5</a> dixerunt Moysi: Plus offert populus quam necessarium est.</p>
 <p><a name="006">6</a> Jussit ergo Moyses præconis voce cantari: Nec vir, nec mulier quidquam offerat ultra in opere sanctuarii. Sicque cessatum est a muneribus offerendis,</p>
 <p><a name="007">7</a> eo quod oblata sufficerent et superabundarent.<br>
 </p>
 <p><a name="008">8</a> Feceruntque omnes corde sapientes ad explendum opus tabernaculi, cortinas decem de bysso retorta, et hyacintho, et purpura, coccoque bis tincto, opere vario, et arte polymita:</p>
 <p><a name="009">9</a> quarum una habebat in longitudine viginti octo cubitos, et in latitudine quatuor; una mensura erat omnium cortinarum.</p>
 <p><a name="010">10</a> Conjunxitque cortinas quinque, alteram alteri, et alias quinque sibi invicem copulavit.</p>
 <p><a name="011">11</a> Fecit et ansas hyacinthinas in ora cortinæ unius ex utroque latere, et in ora cortinæ alterius similiter,</p>
 <p><a name="012">12</a> ut contra se invicem venirent ansæ, et mutuo jungerentur.</p>
 <p><a name="013">13</a> Unde et quinquaginta fudit circulos aureos, qui morderent cortinarum ansas, et fieret unum tabernaculum.</p>
 <p><a name="014">14</a> Fecit et saga undecim de pilis caprarum ad operiendum tectum tabernaculi:</p>
 <p><a name="015">15</a> unum sagum in longitudine habebat cubitos triginta, et in latitudine cubitos quatuor: unius mensuræ erant omnia saga:</p>
 <p><a name="016">16</a> quorum quinque junxit seorsum, et sex alia separatim.</p>
 <p><a name="017">17</a> Fecitque ansas quinquaginta in ora sagi unius, et quinquaginta in ora sagi alterius, ut sibi invicem jungerentur.</p>
 <p><a name="018">18</a> Et fibulas æneas quinquaginta, quibus necteretur tectum, ut unum pallium ex omnibus sagis fieret.</p>
 <p><a name="019">19</a> Fecit et opertorium tabernaculi de pellibus arietum rubricatis: aliudque desuper velamentum de pellibus janthinis.</p>
 <p><a name="020">20</a> Fecit et tabulas tabernaculi de lignis setim stantes.</p>
 <p><a name="021">21</a> Decem cubitorum erat longitudo tabulæ unius: et unum ac semis cubitum latitudo retinebat.</p>
 <p><a name="022">22</a> Binæ incastraturæ erant per singulas tabulas, ut altera alteri jungeretur. Sic fecit in omnibus tabernaculi tabulis.</p>
 <p><a name="023">23</a> E quibus viginti ad plagam meridianam erant contra austrum,</p>
 <p><a name="024">24</a> cum quadraginta basibus argenteis. Duæ bases sub una tabula ponebantur ex utraque parte angulorum, ubi incastraturæ laterum in angulis terminantur.</p>
 <p><a name="025">25</a> Ad plagam quoque tabernaculi, quæ respicit ad aquilonem, fecit viginti tabulas,</p>
 <p><a name="026">26</a> cum quadraginta basibus argenteis, duas bases per singulas tabulas.</p>
 <p><a name="027">27</a> Contra occidentem vero, id est, ad eam partem tabernaculi quæ mare respicit, fecit sex tabulas,</p>
 <p><a name="028">28</a> et duas alias per singulos angulos tabernaculi retro:</p>
 <p><a name="029">29</a> quæ junctæ erant a deorsum usque sursum, et in unam compaginem pariter ferebantur. Ita fecit ex utraque parte per angulos:</p>
 <p><a name="030">30</a> ut octo essent simul tabulæ, et haberent bases argenteas sedecim, binas scilicet bases sub singulis tabulis.</p>
 <p><a name="031">31</a> Fecit et vectes de lignis setim, quinque ad continendas tabulas unius lateris tabernaculi,</p>
 <p><a name="032">32</a> et quinque alios ad alterius lateris coaptandas tabulas: et extra hos, quinque alios vectes ad occidentalem plagam tabernaculi contra mare.</p>
 <p><a name="033">33</a> Fecit quoque vectem alium, qui per medias tabulas ab angulo usque ad angulum perveniret.</p>
 <p><a name="034">34</a> Ipsa autem tabulata deauravit, fusis basibus earum argenteis. Et circulos eorum fecit aureos, per quos vectes induci possent: quos et ipsos laminis aureis operuit.</p>
 <p><a name="035">35</a> Fecit et velum de hyacintho, et purpura, vermiculo, ac bysso retorta, opere polymitario, varium atque distinctum:</p>
 <p><a name="036">36</a> et quatuor columnas de lignis setim, quas cum capitibus deauravit, fusis basibus earum argenteis.</p>
 <p><a name="037">37</a> Fecit et tentorium in introitu tabernaculi ex hyacintho, purpura, vermiculo, byssoque retorta, opere plumarii:</p>
 <p><a name="038">38</a> et columnas quinque cum capitibus suis, quas operuit auro, basesque earum fudit æneas.</p>
 <p></p><hr>
 <center>
 <a href="exo037.htm">Next: Exodus Chapter 37</a></center>
 </body>