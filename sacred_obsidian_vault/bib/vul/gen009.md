<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen009.htm">Polyglot</a> 
 <a href="../kjv/gen009.htm">KJV</a> 
 <a href="../sep/gen009.htm">Sep</a> 
 <a href="../tan/gen009.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen008.htm">Previous</a> 
 <a href="gen010.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 9</h3><p><a name="001">1</a> Benedixitque Deus Noë et filiis ejus. Et dixit ad eos: Crescite, et multiplicamini, et replete terram.</p>
 <p><a name="002">2</a> Et terror vester ac tremor sit super cuncta animalia terræ, et super omnes volucres cæli, cum universis quæ moventur super terram: omnes pisces maris manui vestræ traditi sunt.</p>
 <p><a name="003">3</a> Et omne, quod movetur et vivit, erit vobis in cibum: quasi olera virentia tradidi vobis omnia.</p>
 <p><a name="004">4</a> Excepto, quod carnem cum sanguine non comedetis.</p>
 <p><a name="005">5</a> Sanguinem enim animarum vestrarum requiram de manu cunctarum bestiarum: et de manu hominis, de manu viri, et fratris ejus requiram animam hominis.</p>
 <p><a name="006">6</a> Quicumque effuderit humanum sanguinem, fundetur sanguis illius: ad imaginem quippe Dei factus est homo.</p>
 <p><a name="007">7</a> Vos autem crescite et multiplicamini, et ingredimini super terram, et implete eam.<br>
 </p>
 <p><a name="008">8</a> Hæc quoque dixit Deus ad Noë, et ad filios ejus cum eo:</p>
 <p><a name="009">9</a> Ecce ego statuam pactum meum vobiscum, et cum semine vestro post vos:</p>
 <p><a name="010">10</a> et ad omnem animam viventem, quæ est vobiscum, tam in volucribus quam in jumentis et pecudibus terræ cunctis, quæ egressa sunt de arca, et universis bestiis terræ.</p>
 <p><a name="011">11</a> Statuam pactum meum vobiscum, et nequaquam ultra interficietur omnis caro aquis diluvii, neque erit deinceps diluvium dissipans terram.</p>
 <p><a name="012">12</a> Dixitque Deus: Hoc signum fderis quod do inter me et vos, et ad omnem animam viventem, quæ est vobiscum in generationes sempiternas:</p>
 <p><a name="013">13</a> arcum meum ponam in nubibus, et erit signum fderis inter me et inter terram.</p>
 <p><a name="014">14</a> Cumque obduxero nubibus cælum, apparebit arcus meus in nubibus:</p>
 <p><a name="015">15</a> et recordabor fderis mei vobiscum, et cum omni anima vivente quæ carnem vegetat: et non erunt ultra aquæ diluvii ad delendum universam carnem.</p>
 <p><a name="016">16</a> Eritque arcus in nubibus, et videbo illum, et recordabor fderis sempiterni quod pactum est inter Deum et omnem animam viventem universæ carnis quæ est super terram.</p>
 <p><a name="017">17</a> Dixitque Deus ad Noë: Hoc erit signum fderis, quod constitui inter me et omnem carnem super terram.<br>
 </p>
 <p><a name="018">18</a> Erant ergo filii Noë, qui egressi sunt de arca, Sem, Cham et Japheth: porro Cham ipse est pater Chanaan.</p>
 <p><a name="019">19</a> Tres isti filii sunt Noë: et ab his disseminatum est omne genus hominum super universam terram.</p>
 <p><a name="020">20</a> Cpitque Noë vir agricola exercere terram, et plantavit vineam.</p>
 <p><a name="021">21</a> Bibensque vinum inebriatus est, et nudatus in tabernaculo suo.</p>
 <p><a name="022">22</a> Quod cum vidisset Cham, pater Chanaan, verenda scilicet patris sui esse nudata, nuntiavit duobus fratribus suis foras.</p>
 <p><a name="023">23</a> At vero Sem et Japheth pallium imposuerunt humeris suis, et incedentes retrorsum, operuerunt verenda patris sui: faciesque eorum aversæ erant, et patris virilia non viderunt.</p>
 <p><a name="024">24</a> Evigilans autem Noë ex vino, cum didicisset quæ fecerat ei filius suus minor,</p>
 <p><a name="025">25</a> ait: [Maledictus Chanaan,<br> servus servorum erit fratribus suis.]</p>
 <p><a name="026">26</a> Dixitque: [Benedictus Dominus Deus Sem,<br> sit Chanaan servus ejus.<br></p>
 <p><a name="027">27</a> Dilatet Deus Japheth, et habitet in tabernaculis Sem,<br> sitque Chanaan servus ejus.]</p>
 <p><a name="028">28</a> Vixit autem Noë post diluvium trecentis quinquaginta annis.</p>
 <p><a name="029">29</a> Et impleti sunt omnes dies ejus nongentorum quinquaginta annorum: et mortuus est.</p>
 <p></p><hr>
 <center>
 <a href="gen010.htm">Next: Genesis Chapter 10</a></center>
 </body>