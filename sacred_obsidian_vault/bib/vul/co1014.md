<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1014.htm">Polyglot</a> 
 <a href="../gnt/co1014.htm">GNT</a> 
 <a href="../kjv/co1014.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1013.htm">Previous</a> 
 <a href="co1015.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 14</h3><p><a name="001">1</a> Sectamini caritatem, æmulamini spiritualia: magis autem ut prophetetis.</p>
 <p><a name="002">2</a> Qui enim loquitur lingua, non hominibus loquitur, sed Deo: nemo enim audit. Spiritu autem loquitur mysteria.</p>
 <p><a name="003">3</a> Nam qui prophetat, hominibus loquitur ad ædificationem, et exhortationem, et consolationem.</p>
 <p><a name="004">4</a> Qui loquitur lingua, semetipsum ædificat: qui autem prophetat, ecclesiam Dei ædificat.</p>
 <p><a name="005">5</a> Volo autem omnes vos loqui linguis: magis autem prophetare. Nam major est qui prophetat, quam qui loquitur linguis; nisi forte interpretetur ut ecclesia ædificationem accipiat.</p>
 <p><a name="006">6</a> Nunc autem, fratres, si venero ad vos linguis loquens: quid vobis prodero, nisi vobis loquar aut in revelatione, aut in scientia, aut in prophetia, aut in doctrina?</p>
 <p><a name="007">7</a> Tamen quæ sine anima sunt vocem dantia, sive tibia, sive cithara; nisi distinctionem sonituum dederint, quomodo scietur id quod canitur, aut quod citharizatur?</p>
 <p><a name="008">8</a> Etenim si incertam vocem det tuba, quis parabit se ad bellum?</p>
 <p><a name="009">9</a> Ita et vos per linguam nisi manifestum sermonem dederitis: quomodo scietur id quod dicitur? eritis enim in aëra loquentes.</p>
 <p><a name="010">10</a> Tam multa, ut puta genera linguarum sunt in hoc mundo: et nihil sine voce est.</p>
 <p><a name="011">11</a> Si ergo nesciero virtutem vocis, ero ei, cui loquor, barbarus: et qui loquitur, mihi barbarus.</p>
 <p><a name="012">12</a> Sic et vos, quoniam æmulatores estis spirituum, ad ædificationem ecclesiæ quærite ut abundetis.</p>
 <p><a name="013">13</a> Et ideo qui loquitur lingua, oret ut interpretetur.</p>
 <p><a name="014">14</a> Nam si orem lingua, spiritus meus orat, mens autem mea sine fructu est.</p>
 <p><a name="015">15</a> Quid ergo est? Orabo spiritu, orabo et mente: psallam spiritu, psallam et mente.</p>
 <p><a name="016">16</a> Ceterum si benedixeris spiritu, qui supplet locum idiotæ, quomodo dicet: Amen, super tuam benedictionem? quoniam quid dicas, nescit.</p>
 <p><a name="017">17</a> Nam tu quidem bene gratias agis, sed alter non ædificatur.</p>
 <p><a name="018">18</a> Gratias ago Deo meo, quod omnium vestrum lingua loquor.</p>
 <p><a name="019">19</a> Sed in ecclesia volo quinque verba sensu meo loqui, ut et alios instruam: quam decem millia verborum in lingua.</p>
 <p><a name="020">20</a> Fratres, nolite pueri effici sensibus, sed malitia parvuli estote: sensibus autem perfecti estote.</p>
 <p><a name="021">21</a> In lege scriptum est: Quoniam in aliis linguis et labiis aliis loquar populo huic: et nec sic exaudient me, dicit Dominus.</p>
 <p><a name="022">22</a> Itaque linguæ in signum sunt non fidelibus, sed infidelibus: prophetiæ autem non infidelibus, sed fidelibus.</p>
 <p><a name="023">23</a> Si ergo conveniat universa ecclesia in unum, et omnes linguis loquantur, intrent autem idiotæ, aut infideles: nonne dicent quod insanitis?</p>
 <p><a name="024">24</a> Si autem omnes prophetent, intret autem quis infidelis, vel idiota, convincitur ab omnibus, dijudicatur ab omnibus:</p>
 <p><a name="025">25</a> occulta cordis ejus manifesta fiunt: et ita cadens in faciem adorabit Deum, pronuntians quod vere Deus in vobis sit.<br>
 </p>
 <p><a name="026">26</a> Quid ergo est, fratres? Cum convenitis, unusquisque vestrum psalmum habet, doctrinam habet, apocalypsim habet, linguam habet, interpretationem habet: omnia ad ædificationem fiant.</p>
 <p><a name="027">27</a> Sive lingua quis loquitur, secundum duos, aut ut multum tres, et per partes, et unus interpretatur.</p>
 <p><a name="028">28</a> Si autem non fuerit interpres, taceat in ecclesia: sibi autem loquatur, et Deo.</p>
 <p><a name="029">29</a> Prophetæ autem duo, aut tres dicant, et ceteri dijudicent.</p>
 <p><a name="030">30</a> Quod si alii revelatum fuerit sedenti, prior taceat.</p>
 <p><a name="031">31</a> Potestis enim omnes per singulos prophetare: ut omnes discant, et omnes exhortentur:</p>
 <p><a name="032">32</a> et spiritus prophetarum prophetis subjecti sunt.</p>
 <p><a name="033">33</a> Non enim est dissensionis Deus, sed pacis: sicut et in omnibus ecclesiis sanctorum doceo.</p>
 <p><a name="034">34</a> Mulieres in ecclesiis taceant, non enim permittitur eis loqui, sed subditas esse, sicut et lex dicit.</p>
 <p><a name="035">35</a> Si quid autem volunt discere, domi viros suos interrogent. Turpe est enim mulieri loqui in ecclesia.</p>
 <p><a name="036">36</a> An a vobis verbum Dei processit? aut in vos solos pervenit?</p>
 <p><a name="037">37</a> Si quis videtur propheta esse, aut spiritualis, cognoscat quæ scribo vobis, quia Domini sunt mandata.</p>
 <p><a name="038">38</a> Si quis autem ignorat, ignorabitur.</p>
 <p><a name="039">39</a> Itaque fratres æmulamini prophetare: et loqui linguis nolite prohibere.</p>
 <p><a name="040">40</a> Omnia autem honeste, et secundum ordinem fiant.</p>
 <p></p><hr>
 <center>
 <a href="co1015.htm">Next: 1 Corinthians Chapter 15</a></center>
 </body>