<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg004.htm">Polyglot</a> 
 <a href="../kjv/jdg004.htm">KJV</a> 
 <a href="../sep/jdb004.htm">Sep:JdB</a> 
 <a href="../sep/jda004.htm">Sep:JdA</a> 
 <a href="../tan/jdg004.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jdg003.htm">Previous</a> 
 <a href="jdg005.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 4</h3><p><a name="001">1</a> Addideruntque filii Israël facere malum in conspectu Domini post mortem Aod,</p>
 <p><a name="002">2</a> et tradidit illos Dominus in manus Jabin regis Chanaan, qui regnavit in Asor: habuitque ducem exercitus sui nomine Sisaram, ipse autem habitabat in Haroseth gentium.</p>
 <p><a name="003">3</a> Clamaveruntque filii Israël ad Dominum: nongentos enim habebat falcatos currus, et per viginti annos vehementer oppresserat eos.</p>
 <p><a name="004">4</a> Erat autem Debbora prophetis uxor Lapidoth, quæ judicabat populum in illo tempore.</p>
 <p><a name="005">5</a> Et sedebat sub palma, quæ nomine illius vocabatur, inter Rama et Bethel in monte Ephraim: ascendebantque ad eam filii Israël in omne judicium.</p>
 <p><a name="006">6</a> Quæ misit et vocavit Barac filium Abinoëm de Cedes Nephthali: dixitque ad eum: Præcepit tibi Dominus Deus Israël: Vade, et duc exercitum in montem Thabor, tollesque tecum decem millia pugnatorum de filiis Nephthali, et de filiis Zabulon:</p>
 <p><a name="007">7</a> ego autem adducam ad te in loco torrentis Cison, Sisaram principem exercitus Jabin, et currus ejus, atque omnem multitudinem, et tradam eos in manu tua.</p>
 <p><a name="008">8</a> Dixitque ad eam Barac: Si venis mecum, vadam: si nolueris venire mecum, non pergam.</p>
 <p><a name="009">9</a> Quæ dixit ad eum: Ibo quidem tecum, sed in hac vice victoria non reputabitur tibi, quia in manu mulieris tradetur Sisara. Surrexit itaque Debbora, et perrexit cum Barac in Cedes.</p>
 <p><a name="010">10</a> Qui, accitis Zabulon et Nephthali, ascendit cum decem millibus pugnatorum, habens Debboram in comitatu suo.</p>
 <p><a name="011">11</a> Haber autem Cinæus recesserat quondam a ceteris Cinæis fratribus suis, filiis Hobab cognati Moysi: et tetenderat tabernacula usque ad vallem, quæ vocatur Sennim, et erat juxta Cedes.</p>
 <p><a name="012">12</a> Nuntiatumque est Sisaræ quod ascendisset Barac filius Abinoëm in montem Thabor:</p>
 <p><a name="013">13</a> et congregavit nongentos falcatos currus, et omnem exercitum de Haroseth gentium ad torrentem Cison.</p>
 <p><a name="014">14</a> Dixitque Debbora ad Barac: Surge, hæc est enim dies, in qua tradidit Dominus Sisaram in manus tuas: en ipse ductor est tuus. Descendit itaque Barac de monte Thabor, et decem millia pugnatorum cum eo.</p>
 <p><a name="015">15</a> Perterruitque Dominus Sisaram, et omnes currus ejus, universamque multitudinem in ore gladii ad conspectum Barac: in tantum, ut Sisara de curru desiliens, pedibus fugeret,</p>
 <p><a name="016">16</a> et Barac persequeretur fugientes currus, et exercitum usque ad Haroseth gentium, et omnis hostium multitudo usque ad internecionem caderet.<br>
 </p>
 <p><a name="017">17</a> Sisara autem fugiens pervenit ad tentorium Jahel uxoris Haber Cinæi. Erat enim pax inter Jabin regem Asor, et domum Haber Cinæi.</p>
 <p><a name="018">18</a> Egressa igitur Jahel in occursum Sisaræ, dixit ad eum: Intra ad me, domine mi: intra, ne timeas. Qui ingressus tabernaculum ejus, et opertus ab ea pallio,</p>
 <p><a name="019">19</a> dixit ad eam: Da mihi, obsecro, paululum aquæ, quia sitio valde. Quæ aperuit utrem lactis, et dedit ei bibere, et operuit illum.</p>
 <p><a name="020">20</a> Dixitque Sisara ad eam: Sta ante ostium tabernaculi: et cum venerit aliquis interrogans te, et dicens: Numquid hic est aliquis? respondebis: Nullus est.</p>
 <p><a name="021">21</a> Tulit itaque Jahel uxor Haber clavum tabernaculi, assumens pariter et malleum: et ingressa abscondite et cum silentio, posuit supra tempus capitis ejus clavum, percussumque malleo defixit in cerebrum usque ad terram: qui soporem morti consocians defecit, et mortuus est.</p>
 <p><a name="022">22</a> Et ecce Barac sequens Sisaram veniebat: egressaque Jahel in occursum ejus, dixit ei: Veni, et ostendam tibi virum quem quæris. Qui cum intrasset ad eam, vidit Sisaram jacentem mortuum, et clavum infixum in tempore ejus.</p>
 <p><a name="023">23</a> Humiliavit ergo Deus in die illo Jabin regem Chanaan coram filiis Israël:</p>
 <p><a name="024">24</a> qui crescebant quotidie, et forti manu opprimebant Jabin regem Chanaan, donec delerent eum.</p>
 <p></p><hr>
 <center>
 <a href="jdg005.htm">Next: Judges Chapter 5</a></center>
 </body>