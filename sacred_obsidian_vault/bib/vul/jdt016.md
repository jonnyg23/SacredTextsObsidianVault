<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdt016.htm">Polyglot</a> 
 <a href="../apo/jdt016.htm">Apo</a> 
 <a href="../sep/jdt016.htm">Sep</a> 
 
 <br>
 <br><a href="jdt.htm">Judith Index</a><br>
  
 <a href="jdt015.htm">Previous</a> 
 <a href="est001.htm">Next</a> 
 </center>
 <hr>
 
 <h3 align="CENTER">Vulgate (Latin): Judith Chapter 16</h3><p><a name="001">1</a> Tunc cantavit canticum hoc Domino Judith, dicens:</p>
 <p><a name="002">2</a> [Incipite Domino in tympanis;<br> cantate Domino in cymbalis;<br> modulamini illi psalmum novum:<br> exaltate, et invocate nomen ejus.<br></p>
 <p><a name="003">3</a> Dominus conterens bella,<br> Dominus nomen est illi.<br></p>
 <p><a name="004">4</a> Qui posuit castra sua in medio populi sui,<br> ut eriperet nos de manu omnium inimicorum nostrorum.<br></p>
 <p><a name="005">5</a> Venit Assur ex montibus ab aquilone<br> in multitudine fortitudinis suæ:<br> cujus multitudo obturavit torrentes,<br> et equi eorum cooperuerunt valles.<br></p>
 <p><a name="006">6</a> Dixit se incensurum fines meos,<br> et juvenes meos occisurum gladio;<br> infantes meos dare in prædam,<br> et virgines in captivitatem.<br></p>
 <p><a name="007">7</a> Dominus autem omnipotens nocuit eum,<br> et tradidit eum in manus feminæ, et confodit eum.<br></p>
 <p><a name="008">8</a> Non enim cecidit potens eorum a juvenibus,<br> nec filii Titan percusserunt eum,<br> nec excelsi gigantes opposuerunt se illi:<br> sed Judith filia Merari in specie faciei suæ dissolvit eum.<br></p>
 <p><a name="009">9</a> Exuit enim se vestimento viduitatis,<br> et induit se vestimento lætitiæ<br> in exultatione filiorum Israël.<br></p>
 <p><a name="010">10</a> Unxit faciem suam unguento,<br> et colligavit cincinnos suos mitra;<br> accepit stolam novem ad decipiendum illum.<br></p>
 <p><a name="011">11</a> Sandalia ejus rapuerunt oculos ejus;<br> pulchritudo ejus captivam fecit animam ejus:<br> amputavit pugione cervicem ejus.<br></p>
 <p><a name="012">12</a> Horruerunt Persæ constantiam ejus,<br> et Medi audaciam ejus.<br></p>
 <p><a name="013">13</a> Tunc ululaverunt castra Assyriorum,<br> quando apparuerunt humiles mei, arescentes in siti.<br></p>
 <p><a name="014">14</a> Filii puellarum compunxerunt eos,<br> et sicut pueros fugientes occiderunt eos:<br> perierunt in prælio a facie Domini Dei mei.<br></p>
 <p><a name="015">15</a> Hymnum cantemus Domino;<br> hymnum novum cantemus Deo nostro.<br></p>
 <p><a name="016">16</a> Adonai Domine, magnus es tu,<br> et præclarus in virtute tua:<br> et quem superare nemo potest.<br></p>
 <p><a name="017">17</a> Tibi serviat omnis creatura tua,<br> quia dixisti, et facta sunt;<br> misisti spiritum tuum, et creata sunt:<br> et non est qui resistat voci tuæ.<br></p>
 <p><a name="018">18</a> Montes a fundamentis movebuntur cum aquis;<br> petræ, sicut cera, liquescent ante faciem tuam.<br></p>
 <p><a name="019">19</a> Qui autem timent te,<br> magni erunt apud te per omnia.<br></p>
 <p><a name="020">20</a> Væ genti insurgenti super genus meum:<br> Dominus enim omnipotens vindicabit in eis;<br> in die judicii visitabit illos.<br></p>
 <p><a name="021">21</a> Dabit enim ignem et vermes in carnes eorum,<br> ut urantur et sentiant usque in sempiternum.]<br>
 </p>
 <p><a name="022">22</a> Et factum est post hæc, omnis populus post victoriam venit in Jerusalem adorare Dominum: et mox ut purificati sunt, obtulerunt omnes holocausta, et vota, et repromissiones suas.</p>
 <p><a name="023">23</a> Porro Judith universa vasa bellica Holofernis, quæ dedit illi populus, et conopeum quod ipsa sustulerat de cubili ipsius, obtulit in anathema oblivionis.</p>
 <p><a name="024">24</a> Erat autem populus jucundus secundum faciem sanctorum: et per tres menses gaudium hujus victoriæ celebratum est cum Judith.</p>
 <p><a name="025">25</a> Post dies autem illos, unusquisque rediit in domum suam: et Judith magna facta est in Bethulia, et præclarior erat universæ terræ Israël.</p>
 <p><a name="026">26</a> Erat enim virtuti castitas adjuncta, ita ut non cognosceret virum omnibus diebus vitæ suæ, ex quo defunctus est Manasses vir ejus.</p>
 <p><a name="027">27</a> Erat autem, diebus festis, procedens cum magna gloria.</p>
 <p><a name="028">28</a> Mansit autem in domo viri sui annos centum quinque, et dimisit abram suam liberam: et defuncta est ac sepulta cum viro suo in Bethulia.</p>
 <p><a name="029">29</a> Luxitque illam omnis populus diebus septem.</p>
 <p><a name="030">30</a> In omni autem spatio vitæ ejus non fuit qui perturbaret Israël, et post mortem ejus annis multis.</p>
 <p><a name="031">31</a> Dies autem victoriæ hujus festivitatis ab Hebræis in numero sanctorum dierum accipitur, et colitur a Judæis ex illo tempore usque in præsentem diem.</p>
 <p></p>
 <p></p><hr>
 <center>
 <a href="est001.htm">Next: Esther Chapter 1</a></center>
 </body>