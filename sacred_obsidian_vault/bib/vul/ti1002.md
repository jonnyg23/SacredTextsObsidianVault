<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ti1002.htm">Polyglot</a> 
 <a href="../gnt/ti1002.htm">GNT</a> 
 <a href="../kjv/ti1002.htm">KJV</a> 
 
 <br>
 <br><a href="ti1.htm">1 Timothy Index</a><br>
  
 <a href="ti1001.htm">Previous</a> 
 <a href="ti1003.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Timothy Chapter 2</h3><p><a name="001">1</a> Obsecro igitur primum omnium fieri obsecrationes, orationes, postulationes, gratiarum actiones, pro omnibus hominibus:</p>
 <p><a name="002">2</a> pro regibus, et omnibus qui in sublimitate sunt, ut quietam et tranquillam vitam agamus in omni pietate, et castitate:</p>
 <p><a name="003">3</a> hoc enim bonum est, et acceptum coram Salvatore nostro Deo,</p>
 <p><a name="004">4</a> qui omnes homines vult salvos fieri, et ad agnitionem veritatis venire.</p>
 <p><a name="005">5</a> Unus enim Deus, unus et mediator Dei et hominum homo Christus Jesus:</p>
 <p><a name="006">6</a> qui dedit redemptionem semetipsum pro omnibus, testimonium temporibus suis:</p>
 <p><a name="007">7</a> in quo positus sum ego prædicator, et Apostolus (veritatem dico, non mentior) doctor gentium in fide, et veritate.</p>
 <p><a name="008">8</a> Volo ergo viros orare in omni loco, levantes puras manus sine ira et disceptatione.</p>
 <p><a name="009">9</a> Similiter et mulieres in habitu ornato, cum verecundia et sobrietate ornantes se, et non in tortis crinibus, aut auro, aut margaritas, vel veste pretiosa:</p>
 <p><a name="010">10</a> sed quod decet mulieres, promittentes pietatem per opera bona.</p>
 <p><a name="011">11</a> Mulier in silentio discat cum omni subjectione.</p>
 <p><a name="012">12</a> Docere autem mulierem non permitto, neque dominari in virum: sed esse in silentio.</p>
 <p><a name="013">13</a> Adam enim primus formatus est: deinde Heva:</p>
 <p><a name="014">14</a> et Adam non est seductus: mulier autem seducta in prævaricatione fuit.</p>
 <p><a name="015">15</a> Salvabitur autem per filiorum generationem, si permanserit in fide, et dilectione, et sanctificatione cum sobrietate.</p>
 <p></p><hr>
 <center>
 <a href="ti1003.htm">Next: 1 Timothy Chapter 3</a></center>
 </body>