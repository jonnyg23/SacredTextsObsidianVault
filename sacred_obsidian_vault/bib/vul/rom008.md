<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom008.htm">Polyglot</a> 
 <a href="../gnt/rom008.htm">GNT</a> 
 <a href="../kjv/rom008.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom007.htm">Previous</a> 
 <a href="rom009.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 8</h3><p><a name="001">1</a> Nihil ergo nunc damnationis est iis qui sunt in Christo Jesu: qui non secundum carnem ambulant.</p>
 <p><a name="002">2</a> Lex enim spiritus vitæ in Christo Jesu liberavit me a lege peccati et mortis.</p>
 <p><a name="003">3</a> Nam quod impossibile erat legi, in quo infirmabatur per carnem: Deus Filium suum mittens in similitudinem carnis peccati et de peccato, damnavit peccatum in carne,</p>
 <p><a name="004">4</a> et justificatio legis impleretur in nobis, qui non secundum carnem ambulamus, sed secundum spiritum.</p>
 <p><a name="005">5</a> Qui enim secundum carnem sunt, quæ carnis sunt, sapiunt: qui vero secundum spiritum sunt, quæ sunt spiritus, sentiunt.</p>
 <p><a name="006">6</a> Nam prudentia carnis, mors est: prudentia autem spiritus, vita et pax:</p>
 <p><a name="007">7</a> quoniam sapientia carnis inimica est Deo: legi enim Dei non est subjecta, nec enim potest.</p>
 <p><a name="008">8</a> Qui autem in carne sunt, Deo placere non possunt.</p>
 <p><a name="009">9</a> Vos autem in carne non estis, sed in spiritu: si tamen Spiritus Dei habitat in vobis. Si quis autem Spiritum Christi non habet, hic non est ejus.</p>
 <p><a name="010">10</a> Si autem Christus in vobis est, corpus quidem mortuum est propter peccatum, spiritus vero vivit propter justificationem.</p>
 <p><a name="011">11</a> Quod si Spiritus ejus, qui suscitavit Jesum a mortuis, habitat in vobis: qui suscitavit Jesum Christum a mortuis, vivificabit et mortalia corpora vestra, propter inhabitantem Spiritum ejus in vobis.</p>
 <p><a name="012">12</a> Ergo fratres, debitores sumus non carni, ut secundum carnem vivamus.</p>
 <p><a name="013">13</a> Si enim secundum carnem vixeritis, moriemini: si autem spiritu facta carnis mortificaveritis, vivetis.<br>
 </p>
 <p><a name="014">14</a> Quicumque enim Spiritu Dei aguntur, ii sunt filii Dei.</p>
 <p><a name="015">15</a> Non enim accepistis spiritum servitutis iterum in timore, sed accepistis spiritum adoptionis filiorum, in quo clamamus: Abba (Pater).</p>
 <p><a name="016">16</a> Ipse enim Spiritus testimonium reddit spiritui nostro quod sumus filii Dei.</p>
 <p><a name="017">17</a> Si autem filii, et hæredes: hæredes, quidem Dei, cohæredes autem Christi: si tamen compatimur ut et conglorificemur.<br>
 </p>
 <p><a name="018">18</a> Existimo enim quod non sunt condignæ passiones hujus temporis ad futuram gloriam, quæ revelabitur in nobis.</p>
 <p><a name="019">19</a> Nam exspectatio creaturæ revelationem filiorum Dei exspectat.</p>
 <p><a name="020">20</a> Vanitati enim creatura subjecta est non volens, sed propter eum, qui subjecit eam in spe:</p>
 <p><a name="021">21</a> quia et ipsa creatura liberabitur a servitute corruptionis in libertatem gloriæ filiorum Dei.</p>
 <p><a name="022">22</a> Scimus enim quod omnis creatura ingemiscit, et parturit usque adhuc.</p>
 <p><a name="023">23</a> Non solum autem illa, sed et nos ipsi primitias spiritus habentes: et ipsi intra nos gemimus adoptionem filiorum Dei exspectantes, redemptionem corporis nostri.</p>
 <p><a name="024">24</a> Spe enim salvi facti sumus. Spes autem, quæ videtur, non est spes: nam quod videt quis, quid sperat?</p>
 <p><a name="025">25</a> Si autem quod non videmus, speramus: per patientiam exspectamus.<br>
 </p>
 <p><a name="026">26</a> Similiter autem et Spiritus adjuvat infirmitatem nostram: nam quid oremus, sicut oportet, nescimus: sed ipse Spiritus postulat pro nobis gemitibus inenarrabilibus.</p>
 <p><a name="027">27</a> Qui autem scrutatur corda, scit quid desideret Spiritus: quia secundum Deum postulat pro sanctis.<br>
 </p>
 <p><a name="028">28</a> Scimus autem quoniam diligentibus Deum omnia cooperantur in bonum, iis qui secundum propositum vocati sunt sancti.</p>
 <p><a name="029">29</a> Nam quos præscivit, et prædestinavit conformes fieri imaginis Filii sui, ut sit ipse primogenitus in multis fratribus.</p>
 <p><a name="030">30</a> Quos autem prædestinavit, hos et vocavit: et quos vocavit, hos et justificavit: quos autem justificavit, illos et glorificavit.</p>
 <p><a name="031">31</a> Quid ergo dicemus ad hæc? si Deus pro nobis, qui contra nos?</p>
 <p><a name="032">32</a> Qui etiam proprio Filio suo non pepercit, sed pro nobis omnibus tradidit illum: quomodo non etiam cum illo omnia nobis donavit?</p>
 <p><a name="033">33</a> Quis accusabit adversus electos Dei? Deus qui justificat,</p>
 <p><a name="034">34</a> quis est qui condemnet? Christus Jesus, qui mortuus est, immo qui et resurrexit, qui est ad dexteram Dei, qui etiam interpellat pro nobis.</p>
 <p><a name="035">35</a> Quis ergo nos separabit a caritate Christi? tribulatio? an angustia? an fames? an nuditas? an periculum? an persecutio? an gladius?</p>
 <p><a name="036">36</a> (Sicut scriptum est: [Quia propter te mortificamur tota die:<br> æstimati sumus sicut oves occisionis.)]</p>
 <p><a name="037">37</a> Sed in his omnibus superamus propter eum qui dilexit nos.</p>
 <p><a name="038">38</a> Certus sum enim quia neque mors, neque vita, neque angeli, neque principatus, neque virtutes, neque instantia, neque futura, neque fortitudo,</p>
 <p><a name="039">39</a> neque altitudo, neque profundum, neque creatura alia poterit nos separare a caritate Dei, quæ est in Christo Jesu Domino nostro.</p>
 <p></p><hr>
 <center>
 <a href="rom009.htm">Next: Romans Chapter 9</a></center>
 </body>