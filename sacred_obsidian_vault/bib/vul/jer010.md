<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer010.htm">Polyglot</a> 
 <a href="../kjv/jer010.htm">KJV</a> 
 <a href="../sep/jer010.htm">Sep</a> 
 <a href="../tan/jer010.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer009.htm">Previous</a> 
 <a href="jer011.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 10</h3><p><a name="001">1</a> [Audite verbum quod locutus est Dominus super vos, domus Israël.<br></p>
 <p><a name="002">2</a> Hæc dicit Dominus:<br> Juxta vias gentium nolite discere,<br> et a signis cæli nolite metuere, quæ timent gentes,<br></p>
 <p><a name="003">3</a> quia leges populorum vanæ sunt.<br> Quia lignum de saltu præcidit opus manus artificis in ascia:<br></p>
 <p><a name="004">4</a> argento et auro decoravit illud:<br> clavis et malleis compegit, ut non dissolvatur:<br></p>
 <p><a name="005">5</a> in similitudinem palmæ fabricata sunt,<br> et non loquentur:<br> portata tollentur,<br> quia incedere non valent.<br> Nolite ergo timere ea,<br> quia nec male possunt facere, nec bene.<br></p>
 <p><a name="006">6</a> Non est similis tui, Domine:<br> magnus es tu,<br> et magnum nomen tuum in fortitudine.<br></p>
 <p><a name="007">7</a> Quis non timebit te, o Rex gentium?<br> tuum est enim decus:<br> inter cunctos sapientes gentium,<br> et in universis regnis eorum,<br> nullus est similis tui.<br></p>
 <p><a name="008">8</a> Pariter insipientes et fatui probabuntur:<br> doctrina vanitatis eorum lignum est.<br></p>
 <p><a name="009">9</a> Argentum involutum de Tharsis affertur,<br> et aurum de Ophaz:<br> opus artificis et manus ærarii.<br> Hyacinthus et purpura indumentum eorum:<br> opus artificum universa hæc.<br></p>
 <p><a name="010">10</a> Dominus autem Deus verus est,<br> ipse Deus vivens,<br> et rex sempiternus.<br> Ab indignatione ejus commovebitur terra,<br> et non sustinebunt gentes comminationem ejus.<br></p>
 <p><a name="011">11</a> Sic ergo dicetis eis:<br> Dii qui cælos et terram non fecerunt,<br> pereant de terra et de his quæ sub cælo sunt!<br></p>
 <p><a name="012">12</a> Qui facit terram in fortitudine sua,<br> præparat orbem in sapientia sua,<br> et prudentia sua extendit cælos:<br></p>
 <p><a name="013">13</a> ad vocem suam dat multitudinem aquarum in cælo,<br> et elevat nebulas ab extremitatibus terræ:<br> fulgura in pluviam facit,<br> et educit ventum de thesauris suis.<br></p>
 <p><a name="014">14</a> Stultus factus est omnis homo a scientia:<br> confusus est artifex omnis in sculptili,<br> quoniam falsum est quod conflavit,<br> et non est spiritus in eis.<br></p>
 <p><a name="015">15</a> Vana sunt, et opus risu dignum:<br> in tempore visitationis suæ peribunt.<br></p>
 <p><a name="016">16</a> Non est his similis pars Jacob:<br> qui enim formavit omnia, ipse est,<br> et Israël virga hæreditatis ejus:<br> Dominus exercituum nomen illi.<br></p>
 <p><a name="017">17</a> Congrega de terra confusionem tuam,<br> quæ habitas in obsidione:<br></p>
 <p><a name="018">18</a> quia hæc dicit Dominus:<br> Ecce ego longe projiciam habitatores terræ in hac vice,<br> et tribulabo eos ita ut inveniantur.<br></p>
 <p><a name="019">19</a> Væ mihi super contritione mea:<br> pessima plaga mea.<br> Ego autem dixi:<br> Plane hæc infirmitas mea est, et portabo illam.<br></p>
 <p><a name="020">20</a> Tabernaculum meum vastatum est;<br> omnes funiculi mei dirupti sunt:<br> filii mei exierunt a me, et non subsistunt.<br> Non est qui extendat ultra tentorium meum,<br> et erigat pelles meas.<br></p>
 <p><a name="021">21</a> Quia stulte egerunt pastores,<br> et Dominum non quæsierunt:<br> propterea non intellexerunt,<br> et omnis grex eorum dispersus est.<br></p>
 <p><a name="022">22</a> Vox auditionis ecce venit,<br> et commotio magna de terra aquilonis:<br> ut ponat civitates Juda solitudinem,<br> et habitaculum draconum.<br></p>
 <p><a name="023">23</a> Scio, Domine,<br> quia non est hominis via ejus,<br> nec viri est ut ambulet,<br> et dirigat gressus suos.<br></p>
 <p><a name="024">24</a> Corripe me, Domine, verumtamen in judicio,<br> et non in furore tuo, ne forte ad nihilum redigas me.<br></p>
 <p><a name="025">25</a> Effunde indignationem tuam super gentes quæ non cognoverunt te,<br> et super provincias quæ nomen tuum non invocaverunt:<br> quia comederunt Jacob, et devoraverunt eum,<br> et consumpserunt illum, et decus ejus dissipaverunt.]</p>
 <p></p><hr>
 <center>
 <a href="jer011.htm">Next: Jeremiah Chapter 11</a></center>
 </body>