<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa062.htm">Polyglot</a> 
 <a href="../kjv/isa062.htm">KJV</a> 
 <a href="../sep/isa062.htm">Sep</a> 
 <a href="../tan/isa062.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa061.htm">Previous</a> 
 <a href="isa063.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 62</h3><p><a name="001">1</a> [Propter Sion non tacebo,<br> et propter Jerusalem non quiescam,<br> donec egrediatur ut splendor justus ejus,<br> et salvator ejus ut lampas accendatur.<br></p>
 <p><a name="002">2</a> Et videbunt gentes justum tuum,<br> et cuncti reges inclytum tuum;<br> et vocabitur tibi nomen novum,<br> quod os Domini nominabit.<br></p>
 <p><a name="003">3</a> Et eris corona gloriæ in manu Domini,<br> et diadema regni in manu Dei tui.<br></p>
 <p><a name="004">4</a> Non vocaberis ultra Derelicta,<br> et terra tua non vocabitur amplius Desolata;<br> sed vocaberis, Voluntas mea in ea,<br> et terra tua Inhabitata,<br> quia complacuit Domino in te,<br> et terra tua inhabitabitur.<br></p>
 <p><a name="005">5</a> Habitabit enim juvenis cum virgine,<br> et habitabunt in te filii tui;<br> et gaudebit sponsus super sponsam,<br> et gaudebit super te Deus tuus.<br></p>
 <p><a name="006">6</a> Super muros tuos, Jerusalem, constitui custodes;<br> tota die et tota nocte<br> in perpetuum non tacebunt.<br> Qui reminiscimini Domini, ne taceatis,<br></p>
 <p><a name="007">7</a> et ne detis silentium ei,<br> donec stabiliat et donec ponat Jerusalem<br> laudem in terra.<br></p>
 <p><a name="008">8</a> Juravit Dominus in dextera sua,<br> et in brachio fortitudinis suæ:<br> Si dedero triticum tuum ultra<br> cibum inimicis tuis;<br> et si biberint filii alieni vinum tuum<br> in quo laborasti.<br></p>
 <p><a name="009">9</a> Quia qui congregant illud, comedent,<br> et laudabunt Dominum;<br> et qui comportant illud, bibent<br> in atriis sanctis meis.<br></p>
 <p><a name="010">10</a> Transite, transite per portas,<br> præparate viam populo:<br> planum facite iter, eligite lapides,<br> et elevate signum ad populos.<br></p>
 <p><a name="011">11</a> Ecce Dominus auditum fecit<br> in extremis terræ:<br> Dicite filiæ Sion:<br> Ecce Salvator tuus venit;<br> ecce merces ejus cum eo,<br> et opus ejus coram illo.<br></p>
 <p><a name="012">12</a> Et vocabunt eos, Populus sanctus,<br> redempti a Domino;<br> tu autem vocaberis, Quæsita civitas,<br> et non Derelicta.]</p>
 <p></p><hr>
 <center>
 <a href="isa063.htm">Next: Isaiah Chapter 63</a></center>
 </body>