<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act010.htm">Polyglot</a> 
 <a href="../gnt/act010.htm">GNT</a> 
 <a href="../kjv/act010.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act009.htm">Previous</a> 
 <a href="act011.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 10</h3><p><a name="001">1</a> Vir autem quidam erat in Cæsarea, nomine Cornelius, centurio cohortis quæ dicitur Italica,</p>
 <p><a name="002">2</a> religiosus, ac timens Deum cum omni domo sua, faciens eleemosynas multas plebi, et deprecans Deum semper.</p>
 <p><a name="003">3</a> Is vidit in visu manifeste, quasi hora diei nona, angelum Dei introëuntem ad se, et dicentem sibi: Corneli.</p>
 <p><a name="004">4</a> At ille intuens eum, timore correptus, dixit: Quid est, domine? Dixit autem illi: Orationes tuæ et eleemosynæ tuæ ascenderunt in memoriam in conspectu Dei.</p>
 <p><a name="005">5</a> Et nunc mitte viros in Joppen, et accersi Simonem quemdam, qui cognominatur Petrus:</p>
 <p><a name="006">6</a> hic hospitatur apud Simonem quemdam coriarium, cujus est domus juxta mare: hic dicet tibi quid te oporteat facere.</p>
 <p><a name="007">7</a> Et cum discessisset angelus qui loquebatur illi, vocavit duos domesticos suos, et militem metuentem Dominum ex his qui illi parebant.</p>
 <p><a name="008">8</a> Quibus cum narrasset omnia, misit illos in Joppen.<br>
 </p>
 <p><a name="009">9</a> Postera autem die, iter illis facientibus, et appropinquantibus civitati, ascendit Petrus in superiora ut oraret circa horam sextam.</p>
 <p><a name="010">10</a> Et cum esuriret, voluit gustare. Parantibus autem illis, cecidit super eum mentis excessus:</p>
 <p><a name="011">11</a> et vidit cælum apertum, et descendens vas quoddam, velut linteum magnum, quatuor initiis submitti de cælo in terram,</p>
 <p><a name="012">12</a> in quo erant omnia quadrupedia, et serpentia terræ, et volatilia cæli.</p>
 <p><a name="013">13</a> Et facta est vox ad eum: Surge, Petre: occide, et manduca.</p>
 <p><a name="014">14</a> Ait autem Petrus: Absit Domine, quia numquam manducavi omne commune et immundum.</p>
 <p><a name="015">15</a> Et vox iterum secundo ad eum: Quod Deus purificavit, tu commune ne dixeris.</p>
 <p><a name="016">16</a> Hoc autem factum est per ter: et statim receptum est vas in cælum.</p>
 <p><a name="017">17</a> Et dum intra se hæsitaret Petrus quidnam esset visio quam vidisset, ecce viri qui missi erant a Cornelio, inquirentes domum Simonis astiterunt ad januam.</p>
 <p><a name="018">18</a> Et cum vocassent, interrogabant, si Simon qui cognominatur Petrus illic haberet hospitium.</p>
 <p><a name="019">19</a> Petro autem cogitante de visione, dixit Spiritus ei: Ecce viri tres quærunt te.</p>
 <p><a name="020">20</a> Surge itaque, descende, et vade cum eis nihil dubitans: quia ego misi illos.</p>
 <p><a name="021">21</a> Descendens autem Petrus ad viros, dixit: Ecce ego sum, quem quæritis: quæ causa est, propter quam venistis?</p>
 <p><a name="022">22</a> Qui dixerunt: Cornelius centurio, vir justus et timens Deum, et testimonium habens ab universa gente Judæorum, responsum accepit ab angelo sancto accersire te in domum suam, et audire verba abs te.</p>
 <p><a name="023">23</a> Introducens ergo eos, recepit hospitio. Sequenti autem die, surgens profectus est cum illis, et quidam ex fratribus ab Joppe comitati sunt eum.<br>
 </p>
 <p><a name="024">24</a> Altera autem die introivit Cæsaream. Cornelius vero exspectabat illos, convocatis cognatis suis et necessariis amicis.</p>
 <p><a name="025">25</a> Et factum est cum introisset Petrus, obvius venit ei Cornelius, et procidens ad pedes ejus adoravit.</p>
 <p><a name="026">26</a> Petrus vero elevavit eum, dicens: Surge: et ego ipse homo sum.</p>
 <p><a name="027">27</a> Et loquens cum illo intravit, et invenit multos qui convenerant:</p>
 <p><a name="028">28</a> dixitque ad illos: Vos scitis quomodo abominatum sit viro Judæo conjungi aut accedere ad alienigenam: sed mihi ostendit Deus neminem communem aut immundum dicere hominem.</p>
 <p><a name="029">29</a> Propter quod sine dubitatione veni accersitus. Interrogo ergo, quam ob causam accersistis me?</p>
 <p><a name="030">30</a> Et Cornelius ait: A nudiusquarta die usque ad hanc horam, orans eram hora nona in domo mea, et ecce vir stetit ante me in veste candida, et ait:</p>
 <p><a name="031">31</a> Corneli, exaudita est oratio tua, et eleemosynæ tuæ commemoratæ sunt in conspectu Dei.</p>
 <p><a name="032">32</a> Mitte ergo in Joppen, et accersi Simonem qui cognominatur Petrus: hic hospitatur in domo Simonis coriarii juxta mare.</p>
 <p><a name="033">33</a> Confestim ergo misi ad te: et tu benefecisti veniendo. Nunc ergo omnes nos in conspectu tuo adsumus audire omnia quæcumque tibi præcepta sunt a Domino.<br>
 </p>
 <p><a name="034">34</a> Aperiens autem Petrus os suum, dixit: In veritate comperi quia non est personarum acceptor Deus;</p>
 <p><a name="035">35</a> sed in omni gente qui timet eum, et operatur justitiam, acceptus est illi.</p>
 <p><a name="036">36</a> Verbum misit Deus filiis Israël, annuntians pacem per Jesum Christum (hic est omnium Dominus).</p>
 <p><a name="037">37</a> Vos scitis quod factum est verbum per universam Judæam: incipiens enim a Galilæa post baptismum quod prædicavit Joannes,</p>
 <p><a name="038">38</a> Jesum a Nazareth: quomodo unxit eum Deus Spiritu Sancto, et virtute, qui pertransiit benefaciendo, et sanando omnes oppressos a diabolo, quoniam Deus erat cum illo.</p>
 <p><a name="039">39</a> Et nos testes sumus omnium quæ fecit in regione Judæorum, et Jerusalem, quem occiderunt suspendentes in ligno.</p>
 <p><a name="040">40</a> Hunc Deus suscitavit tertia die, et dedit eum manifestum fieri,</p>
 <p><a name="041">41</a> non omni populo, sed testibus præordinatis a Deo: nobis, qui manducavimus et bibimus cum illo postquam resurrexit a mortuis.</p>
 <p><a name="042">42</a> Et præcepit nobis prædicare populo, et testificari, quia ipse est qui constitutus est a Deo judex vivorum et mortuorum.</p>
 <p><a name="043">43</a> Huic omnes prophetæ testimonium perhibent remissionem peccatorum accipere per nomen ejus omnes qui credunt in eum.<br>
 </p>
 <p><a name="044">44</a> Adhuc loquente Petro verba hæc, cecidit Spiritus Sanctus super omnes qui audiebant verbum.</p>
 <p><a name="045">45</a> Et obstupuerunt ex circumcisione fideles qui venerant cum Petro, quia et in nationes gratia Spiritus Sancti effusa est.</p>
 <p><a name="046">46</a> Audiebant enim illos loquentes linguis, et magnificantes Deum.</p>
 <p><a name="047">47</a> Tunc respondit Petrus: Numquid aquam quis prohibere potest ut non baptizentur hi qui Spiritum Sanctum acceperunt sicut et nos?</p>
 <p><a name="048">48</a> Et jussit eos baptizari in nomine Domini Jesu Christi. Tunc rogaverunt eum ut maneret apud eos aliquot diebus.</p>
 <p></p><hr>
 <center>
 <a href="act011.htm">Next: Acts Chapter 11</a></center>
 </body>