<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo040.htm">Polyglot</a> 
 <a href="../kjv/exo040.htm">KJV</a> 
 <a href="../sep/exo040.htm">Sep</a> 
 <a href="../tan/exo040.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo039.htm">Previous</a> 
 <a href="lev001.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 40</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Mense primo, prima die mensis, eriges tabernaculum testimonii,</p>
 <p><a name="003">3</a> et pones in eo arcam, dimittesque ante illam velum:</p>
 <p><a name="004">4</a> et illata mensa, pones super eam quæ rite præcepta sunt. Candelabrum stabit cum lucernis suis,</p>
 <p><a name="005">5</a> et altare aureum, in quo adoletur incensum, coram arca testimonii. Tentorium in introitu tabernaculi pones,</p>
 <p><a name="006">6</a> et ante illud altare holocausti:</p>
 <p><a name="007">7</a> labrum inter altare et tabernaculum, quod implebis aqua.</p>
 <p><a name="008">8</a> Circumdabisque atrium tentoriis, et ingressum ejus.</p>
 <p><a name="009">9</a> Et assumpto unctionis oleo unges tabernaculum cum vasis suis, ut sanctificentur:</p>
 <p><a name="010">10</a> altare holocausti et omnia vasa ejus,</p>
 <p><a name="011">11</a> labrum cum basi sua: omnia unctionis oleo consecrabis, ut sint Sancta sanctorum.</p>
 <p><a name="012">12</a> Applicabisque Aaron et filios ejus ad fores tabernaculi testimonii, et lotos aqua</p>
 <p><a name="013">13</a> indues sanctis vestibus, ut ministrent mihi, et unctio eorum in sacerdotium sempiternum proficiat.</p>
 <p><a name="014">14</a> Fecitque Moyses omnia quæ præceperat Dominus.</p>
 <p><a name="015">15</a> Igitur mense primo anni secundi, prima die mensis, collocatum est tabernaculum.</p>
 <p><a name="016">16</a> Erexitque Moyses illud, et posuit tabulas ac bases et vectes, statuitque columnas,</p>
 <p><a name="017">17</a> et expandit tectum super tabernaculum, imposito desuper operimento, sicut Dominus imperaverat.</p>
 <p><a name="018">18</a> Posuit et testimonium in arca, subditis infra vectibus, et oraculum desuper.</p>
 <p><a name="019">19</a> Cumque intulisset arcam in tabernaculum, appendit ante eam velum ut expleret Domini jussionem.</p>
 <p><a name="020">20</a> Posuit et mensam in tabernaculo testimonii ad plagam septentrionalem extra velum,</p>
 <p><a name="021">21</a> ordinatis coram propositionis panibus, sicut præceperat Dominus Moysi.</p>
 <p><a name="022">22</a> Posuit et candelabrum in tabernaculo testimonii e regione mensæ in parte australi,</p>
 <p><a name="023">23</a> locatis per ordinem lucernis, juxta præceptum Domini.</p>
 <p><a name="024">24</a> Posuit et altare aureum sub tecto testimonii contra velum,</p>
 <p><a name="025">25</a> et adolevit super eo incensum aromatum, sicut jusserat Dominus Moysi.</p>
 <p><a name="026">26</a> Posuit et tentorium in introitu tabernaculi testimonii,</p>
 <p><a name="027">27</a> et altare holocausti in vestibulo testimonii, offerens in eo holocaustum, et sacrificia, ut Dominus imperaverat.</p>
 <p><a name="028">28</a> Labrum quoque statuit inter tabernaculum testimonii et altare, implens illud aqua.</p>
 <p><a name="029">29</a> Laveruntque Moyses et Aaron ac filii ejus manus suas et pedes,</p>
 <p><a name="030">30</a> cum ingrederentur tectum fderis, et accederent ad altare, sicut præceperat Dominus Moysi.</p>
 <p><a name="031">31</a> Erexit et atrium per gyrum tabernaculi et altaris, ducto in introitu ejus tentorio.<br>
  Postquam omnia perfecta sunt,</p>
 <p><a name="032">32</a> operuit nubes tabernaculum testimonii, et gloria Domini implevit illud.</p>
 <p><a name="033">33</a> Nec poterat Moyses ingredi tectum fderis, nube operiente omnia, et majestate Domini coruscante, quia cuncta nubes operuerat.</p>
 <p><a name="034">34</a> Siquando nubes tabernaculum deserebat, proficiscebantur filii Israël per turmas suas:</p>
 <p><a name="035">35</a> si pendebat desuper, manebant in eodem loco.</p>
 <p><a name="036">36</a> Nubes quippe Domini incubabat per diem tabernaculo, et ignis in nocte, videntibus cunctis populis Israël per cunctas mansiones suas.</p>
 <p></p>
 <p></p><hr>
 <center>
 <a href="lev001.htm">Next: Leviticus Chapter 1</a></center>
 </body>