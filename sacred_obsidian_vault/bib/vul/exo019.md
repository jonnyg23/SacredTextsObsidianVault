<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo019.htm">Polyglot</a> 
 <a href="../kjv/exo019.htm">KJV</a> 
 <a href="../sep/exo019.htm">Sep</a> 
 <a href="../tan/exo019.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo018.htm">Previous</a> 
 <a href="exo020.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 19</h3><p><a name="001">1</a> Mense tertio egressionis Israël de terra Ægypti, in die hac venerunt in solitudinem Sinai.</p>
 <p><a name="002">2</a> Nam profecti de Raphidim, et pervenientes usque in desertum Sinai, castrametati sunt in eodem loco, ibique Israël fixit tentoria e regione montis.<br>
 </p>
 <p><a name="003">3</a> Moyses autem ascendit ad Deum: vocavitque eum Dominus de monte, et ait: Hæc dices domui Jacob, et annuntiabis filiis Israël:</p>
 <p><a name="004">4</a> Vos ipsi vidistis quæ fecerim Ægyptiis, quomodo portaverim vos super alas aquilarum, et assumpserim mihi.</p>
 <p><a name="005">5</a> Si ergo audieritis vocem meam, et custodieritis pactum meum, eritis mihi in peculium de cunctis populis: mea est enim omnis terra:</p>
 <p><a name="006">6</a> et vos eritis mihi in regnum sacerdotale, et gens sancta. Hæc sunt verba quæ loqueris ad filios Israël.</p>
 <p><a name="007">7</a> Venit Moyses: et convocatis majoribus natu populi, exposuit omnes sermones quos mandaverat Dominus.</p>
 <p><a name="008">8</a> Responditque omnis populus simul: Cuncta quæ locutus est Dominus, faciemus. Cumque retulisset Moyses verba populi ad Dominum,</p>
 <p><a name="009">9</a> ait ei Dominus: Jam nunc veniam ad te in caligine nubis, ut audiat me populus loquentem ad te, et credat tibi in perpetuum. Nuntiavit ergo Moyses verba populi ad Dominum.<br>
 </p>
 <p><a name="010">10</a> Qui dixit ei: Vade ad populum, et sanctifica illos hodie, et cras, laventque vestimenta sua.</p>
 <p><a name="011">11</a> Et sint parati in diem tertium: in die enim tertia descendet Dominus coram omni plebe super montem Sinai.</p>
 <p><a name="012">12</a> Constituesque terminos populo per circuitum, et dices ad eos: Cavete ne ascendatis in montem, nec tangatis fines illius: omnis qui tetigerit montem, morte morietur.</p>
 <p><a name="013">13</a> Manus non tanget eum, sed lapidibus opprimetur, aut confodietur jaculis: sive jumentum fuerit, sive homo, non vivet: cum cperit clangere buccina, tunc ascendant in montem.</p>
 <p><a name="014">14</a> Descenditque Moyses de monte ad populum, et sanctificavit eum. Cumque lavissent vestimenta sua,</p>
 <p><a name="015">15</a> ait ad eos: Estote parati in diem tertium, et ne appropinquetis uxoribus vestris.<br>
 </p>
 <p><a name="016">16</a> Jamque advenerat tertius dies, et mane inclaruerat: et ecce cperunt audiri tonitrua, ac micare fulgura, et nubes densissima operire montem, clangorque buccinæ vehementius perstrepebat: et timuit populus qui erat in castris.</p>
 <p><a name="017">17</a> Cumque eduxisset eos Moyses in occursum Dei de loco castrorum, steterunt ad radices montis.</p>
 <p><a name="018">18</a> Totus autem mons Sinai fumabat, eo quod descendisset Dominus super eum in igne: et ascenderet fumus ex eo quasi de fornace, eratque omnis mons terribilis.</p>
 <p><a name="019">19</a> Et sonitus buccinæ paulatim crescebat in majus, et prolixius tendebatur: Moyses loquebatur, et Deus respondebat ei.</p>
 <p><a name="020">20</a> Descenditque Dominus super montem Sinai in ipso montis vertice, et vocavit Moysen in cacumen ejus. Quo cum ascendisset,</p>
 <p><a name="021">21</a> dixit ad eum: Descende, et contestare populum: ne forte velit transcendere terminos ad videndum Dominum, et pereat ex eis plurima multitudo.</p>
 <p><a name="022">22</a> Sacerdotes quoque qui accedunt ad Dominum, sanctificentur, ne percutiat eos.</p>
 <p><a name="023">23</a> Dixitque Moyses ad Dominum: Non poterit vulgus ascendere in montem Sinai: tu enim testificatus es, et jussisti, dicens: Pone terminos circa montem, et sanctifica illum.</p>
 <p><a name="024">24</a> Cui ait Dominus: Vade, descende: ascendesque tu, et Aaron tecum: sacerdotes autem et populus ne transeant terminos, nec ascendant ad Dominum, ne forte interficiat illos.</p>
 <p><a name="025">25</a> Descenditque Moyses ad populum, et omnia narravit eis.</p>
 <p></p><hr>
 <center>
 <a href="exo020.htm">Next: Exodus Chapter 20</a></center>
 </body>