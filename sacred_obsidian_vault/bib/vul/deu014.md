<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu014.htm">Polyglot</a> 
 <a href="../kjv/deu014.htm">KJV</a> 
 <a href="../sep/deu014.htm">Sep</a> 
 <a href="../tan/deu014.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu013.htm">Previous</a> 
 <a href="deu015.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 14</h3><p><a name="001">1</a> Filii estote Domini Dei vestri: non vos incidetis, nec facietis calvitium super mortuo:</p>
 <p><a name="002">2</a> quoniam populus sanctus es Domino Deo tuo, et te elegit ut sis ei in populum peculiarem de cunctis gentibus, quæ sunt super terram.</p>
 <p><a name="003">3</a> Ne comedatis quæ immunda sunt.</p>
 <p><a name="004">4</a> Hoc est animal quod comedere debetis: bovem, et ovem, et capram,</p>
 <p><a name="005">5</a> cervum et capream, bubalum, tragelaphum, pygargum, orygem, camelopardalum.</p>
 <p><a name="006">6</a> Omne animal, quod in duas partes findit ungulam, et ruminat, comedetis.</p>
 <p><a name="007">7</a> De his autem, quæ ruminant, et ungulam non findunt, comedere non debetis, ut camelum, leporem, chrogryllum: hæc, quia ruminant et non dividunt ungulam, immunda erunt vobis.</p>
 <p><a name="008">8</a> Sus quoque, quoniam dividat ungulam et non ruminat, immunda erit. Carnibus eorum non vescemini, et cadavera non tangetis.</p>
 <p><a name="009">9</a> Hæc comedetis ex omnibus quæ morantur in aquis: quæ habent pinnulas et squamas, comedite:</p>
 <p><a name="010">10</a> quæ absque pinnulis et squamis sunt, ne comedatis, quia immunda sunt.</p>
 <p><a name="011">11</a> Omnes aves mundas comedite.</p>
 <p><a name="012">12</a> Immundas ne comedatis: aquilam scilicet, et gryphem, et haliæetum,</p>
 <p><a name="013">13</a> ixion et vulturem ac milvum juxta genus suum:</p>
 <p><a name="014">14</a> et omne corvini generis,</p>
 <p><a name="015">15</a> et struthionem, ac noctuam, et larum, atque accipitrem juxta genus suum:</p>
 <p><a name="016">16</a> herodium ac cygnum, et ibin,</p>
 <p><a name="017">17</a> ac mergulum, porphyrionem, et nycticoracem,</p>
 <p><a name="018">18</a> onocrotalum, et charadrium, singula in genere suo: upupam quoque et vespertilionem.</p>
 <p><a name="019">19</a> Et omne quod reptat et pennulas habet, immundum erit, et non comedetur.</p>
 <p><a name="020">20</a> Omne quod mundum est, comedite.</p>
 <p><a name="021">21</a> Quidquid autem morticinum est, ne vescamini ex eo. Peregrino, qui intra portas tuas est, da ut comedat, aut vende ei: quia tu populus sanctus Domini Dei tui es. Non coques hædum in lacte matris suæ.<br>
 </p>
 <p><a name="022">22</a> Decimam partem separabis de cunctis fructibus tuis qui nascuntur in terra per annos singulos,</p>
 <p><a name="023">23</a> et comedes in conspectu Domini Dei tui in loco quem elegerit, ut in eo nomen illius invocetur, decimam frumenti tui, et vini, et olei, et primogenita de armentis et ovibus tuis: ut discas timere Dominum Deum tuum omni tempore.</p>
 <p><a name="024">24</a> Cum autem longior fuerit via, et locus quem elegerit Dominus Deus tuus, tibique benedixerit, nec potueris ad eum hæc cuncta portare,</p>
 <p><a name="025">25</a> vendes omnia, et in pretium rediges, portabisque manu tua, et proficisceris ad locum quem elegerit Dominus Deus tuus:</p>
 <p><a name="026">26</a> et emes ex eadem pecunia quidquid tibi placuerit, sive ex armentis, sive ex ovibus, vinum quoque et siceram, et omne quod desiderat anima tua: et comedes coram Domino Deo tuo, et epulaberis tu et domus tua:</p>
 <p><a name="027">27</a> et Levites qui intra portas tuas est, cave ne derelinquas eum, quia non habet aliam partem in possessione tua.</p>
 <p><a name="028">28</a> Anno tertio separabis aliam decimam ex omnibus quæ nascuntur tibi eo tempore, et repones intra januas tuas.</p>
 <p><a name="029">29</a> Venietque Levites qui aliam non habet partem nec possessionem tecum, et peregrinus ac pupillus et vidua, qui intra portas tuas sunt, et comedent et saturabuntur: ut benedicat tibi Dominus Deus tuus in cunctis operibus manuum tuarum quæ feceris.</p>
 <p></p><hr>
 <center>
 <a href="deu015.htm">Next: Deuteronomy Chapter 15</a></center>
 </body>