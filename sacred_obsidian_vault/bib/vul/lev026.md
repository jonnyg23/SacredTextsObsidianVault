<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev026.htm">Polyglot</a> 
 <a href="../kjv/lev026.htm">KJV</a> 
 <a href="../sep/lev026.htm">Sep</a> 
 <a href="../tan/lev026.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev025.htm">Previous</a> 
 <a href="lev027.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 26</h3><p><a name="001">1</a> Ego Dominus Deus vester: non facietis vobis idolum, et sculptile, nec titulos erigetis, nec insignem lapidem ponetis in terra vestra, ut adoretis eum. Ego enim sum Dominus Deus vester.</p>
 <p><a name="002">2</a> Custodite sabbata mea, et pavete ad sanctuarium meum. Ego Dominus.</p>
 <p><a name="003">3</a> Si in præceptis meis ambulaveritis, et mandata mea custodieritis, et feceritis ea, dabo vobis pluvias temporibus suis,</p>
 <p><a name="004">4</a> et terra gignet germen suum, et pomis arbores replebuntur.</p>
 <p><a name="005">5</a> Apprehendet messium tritura vindemiam, et vindemia occupabit sementem: et comedetis panem vestrum in saturitate, et absque pavore habitabitis in terra vestra.</p>
 <p><a name="006">6</a> Dabo pacem in finibus vestris: dormietis, et non erit qui exterreat. Auferam malas bestias, et gladius non transibit terminos vestros.</p>
 <p><a name="007">7</a> Persequemini inimicos vestros, et corruent coram vobis.</p>
 <p><a name="008">8</a> Persequentur quinque de vestris centum alienos, et centum de vobis decem millia: cadent inimici vestri gladio in conspectu vestro.</p>
 <p><a name="009">9</a> Respiciam vos, et crescere faciam: multiplicabimini, et firmabo pactum meum vobiscum.</p>
 <p><a name="010">10</a> Comedetis vetustissima veterum, et vetera novis supervenientibus projicietis.</p>
 <p><a name="011">11</a> Ponam tabernaculum meum in medio vestri, et non abjiciet vos anima mea.</p>
 <p><a name="012">12</a> Ambulabo inter vos, et ero Deus vester, vosque eritis populus meus.</p>
 <p><a name="013">13</a> Ego Dominus Deus vester, qui eduxi vos de terra Ægyptiorum, ne serviretis eis: et qui confregi catenas cervicum vestrarum, ut incederetis erecti.<br>
 </p>
 <p><a name="014">14</a> Quod si non audieritis me, nec feceritis omnia mandata mea,</p>
 <p><a name="015">15</a> si spreveritis leges meas, et judicia mea contempseritis, ut non faciatis ea quæ a me constituta sunt, et ad irritum perducatis pactum meum:</p>
 <p><a name="016">16</a> ego quoque hæc faciam vobis: visitabo vos velociter in egestate, et ardore, qui conficiat oculos vestros, et consumat animas vestras. Frustra seretis sementem, quæ ab hostibus devorabitur.</p>
 <p><a name="017">17</a> Ponam faciem meam contra vos, et corruetis coram hostibus vestris, et subjiciemini his qui oderunt vos: fugietis, nemine persequente.</p>
 <p><a name="018">18</a> Sin autem nec sic obedieritis mihi, addam correptiones vestras septuplum propter peccata vestra,</p>
 <p><a name="019">19</a> et conteram superbiam duritiæ vestræ. Daboque vobis cælum desuper sicut ferrum, et terram æneam.</p>
 <p><a name="020">20</a> Consumetur incassum labor vester, non proferet terra germen, nec arbores poma præbebunt.</p>
 <p><a name="021">21</a> Si ambulaveritis ex adverso mihi, nec volueritis audire me, addam plagas vestras in septuplum propter peccata vestra:</p>
 <p><a name="022">22</a> immittamque in vos bestias agri, quæ consumant vos, et pecora vestra, et ad paucitatem cuncta redigant, desertæque fiant viæ vestræ.</p>
 <p><a name="023">23</a> Quod si nec sic volueritis recipere disciplinam, sed ambulaveritis ex adverso mihi:</p>
 <p><a name="024">24</a> ego quoque contra vos adversus incedam, et percutiam vos septies propter peccata vestra,</p>
 <p><a name="025">25</a> inducamque super vos gladium ultorem fderis mei. Cumque confugeritis in urbes, mittam pestilentiam in medio vestri, et trademini in manibus hostium,</p>
 <p><a name="026">26</a> postquam confregero baculum panis vestri: ita ut decem mulieres in uno clibano coquant panes, et reddant eos ad pondus: et comedetis, et non saturabimini.<br>
 </p>
 <p><a name="027">27</a> Sin autem nec per hæc audieritis me, sed ambulaveritis contra me:</p>
 <p><a name="028">28</a> et ego incedam adversus vos in furore contrario, et corripiam vos septem plagis propter peccata vestra:</p>
 <p><a name="029">29</a> ita ut comedatis carnes filiorum vestrorum et filiarum vestrarum.</p>
 <p><a name="030">30</a> Destruam excelsa vestra, et simulacra confringam. Cadetis inter ruinas idolorum vestrorum, et abominabitur vos anima mea,</p>
 <p><a name="031">31</a> in tantum ut urbes vestras redigam in solitudinem, et deserta faciam sanctuaria vestra, nec recipiam ultra odorem suavissimum.</p>
 <p><a name="032">32</a> Disperdamque terram vestram, et stupebunt super ea inimici vestri, cum habitatores illius fuerint.</p>
 <p><a name="033">33</a> Vos autem dispergam in gentes, et evaginabo post vos gladium, eritque terra vestra deserta, et civitates vestræ dirutæ.</p>
 <p><a name="034">34</a> Tunc placebunt terræ sabbata sua cunctis diebus solitudinis suæ: quando fueritis</p>
 <p><a name="035">35</a> in terra hostili, sabbatizabit, et requiescet in sabbatis solitudinis suæ, eo quod non requieverit in sabbatis vestris quando habitabatis in ea.</p>
 <p><a name="036">36</a> Et qui de vobis remanserint, dabo pavorem in cordibus eorum in regionibus hostium, terrebit eos sonitus folii volantis, et ita fugient quasi gladium: cadent, nullo persequente,</p>
 <p><a name="037">37</a> et corruent singuli super fratres suos, quasi bella fugientes, nemo vestrum inimicis audebit resistere.</p>
 <p><a name="038">38</a> Peribitis inter gentes, et hostilis vos terra consumet.</p>
 <p><a name="039">39</a> Quod si et de iis aliqui remanserint, tabescent in iniquitatibus suis, in terra inimicorum suorum, et propter peccata patrum suorum et sua affligentur:</p>
 <p><a name="040">40</a> donec confiteantur iniquitates suas, et majorum suorum, quibus prævaricati sunt in me, et ambulaverunt ex adverso mihi.</p>
 <p><a name="041">41</a> Ambulabo igitur et ego contra eos, et inducam illos in terram hostilem, donec erubescat incircumcisa mens eorum: tunc orabunt pro impietatibus suis.<br>
 </p>
 <p><a name="042">42</a> Et recordabor fderis mei, quod pepigi cum Jacob, et Isaac, et Abraham. Terræ quoque memor ero:</p>
 <p><a name="043">43</a> quæ cum relicta fuerit ab eis, complacebit sibi in sabbatis suis, patiens solitudinem propter illos. Ipsi vero rogabunt pro peccatis suis, eo quod abjecerint judicia mea, et leges meas despexerint.</p>
 <p><a name="044">44</a> Et tamen etiam cum essent in terra hostili, non penitus abjeci eos, neque sic despexi ut consumerentur, et irritum facerent pactum meum cum eis. Ego enim sum Dominus Deus eorum,</p>
 <p><a name="045">45</a> et recordabor fderis mei pristini, quando eduxi eos de terra Ægypti in conspectu gentium, ut essem Deus eorum. Ego Dominus.<br>
  Hæc sunt judicia atque præcepta et leges quas dedit Dominus inter se et filios Israël in monte Sinai per manum Moysi.</p>
 <p></p><hr>
 <center>
 <a href="lev027.htm">Next: Leviticus Chapter 27</a></center>
 </body>