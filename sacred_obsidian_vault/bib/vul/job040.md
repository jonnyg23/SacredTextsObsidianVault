<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job040.htm">Polyglot</a> 
 <a href="../kjv/job040.htm">KJV</a> 
 <a href="../sep/job040.htm">Sep</a> 
 <a href="../tan/job040.htm">Tan</a> 
 
 <br>
 <br><a href="job.htm">Job Index</a><br>
  
 <a href="job039.htm">Previous</a> 
 <a href="job041.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 40</h3><p><a name="001">1</a> Respondens autem Dominus Job de turbine, dixit:</p>
 <p><a name="002">2</a> [Accinge sicut vir lumbos tuos:<br> interrogabo te, et indica mihi.<br></p>
 <p><a name="003">3</a> Numquid irritum facies judicium meum,<br> et condemnabis me, ut tu justificeris?<br></p>
 <p><a name="004">4</a> Et si habes brachium sicut Deus?<br> et si voce simili tonas?<br></p>
 <p><a name="005">5</a> Circumda tibi decorem, et in sublime erigere,<br> et esto gloriosus, et speciosis induere vestibus.<br></p>
 <p><a name="006">6</a> Disperge superbos in furore tuo,<br> et respiciens omnem arrogantem humilia.<br></p>
 <p><a name="007">7</a> Respice cunctos superbos, et confunde eos,<br> et contere impios in loco suo.<br></p>
 <p><a name="008">8</a> Absconde eos in pulvere simul,<br> et facies eorum demerge in foveam.<br></p>
 <p><a name="009">9</a> Et ego confitebor<br> quod salvare te possit dextera tua.<br></p>
 <p><a name="010">10</a> Ecce behemoth quem feci tecum,<br> fnum quasi bos comedet.<br></p>
 <p><a name="011">11</a> Fortitudo ejus in lumbis ejus,<br> et virtus illius in umbilico ventris ejus.<br></p>
 <p><a name="012">12</a> Stringit caudam suam quasi cedrum;<br> nervi testiculorum ejus perplexi sunt.<br></p>
 <p><a name="013">13</a> Ossa ejus velut fistulæ æris;<br> cartilago illius quasi laminæ ferreæ.<br></p>
 <p><a name="014">14</a> Ipse est principium viarum Dei:<br> qui fecit eum applicabit gladium ejus.<br></p>
 <p><a name="015">15</a> Huic montes herbas ferunt:<br> omnes bestiæ agri ludent ibi.<br></p>
 <p><a name="016">16</a> Sub umbra dormit in secreto calami,<br> et in locis humentibus.<br></p>
 <p><a name="017">17</a> Protegunt umbræ umbram ejus:<br> circumdabunt eum salices torrentis.<br></p>
 <p><a name="018">18</a> Ecce absorbebit fluvium, et non mirabitur,<br> et habet fiduciam quod influat Jordanis in os ejus.<br></p>
 <p><a name="019">19</a> In oculis ejus quasi hamo capiet eum,<br> et in sudibus perforabit nares ejus.<br></p>
 <p><a name="020">20</a> An extrahere poteris Leviathan hamo,<br> et fune ligabis linguam ejus?<br></p>
 <p><a name="021">21</a> Numquid pones circulum in naribus ejus,<br> aut armilla perforabis maxillam ejus?<br></p>
 <p><a name="022">22</a> Numquid multiplicabit ad te preces,<br> aut loquetur tibi mollia?<br></p>
 <p><a name="023">23</a> Numquid feriet tecum pactum,<br> et accipies eum servum sempiternum?<br></p>
 <p><a name="024">24</a> Numquid illudes ei quasi avi,<br> aut ligabis eum ancillis tuis?<br></p>
 <p><a name="025">25</a> Concident eum amici?<br> divident illum negotiatores?<br></p>
 <p><a name="026">26</a> Numquid implebis sagenas pelle ejus,<br> et gurgustium piscium capite illius?<br></p>
 <p><a name="027">27</a> Pone super eum manum tuam:<br> memento belli, nec ultra addas loqui.<br></p>
 <p><a name="028">28</a> Ecce spes ejus frustrabitur eum,<br> et videntibus cunctis præcipitabitur.]</p>
 <p></p><hr>
 <center>
 <a href="job041.htm">Next: Job Chapter 41</a></center>
 </body>