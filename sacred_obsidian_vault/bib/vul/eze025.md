<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze025.htm">Polyglot</a> 
 <a href="../kjv/eze025.htm">KJV</a> 
 <a href="../sep/eze025.htm">Sep</a> 
 <a href="../tan/eze025.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze024.htm">Previous</a> 
 <a href="eze026.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 25</h3><p><a name="001">1</a> Et factus est sermo Domini ad me, dicens:</p>
 <p><a name="002">2</a> Fili hominis, pone faciem tuam contra filios Ammon, et prophetabis de eis.</p>
 <p><a name="003">3</a> Et dices filiis Ammon: [Audite verbum Domini Dei.<br> Hæc dicit Dominus Deus:<br> Pro eo quod dixisti: Euge, euge,<br> super sanctuarium meum, quia pollutum est;<br> et super terram Israël, quoniam desolata est;<br> et super domum Juda, quoniam ducti sunt in captivitatem:<br></p>
 <p><a name="004">4</a> idcirco ego tradam te filiis orientalibus in hæreditatem:<br> et collocabunt caulas suas in te,<br> et ponent in te tentoria sua:<br> ipsi comedent fruges tuas,<br> et ipsi bibent lac tuum.<br></p>
 <p><a name="005">5</a> Daboque Rabbath in habitaculum camelorum,<br> et filios Ammon in cubile pecorum:<br> et scietis quia ego Dominus.<br></p>
 <p><a name="006">6</a> Quia hæc dicit Dominus Deus:<br> Pro eo quod plausisti manu et percussisti pede,<br> et gavisa es ex toto affectu super terram Israël,<br></p>
 <p><a name="007">7</a> idcirco ecce ego extendam manum meam super te,<br> et tradam te in direptionem gentium,<br> et interficiam te de populis,<br> et perdam de terris, et conteram:<br> et scies quia ego Dominus.]<br>
 </p>
 <p><a name="008">8</a> [Hæc dicit Dominus Deus:<br> Pro eo quod dixerunt Moab et Seir:<br> Ecce sicut omnes gentes, domus Juda:<br></p>
 <p><a name="009">9</a> idcirco ecce ego aperiam humerum Moab de civitatibus,<br> de civitatibus, inquam, ejus, et de finibus ejus,<br> inclytas terræ Bethiesimoth, et Beelmeon, et Cariathaim,<br></p>
 <p><a name="010">10</a> filiis orientis cum filiis Ammon,<br> et dabo eam in hæreditatem,<br> ut non sit ultra memoria filiorum Ammon in gentibus.<br></p>
 <p><a name="011">11</a> Et in Moab faciam judicia,<br> et scient quia ego Dominus.]<br>
 </p>
 <p><a name="012">12</a> [Hæc dicit Dominus Deus:<br> Pro eo quod fecit Idumæa ultionem ut se vindicaret de filiis Juda,<br> peccavitque delinquens,<br> et vindictam expetivit de eis:<br></p>
 <p><a name="013">13</a> idcirco hæc dicit Dominus Deus:<br> Extendam manum meam super Idumæam,<br> et auferam de ea hominem et jumentum,<br> et faciam eam desertam ab austro:<br> et qui sunt in Dedan, gladio cadent.<br></p>
 <p><a name="014">14</a> Et dabo ultionem meam super Idumæam<br> per manum populi mei Israël:<br> et facient in Edom juxta iram meam et furorem meum,<br> et scient vindictam meam,<br> dicit Dominus Deus.]<br>
 </p>
 <p><a name="015">15</a> [Hæc dicit Dominus Deus:<br> Pro eo quod fecerunt Palæstini vindictam,<br> et ulti se sunt toto animo,<br> interficientes, et implentes inimicitias veteres,<br></p>
 <p><a name="016">16</a> propterea hæc dicit Dominus Deus:<br> Ecce ego extendam manum meam super Palæstinos,<br> et interficiam interfectores,<br> et perdam reliquias maritimæ regionis,<br></p>
 <p><a name="017">17</a> faciamque in eis ultiones magnas,<br> arguens in furore:<br> et scient quia ego Dominus,<br> cum dedero vindictam meam super eos.]</p>
 <p></p><hr>
 <center>
 <a href="eze026.htm">Next: Ezekiel Chapter 26</a></center>
 </body>