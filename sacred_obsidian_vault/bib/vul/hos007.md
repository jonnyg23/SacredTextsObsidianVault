<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hos007.htm">Polyglot</a> 
 <a href="../kjv/hos007.htm">KJV</a> 
 <a href="../sep/hos007.htm">Sep</a> 
 <a href="../tan/hos007.htm">Tan</a> 
 
 <br>
 <br><a href="hos.htm">Hosea Index</a><br>
  
 <a href="hos006.htm">Previous</a> 
 <a href="hos008.htm">Next</a> 
 </center>
 <hr>
 
 <h3 align="CENTER">Vulgate (Latin): Hosea Chapter 7</h3><p><a name="001">1</a> [Cum sanare vellem Israël,<br> revelata est iniquitas Ephraim,<br> et malitia Samariæ,<br> quia operati sunt mendacium;<br> et fur ingressus est spolians,<br> latrunculus foris.<br></p>
 <p><a name="002">2</a> Et ne forte dicant in cordibus suis,<br> omnem malitiam eorum me recordatum,<br> nunc circumdederunt eos adinventiones suæ:<br> coram facie mea factæ sunt.<br></p>
 <p><a name="003">3</a> In malitia sua lætificaverunt regem,<br> et in mendaciis suis principes.<br></p>
 <p><a name="004">4</a> Omnes adulterantes,<br> quasi clibanus succensus a coquente;<br> quievit paululum civitas a commistione fermenti,<br> donec fermentaretur totum.<br></p>
 <p><a name="005">5</a> Dies regis nostri: cperunt principes furere a vino;<br> extendit manum suam cum illusoribus.<br></p>
 <p><a name="006">6</a> Quia applicuerunt quasi clibanum cor suum,<br> cum insidiaretur eis;<br> tota nocte dormivit coquens eos:<br> mane ipse succensus quasi ignis flammæ.<br></p>
 <p><a name="007">7</a> Omnes calefacti sunt quasi clibanus,<br> et devoraverunt judices suos:<br> omnes reges eorum ceciderunt;<br> non est qui clamat in eis ad me.<br></p>
 <p><a name="008">8</a> Ephraim in populis ipse commiscebatur;<br> Ephraim factus est subcinericius panis, qui non reversatur.<br></p>
 <p><a name="009">9</a> Comederunt alieni robur ejus, et ipse nescivit;<br> sed et cani effusi sunt in eo, et ipse ignoravit.<br></p>
 <p><a name="010">10</a> Et humiliabitur superbia Israël in facie ejus;<br> nec reversi sunt ad Dominum Deum suum,<br> et non quæsierunt eum in omnibus his.<br></p>
 <p><a name="011">11</a> Et factus est Ephraim quasi columba seducta non habens cor.<br> Ægyptum invocabant; ad Assyrios abierunt.<br></p>
 <p><a name="012">12</a> Et cum profecti fuerint,<br> expandam super eos rete meum:<br> quasi volucrem cæli detraham eos;<br> cædam eos secundum auditionem ctus eorum.<br></p>
 <p><a name="013">13</a> Væ eis, quoniam recesserunt a me!<br> vastabuntur, quia prævaricati sunt in me,<br> et ego redemi eos,<br> et ipsi locuti sunt contra me mendacia.<br></p>
 <p><a name="014">14</a> Et non clamaverunt ad me in corde suo,<br> sed ululabant in cubilibus suis:<br> super triticum et vinum ruminabant;<br> recesserunt a me.<br></p>
 <p><a name="015">15</a> Et ego erudivi eos, et confortavi brachia eorum,<br> et in me cogitaverunt malitiam.<br></p>
 <p><a name="016">16</a> Reversi sunt ut essent absque jugo;<br> facti sunt quasi arcus dolosus:<br> cadent in gladio principes eorum, a furore linguæ suæ.<br> Ista subsannatio eorum in terra Ægypti.]</p>
 <p></p><hr>
 <center>
 <a href="hos008.htm">Next: Hosea Chapter 8</a></center>
 </body>