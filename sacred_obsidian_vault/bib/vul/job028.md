<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job028.htm">Polyglot</a> 
 <a href="../kjv/job028.htm">KJV</a> 
 <a href="../sep/job028.htm">Sep</a> 
 <a href="../tan/job028.htm">Tan</a> 
 
 <br>
 <br><a href="job.htm">Job Index</a><br>
  
 <a href="job027.htm">Previous</a> 
 <a href="job029.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 28</h3><p><a name="001">1</a> [Habet argentum venarum suarum principia,<br> et auro locus est in quo conflatur.<br></p>
 <p><a name="002">2</a> Ferrum de terra tollitur,<br> et lapis solutus calore in æs vertitur.<br></p>
 <p><a name="003">3</a> Tempus posuit tenebris,<br> et universorum finem ipse considerat:<br> lapidem quoque caliginis et umbram mortis.<br></p>
 <p><a name="004">4</a> Dividit torrens a populo peregrinante<br> eos quos oblitus est pes egentis hominis, et invios.<br></p>
 <p><a name="005">5</a> Terra de qua oriebatur panis,<br> in loco suo igni subversa est.<br></p>
 <p><a name="006">6</a> Locus sapphiri lapides ejus,<br> et glebæ illius aurum.<br></p>
 <p><a name="007">7</a> Semitam ignoravit avis,<br> nec intuitus est eam oculus vulturis.<br></p>
 <p><a name="008">8</a> Non calcaverunt eam filii institorum,<br> nec pertransivit per eam leæna.<br></p>
 <p><a name="009">9</a> Ad silicem extendit manum suam:<br> subvertit a radicibus montes.<br></p>
 <p><a name="010">10</a> In petris rivos excidit,<br> et omne pretiosum vidit oculus ejus.<br></p>
 <p><a name="011">11</a> Profunda quoque fluviorum scrutatus est,<br> et abscondita in lucem produxit.<br></p>
 <p><a name="012">12</a> Sapientia vero ubi invenitur?<br> et quis est locus intelligentiæ?<br></p>
 <p><a name="013">13</a> Nescit homo pretium ejus,<br> nec invenitur in terra suaviter viventium.<br></p>
 <p><a name="014">14</a> Abyssus dicit: Non est in me,<br> et mare loquitur: Non est mecum.<br></p>
 <p><a name="015">15</a> Non dabitur aurum obrizum pro ea,<br> nec appendetur argentum in commutatione ejus.<br></p>
 <p><a name="016">16</a> Non conferetur tinctis Indiæ coloribus,<br> nec lapidi sardonycho pretiosissimo vel sapphiro.<br></p>
 <p><a name="017">17</a> Non adæquabitur ei aurum vel vitrum,<br> nec commutabuntur pro ea vasa auri.<br></p>
 <p><a name="018">18</a> Excelsa et eminentia non memorabuntur comparatione ejus:<br> trahitur autem sapientia de occultis.<br></p>
 <p><a name="019">19</a> Non adæquabitur ei topazius de Æthiopia,<br> nec tincturæ mundissimæ componetur.<br></p>
 <p><a name="020">20</a> Unde ergo sapientia venit?<br> et quis est locus intelligentiæ?<br></p>
 <p><a name="021">21</a> Abscondita est ab oculis omnium viventium:<br> volucres quoque cæli latet.<br></p>
 <p><a name="022">22</a> Perditio et mors dixerunt:<br> Auribus nostris audivimus famam ejus.<br></p>
 <p><a name="023">23</a> Deus intelligit viam ejus,<br> et ipse novit locum illius.<br></p>
 <p><a name="024">24</a> Ipse enim fines mundi intuetur,<br> et omnia quæ sub cælo sunt respicit.<br></p>
 <p><a name="025">25</a> Qui fecit ventis pondus,<br> et aquas appendit in mensura.<br></p>
 <p><a name="026">26</a> Quando ponebat pluviis legem,<br> et viam procellis sonantibus:<br></p>
 <p><a name="027">27</a> tunc vidit illam et enarravit,<br> et præparavit, et investigavit.<br></p>
 <p><a name="028">28</a> Et dixit homini: Ecce timor Domini, ipsa est sapientia;<br> et recedere a malo, intelligentia.]</p>
 <p></p><hr>
 <center>
 <a href="job029.htm">Next: Job Chapter 29</a></center>
 </body>