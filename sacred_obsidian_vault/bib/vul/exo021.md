<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo021.htm">Polyglot</a> 
 <a href="../kjv/exo021.htm">KJV</a> 
 <a href="../sep/exo021.htm">Sep</a> 
 <a href="../tan/exo021.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo020.htm">Previous</a> 
 <a href="exo022.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 21</h3><p><a name="001">1</a> Hæc sunt judicia quæ propones eis.</p>
 <p><a name="002">2</a> Si emeris servum hebræum, sex annis serviet tibi: in septimo egredietur liber gratis.</p>
 <p><a name="003">3</a> Cum quali veste intraverit, cum tali exeat: si habens uxorem, et uxor egredietur simul.</p>
 <p><a name="004">4</a> Sin autem dominus dederit illi uxorem, et pepererit filios et filias: mulier et liberi ejus erunt domini sui, ipse vero exibit cum vestitu suo.</p>
 <p><a name="005">5</a> Quod si dixerit servus: Diligo dominum meum et uxorem ac liberos; non egrediar liber:</p>
 <p><a name="006">6</a> offeret eum dominus diis, et applicabitur ad ostium et postes, perforabitque aurem ejus subula: et erit ei servus in sæculum.</p>
 <p><a name="007">7</a> Si quis vendiderit filiam suam in famulam, non egredietur sicut ancillæ exire consueverunt.</p>
 <p><a name="008">8</a> Si displicuerit oculis domini sui cui tradita fuerat, dimittet eam: populo autem alieno vendendi non habebit potestatem, si spreverit eam.</p>
 <p><a name="009">9</a> Sin autem filio suo desponderit eam, juxta morem filiarum faciet illi.</p>
 <p><a name="010">10</a> Quod si alteram ei acceperit, providebit puellæ nuptias, et vestimenta, et pretium pudicitiæ non negabit.</p>
 <p><a name="011">11</a> Si tria ista non fecerit, egredietur gratis absque pecunia.<br>
 </p>
 <p><a name="012">12</a> Qui percusserit hominem volens occidere, morte moriatur.</p>
 <p><a name="013">13</a> Qui autem non est insidiatus, sed Deus illum tradidit in manus ejus, constituam tibi locum in quem fugere debeat.</p>
 <p><a name="014">14</a> Si quis per industriam occiderit proximum suum, et per insidias: ab altari meo evelles eum, ut moriatur.</p>
 <p><a name="015">15</a> Qui percusserit patrem suum aut matrem, morte moriatur.</p>
 <p><a name="016">16</a> Qui furatus fuerit hominem, et vendiderit eum, convictus noxæ, morte moriatur.</p>
 <p><a name="017">17</a> Qui maledixerit patri suo, vel matri, morte moriatur.<br>
 </p>
 <p><a name="018">18</a> Si rixati fuerint viri, et percusserit alter proximum suum lapide vel pugno, et ille mortuus non fuerit, sed jacuerit in lectulo:</p>
 <p><a name="019">19</a> si surrexerit, et ambulaverit foris super baculum suum, innocens erit qui percusserit, ita tamen ut operas ejus et impensas in medicos restituat.</p>
 <p><a name="020">20</a> Qui percusserit servum suum, vel ancillam virga, et mortui fuerint in manibus ejus, criminis reus erit.</p>
 <p><a name="021">21</a> Sin autem uno die vel duobus supervixerit, non subjacebit pnæ, quia pecunia illius est.</p>
 <p><a name="022">22</a> Si rixati fuerint viri, et percusserit quis mulierem prægnantem, et abortivum quidem fecerit, sed ipsa vixerit: subjacebit damno quantum maritus mulieris expetierit, et arbitri judicaverint.</p>
 <p><a name="023">23</a> Sin autem mors ejus fuerit subsecuta, reddet animam pro anima,</p>
 <p><a name="024">24</a> oculum pro oculo, dentem pro dente, manum pro manu, pedem pro pede,</p>
 <p><a name="025">25</a> adustionem pro adustione, vulnus pro vulnere, livorem pro livore.</p>
 <p><a name="026">26</a> Si percusserit quispiam oculum servi sui aut ancillæ, et luscos eos fecerit, dimittet eos liberos pro oculo quem eruit.</p>
 <p><a name="027">27</a> Dentem quoque si excusserit servo vel ancillæ suæ, similiter dimittet eos liberos.<br>
 </p>
 <p><a name="028">28</a> Si bos cornu percusserit virum aut mulierem, et mortui fuerint, lapidibus obruetur: et non comedentur carnes ejus, dominus quoque bovis innocens erit.</p>
 <p><a name="029">29</a> Quod si bos cornupeta fuerit ab heri et nudiustertius, et contestati sunt dominum ejus, nec recluserit eum, occideritque virum aut mulierem: et bos lapidibus obruetur, et dominum ejus occident.</p>
 <p><a name="030">30</a> Quod si pretium fuerit ei impositum, dabit pro anima sua quidquid fuerit postulatus.</p>
 <p><a name="031">31</a> Filium quoque et filiam si cornu percusserit, simili sententiæ subjacebit.</p>
 <p><a name="032">32</a> Si servum ancillamque invaserit, triginta siclos argenti domino dabit, bos vero lapidibus opprimetur.</p>
 <p><a name="033">33</a> Si quis aperuerit cisternam, et foderit, et non operuerit eam, cecideritque bos aut asinus in eam,</p>
 <p><a name="034">34</a> reddet dominus cisternæ pretium jumentorum: quod autem mortuum est, ipsius erit.</p>
 <p><a name="035">35</a> Si bos alienus bovem alterius vulneraverit, et ille mortuus fuerit: vendent bovem vivum, et divident pretium, cadaver autem mortui inter se dispertient.</p>
 <p><a name="036">36</a> Sin autem sciebat quod bos cornupeta esset ab heri et nudiustertius, et non custodivit eum dominus suus: reddet bovem pro bove, et cadaver integrum accipiet.</p>
 <p></p><hr>
 <center>
 <a href="exo022.htm">Next: Exodus Chapter 22</a></center>
 </body>