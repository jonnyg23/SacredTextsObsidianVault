<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num027.htm">Polyglot</a> 
 <a href="../kjv/num027.htm">KJV</a> 
 <a href="../sep/num027.htm">Sep</a> 
 <a href="../tan/num027.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num026.htm">Previous</a> 
 <a href="num028.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 27</h3><p><a name="001">1</a> Accesserunt autem filiæ Salphaad, filii Hepher, filii Galaad, filii Machir, filii Manasse, qui fuit filius Joseph: quarum sunt nomina, Maala, et Noa, et Hegla, et Melcha, et Thersa.</p>
 <p><a name="002">2</a> Steteruntque coram Moyse et Eleazaro sacerdote et cunctis principibus populi ad ostium tabernaculi fderis, atque dixerunt:</p>
 <p><a name="003">3</a> Pater noster mortuus est in deserto, nec fuit in seditione, quæ concitata est contra Dominum sub Core, sed in peccato suo mortuus est: hic non habuit mares filios. Cur tollitur nomen illius de familia sua, quia non habuit filium? date nobis possessionem inter cognatos patris nostri.</p>
 <p><a name="004">4</a> Retulitque Moyses causam earum ad judicium Domini.</p>
 <p><a name="005">5</a> Qui dixit ad eum:</p>
 <p><a name="006">6</a> Justam rem postulant filiæ Salphaad: da eis possessionem inter cognatos patris sui, et ei in hæreditatem succedant.</p>
 <p><a name="007">7</a> Ad filios autem Israël loqueris hæc:</p>
 <p><a name="008">8</a> Homo cum mortuus fuerit absque filio, ad filiam ejus transibit hæreditas.</p>
 <p><a name="009">9</a> Si filiam non habuerit, habebit successores fratres suos.</p>
 <p><a name="010">10</a> Quod si et fratres non fuerint, dabitis hæreditatem fratribus patris ejus.</p>
 <p><a name="011">11</a> Sin autem nec patruos habuerit, dabitur hæreditas his qui ei proximi sunt. Eritque hoc filiis Israël sanctum lege perpetua, sicut præcepit Dominus Moysi.<br>
 </p>
 <p><a name="012">12</a> Dixit quoque Dominus ad Moysen: Ascende in montem istum Abarim, et contemplare inde terram, quam daturus sum filiis Israël.</p>
 <p><a name="013">13</a> Cumque videris eam, ibis et tu ad populum tuum, sicut ivit frater tuus Aaron:</p>
 <p><a name="014">14</a> quia offendistis me in deserto Sin in contradictione multitudinis, nec sanctificare me voluistis coram ea super aquas. Hæ sunt aquæ contradictionis in Cades deserti Sin.</p>
 <p><a name="015">15</a> Cui respondit Moyses:</p>
 <p><a name="016">16</a> Provideat Dominus Deus spirituum omnis carnis hominem, qui sit super multitudinem hanc:</p>
 <p><a name="017">17</a> et possit exire et intrare ante eos, et educere eos vel introducere: ne sit populus Domini sicut oves absque pastore.</p>
 <p><a name="018">18</a> Dixitque Dominus ad eum: Tolle Josue filium Nun, virum in quo est spiritus, et pone manum tuam super eum.</p>
 <p><a name="019">19</a> Qui stabit coram Eleazaro sacerdote et omni multitudine:</p>
 <p><a name="020">20</a> et dabis ei præcepta cunctis videntibus, et partem gloriæ tuæ, ut audiat eum omnis synagoga filiorum Israël.</p>
 <p><a name="021">21</a> Pro hoc, si quid agendum erit, Eleazar sacerdos consulet Dominum. Ad verbum ejus egredietur et ingredietur ipse, et omnes filii Israël cum eo, et cetera multitudo.</p>
 <p><a name="022">22</a> Fecit Moyses ut præceperat Dominus: cumque tulisset Josue, statuit eum coram Eleazaro sacerdote et omni frequentia populi.</p>
 <p><a name="023">23</a> Et impositis capiti ejus manibus, cuncta replicavit quæ mandaverat Dominus.</p>
 <p></p><hr>
 <center>
 <a href="num028.htm">Next: Numbers Chapter 28</a></center>
 </body>