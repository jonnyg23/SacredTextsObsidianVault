<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh005.htm">Polyglot</a> 
 <a href="../gnt/joh005.htm">GNT</a> 
 <a href="../kjv/joh005.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh004.htm">Previous</a> 
 <a href="joh006.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 5</h3><p><a name="001">1</a> Post hæc erat dies festus Judæorum, et ascendit Jesus Jerosolymam.</p>
 <p><a name="002">2</a> Est autem Jerosolymis probatica piscina, quæ cognominatur hebraice Bethsaida, quinque porticus habens.</p>
 <p><a name="003">3</a> In his jacebat multitudo magna languentium, cæcorum, claudorum, aridorum, exspectantium aquæ motum.</p>
 <p><a name="004">4</a> Angelus autem Domini descendebat secundum tempus in piscinam, et movebatur aqua. Et qui prior descendisset in piscinam post motionem aquæ, sanus fiebat a quacumque detinebatur infirmitate.</p>
 <p><a name="005">5</a> Erat autem quidam homo ibi triginta et octo annos habens in infirmitate sua.</p>
 <p><a name="006">6</a> Hunc autem cum vidisset Jesus jacentem, et cognovisset quia jam multum tempus haberet, dicit ei: Vis sanus fieri?</p>
 <p><a name="007">7</a> Respondit ei languidus: Domine, hominem non habeo, ut, cum turbata fuerit aqua, mittat me in piscinam: dum venio enim ego, alius ante me descendit.</p>
 <p><a name="008">8</a> Dicit ei Jesus: Surge, tolle grabatum tuum et ambula.</p>
 <p><a name="009">9</a> Et statim sanus factus est homo ille: et sustulit grabatum suum, et ambulabat. Erat autem sabbatum in die illo.<br>
 </p>
 <p><a name="010">10</a> Dicebant ergo Judæi illi qui sanatus fuerat: Sabbatum est, non licet tibi tollere grabatum tuum.</p>
 <p><a name="011">11</a> Respondit eis: Qui me sanum fecit, ille mihi dixit: Tolle grabatum tuum et ambula.</p>
 <p><a name="012">12</a> Interrogaverunt ergo eum: Quis est ille homo qui dixit tibi: Tolle grabatum tuum et ambula?</p>
 <p><a name="013">13</a> Is autem qui sanus fuerat effectus, nesciebat quis esset. Jesus enim declinavit a turba constituta in loco.</p>
 <p><a name="014">14</a> Postea invenit eum Jesus in templo, et dixit illi: Ecce sanus factus es; jam noli peccare, ne deterius tibi aliquid contingat.</p>
 <p><a name="015">15</a> Abiit ille homo, et nuntiavit Judæis quia Jesus esset, qui fecit eum sanum.</p>
 <p><a name="016">16</a> Propterea persequebantur Judæi Jesum, quia hæc faciebat in sabbato.</p>
 <p><a name="017">17</a> Jesus autem respondit eis: Pater meus usque modo operatur, et ego operor.</p>
 <p><a name="018">18</a> Propterea ergo magis quærebant eum Judæi interficere: quia non solum solvebat sabbatum, sed et patrem suum dicebat Deum, æqualem se faciens Deo.<br>
  Respondit itaque Jesus, et dixit eis:</p>
 <p><a name="019">19</a> Amen, amen dico vobis: non potest Filius a se facere quidquam, nisi quod viderit Patrem facientem: quæcumque enim ille fecerit, hæc et Filius similiter facit.</p>
 <p><a name="020">20</a> Pater enim diligit Filium, et omnia demonstrat ei quæ ipse facit: et majora his demonstrabit ei opera, ut vos miremini.</p>
 <p><a name="021">21</a> Sicut enim Pater suscitat mortuos, et vivificat, sic et Filius, quos vult, vivificat.</p>
 <p><a name="022">22</a> Neque enim Pater judicat quemquam: sed omne judicium dedit Filio,</p>
 <p><a name="023">23</a> ut omnes honorificent Filium, sicut honorificant Patrem; qui non honorificat Filium, non honorificat Patrem, qui misit illum.</p>
 <p><a name="024">24</a> Amen, amen dico vobis, quia qui verbum meum audit, et credit ei qui misit me, habet vitam æternam, et in judicium non venit, sed transiit a morte in vitam.</p>
 <p><a name="025">25</a> Amen, amen dico vobis, quia venit hora, et nunc est, quando mortui audient vocem Filii Dei: et qui audierint, vivent.</p>
 <p><a name="026">26</a> Sicut enim Pater habet vitam in semetipso, sic dedit et Filio habere vitam in semetipso:</p>
 <p><a name="027">27</a> et potestatem dedit ei judicium facere, quia Filius hominis est.</p>
 <p><a name="028">28</a> Nolite mirari hoc, quia venit hora in qua omnes qui in monumentis sunt audient vocem Filii Dei:</p>
 <p><a name="029">29</a> et procedent qui bona fecerunt, in resurrectionem vitæ; qui vero mala egerunt, in resurrectionem judicii.</p>
 <p><a name="030">30</a> Non possum ego a meipso facere quidquam. Sicut audio, judico: et judicium meum justum est, quia non quæro voluntatem meam, sed voluntatem ejus qui misit me.<br>
 </p>
 <p><a name="031">31</a> Si ego testimonium perhibeo de meipso, testimonium meum non est verum.</p>
 <p><a name="032">32</a> Alius est qui testimonium perhibet de me: et scio quia verum est testimonium, quod perhibet de me.</p>
 <p><a name="033">33</a> Vos misistis ad Joannem, et testimonium perhibuit veritati.</p>
 <p><a name="034">34</a> Ego autem non ab homine testimonium accipio: sed hæc dico ut vos salvi sitis.</p>
 <p><a name="035">35</a> Ille erat lucerna ardens et lucens: vos autem voluistis ad horam exsultare in luce ejus.</p>
 <p><a name="036">36</a> Ego autem habeo testimonium majus Joanne. Opera enim quæ dedit mihi Pater ut perficiam ea: ipsa opera, quæ ego facio, testimonium perhibent de me, quia Pater misit me:</p>
 <p><a name="037">37</a> et qui misit me Pater, ipse testimonium perhibuit de me: neque vocem ejus umquam audistis, neque speciem ejus vidistis:</p>
 <p><a name="038">38</a> et verbum ejus non habetis in vobis manens: quia quem misit ille, huic vos non creditis.</p>
 <p><a name="039">39</a> Scrutamini Scripturas, quia vos putatis in ipsis vitam æternam habere: et illæ sunt quæ testimonium perhibent de me:</p>
 <p><a name="040">40</a> et non vultis venire ad me ut vitam habeatis.</p>
 <p><a name="041">41</a> Claritatem ab hominibus non accipio.</p>
 <p><a name="042">42</a> Sed cognovi vos, quia dilectionem Dei non habetis in vobis.</p>
 <p><a name="043">43</a> Ego veni in nomine Patris mei, et non accipitis me; si alius venerit in nomine suo, illum accipietis.</p>
 <p><a name="044">44</a> Quomodo vos potestis credere, qui gloriam ab invicem accipitis, et gloriam quæ a solo Deo est, non quæritis?</p>
 <p><a name="045">45</a> Nolite putare quia ego accusaturus sim vos apud Patrem: est qui accusat vos Moyses, in quo vos speratis.</p>
 <p><a name="046">46</a> Si enim crederetis Moysi, crederetis forsitan et mihi: de me enim ille scripsit.</p>
 <p><a name="047">47</a> Si autem illius litteris non creditis, quomodo verbis meis credetis?</p>
 <p></p><hr>
 <center>
 <a href="joh006.htm">Next: John Chapter 6</a></center>
 </body>