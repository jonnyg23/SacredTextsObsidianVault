<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom012.htm">Polyglot</a> 
 <a href="../gnt/rom012.htm">GNT</a> 
 <a href="../kjv/rom012.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom011.htm">Previous</a> 
 <a href="rom013.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 12</h3><p><a name="001">1</a> Obsecro itaque vos fratres per misericordiam Dei, ut exhibeatis corpora vestra hostiam viventem, sanctam, Deo placentem, rationabile obsequium vestrum.</p>
 <p><a name="002">2</a> Et nolite conformari huic sæculo, sed reformamini in novitate sensus vestri: ut probetis quæ sit voluntas Dei bona, et beneplacens, et perfecta.</p>
 <p><a name="003">3</a> Dico enim per gratiam quæ data est mihi, omnibus qui sunt inter vos, non plus sapere quam oportet sapere, sed sapere ad sobrietatem: et unicuique sicut Deus divisit mensuram fidei.</p>
 <p><a name="004">4</a> Sicut enim in uno corpore multa membra habemus, omnia autem membra non eumdem actum habent:</p>
 <p><a name="005">5</a> ita multi unum corpus sumus in Christo, singuli autem alter alterius membra.</p>
 <p><a name="006">6</a> Habentes autem donationes secundum gratiam, quæ data est nobis, differentes: sive prophetiam secundum rationem fidei,</p>
 <p><a name="007">7</a> sive ministerium in ministrando, sive qui docet in doctrina,</p>
 <p><a name="008">8</a> qui exhortatur in exhortando, qui tribuit in simplicitate, qui præest in sollicitudine, qui miseretur in hilaritate.<br>
 </p>
 <p><a name="009">9</a> Dilectio sine simulatione: odientes malum, adhærentes bono:</p>
 <p><a name="010">10</a> caritate fraternitatis invicem diligentes: honore invicem prævenientes:</p>
 <p><a name="011">11</a> sollicitudine non pigri: spiritu ferventes: Domino servientes:</p>
 <p><a name="012">12</a> spe gaudentes: in tribulatione patientes: orationi instantes:</p>
 <p><a name="013">13</a> necessitatibus sanctorum communicantes: hospitalitatem sectantes.</p>
 <p><a name="014">14</a> Benedicite persequentibus vos: benedicite, et nolite maledicere.</p>
 <p><a name="015">15</a> Gaudere cum gaudentibus, flere cum flentibus:</p>
 <p><a name="016">16</a> idipsum invicem sentientes: non alta sapientes, sed humilibus consentientes. Nolite esse prudentes apud vosmetipsos:</p>
 <p><a name="017">17</a> nulli malum pro malo reddentes: providentes bona non tantum coram Deo, sed etiam coram omnibus hominibus.</p>
 <p><a name="018">18</a> Si fieri potest, quod ex vobis est, cum omnibus hominibus pacem habentes:</p>
 <p><a name="019">19</a> non vosmetipsos defendentes carissimi, sed date locum iræ. Scriptum est enim: Mihi vindicta: ego retribuam, dicit Dominus.</p>
 <p><a name="020">20</a> Sed si esurierit inimicus tuus, ciba illum: si sitit, potum da illi: hoc enim faciens, carbones ignis congeres super caput ejus.</p>
 <p><a name="021">21</a> Noli vinci a malo, sed vince in bono malum.</p>
 <p></p><hr>
 <center>
 <a href="rom013.htm">Next: Romans Chapter 13</a></center>
 </body>