<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat026.htm">Polyglot</a> 
 <a href="../gnt/mat026.htm">GNT</a> 
 <a href="../kjv/mat026.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat025.htm">Previous</a> 
 <a href="mat027.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 26</h3><p><a name="001">1</a> Et factum est: cum consummasset Jesus sermones hos omnes, dixit discipulis suis:</p>
 <p><a name="002">2</a> Scitis quia post biduum Pascha fiet, et Filius hominis tradetur ut crucifigatur.</p>
 <p><a name="003">3</a> Tunc congregati sunt principes sacerdotum, et seniores populi, in atrium principis sacerdotum, qui dicebatur Caiphas:</p>
 <p><a name="004">4</a> et consilium fecerunt ut Jesum dolo tenerent, et occiderent.</p>
 <p><a name="005">5</a> Dicebant autem: Non in die festo, ne forte tumultus fieret in populo.<br>
 </p>
 <p><a name="006">6</a> Cum autem Jesus esset in Bethania in domo Simonis leprosi,</p>
 <p><a name="007">7</a> accessit ad eum mulier habens alabastrum unguenti pretiosi, et effudit super caput ipsius recumbentis.</p>
 <p><a name="008">8</a> Videntes autem discipuli, indignati sunt, dicentes: Ut quid perditio hæc?</p>
 <p><a name="009">9</a> potuit enim istud venundari multo, et dari pauperibus.</p>
 <p><a name="010">10</a> Sciens autem Jesus, ait illis: Quid molesti estis huic mulieri? opus enim bonum operata est in me.</p>
 <p><a name="011">11</a> Nam semper pauperes habetis vobiscum: me autem non semper habetis.</p>
 <p><a name="012">12</a> Mittens enim hæc unguentum hoc in corpus meum, ad sepeliendum me fecit.</p>
 <p><a name="013">13</a> Amen dico vobis, ubicumque prædicatum fuerit hoc Evangelium in toto mundo, dicetur et quod hæc fecit in memoriam ejus.<br>
 </p>
 <p><a name="014">14</a> Tunc abiit unus de duodecim, qui dicebatur Judas Iscariotes, ad principes sacerdotum:</p>
 <p><a name="015">15</a> et ait illis: Quid vultis mihi dare, et ego vobis eum tradam? At illi constituerunt ei triginta argenteos.</p>
 <p><a name="016">16</a> Et exinde quærebat opportunitatem ut eum traderet.<br>
 </p>
 <p><a name="017">17</a> Prima autem die azymorum accesserunt discipuli ad Jesum, dicentes: Ubi vis paremus tibi comedere Pascha?</p>
 <p><a name="018">18</a> At Jesus dixit: Ite in civitatem ad quemdam, et dicite ei: Magister dicit: Tempus meum prope est, apud te facio Pascha cum discipulis meis.</p>
 <p><a name="019">19</a> Et fecerunt discipuli sicut constituit illis Jesus, et paraverunt Pascha.</p>
 <p><a name="020">20</a> Vespere autem facto, discumbebat cum duodecim discipulis suis.</p>
 <p><a name="021">21</a> Et edentibus illis, dixit: Amen dico vobis, quia unus vestrum me traditurus est.</p>
 <p><a name="022">22</a> Et contristati valde, cperunt singuli dicere: Numquid ego sum Domine?</p>
 <p><a name="023">23</a> At ipse respondens, ait: Qui intingit mecum manum in paropside, hic me tradet.</p>
 <p><a name="024">24</a> Filius quidem hominis vadit, sicut scriptum est de illo: væ autem homini illi, per quem Filius hominis tradetur! bonum erat ei, si natus non fuisset homo ille.</p>
 <p><a name="025">25</a> Respondens autem Judas, qui tradidit eum, dixit: Numquid ego sum Rabbi? Ait illi: Tu dixisti.<br>
 </p>
 <p><a name="026">26</a> Cnantibus autem eis, accepit Jesus panem, et benedixit, ac fregit, deditque discipulis suis, et ait: Accipite, et comedite: hoc est corpus meum.</p>
 <p><a name="027">27</a> Et accipiens calicem, gratias egit: et dedit illis, dicens: Bibite ex hoc omnes.</p>
 <p><a name="028">28</a> Hic est enim sanguis meus novi testamenti, qui pro multis effundetur in remissionem peccatorum.</p>
 <p><a name="029">29</a> Dico autem vobis: non bibam amodo de hoc genimine vitis usque in diem illum, cum illud bibam vobiscum novum in regno Patris mei.<br>
 </p>
 <p><a name="030">30</a> Et hymno dicto, exierunt in montem Oliveti.</p>
 <p><a name="031">31</a> Tunc dicit illis Jesus: Omnes vos scandalum patiemini in me in ista nocte. Scriptum est enim: Percutiam pastorem, et dispergentur oves gregis.</p>
 <p><a name="032">32</a> Postquam autem resurrexero, præcedam vos in Galilæam.</p>
 <p><a name="033">33</a> Respondens autem Petrus, ait illi: Et si omnes scandalizati fuerint in te, ego numquam scandalizabor.</p>
 <p><a name="034">34</a> Ait illi Jesus: Amen dico tibi, quia in hac nocte, antequam gallus cantet, ter me negabis.</p>
 <p><a name="035">35</a> Ait illi Petrus: Etiamsi oportuerit me mori tecum, non te negabo. Similiter et omnes discipuli dixerunt.<br>
 </p>
 <p><a name="036">36</a> Tunc venit Jesus cum illis in villam, quæ dicitur Gethsemani, et dixit discipulis suis: Sedete hic donec vadam illuc, et orem.</p>
 <p><a name="037">37</a> Et assumpto Petro, et duobus filiis Zebedæi, cpit contristari et mstus esse.</p>
 <p><a name="038">38</a> Tunc ait illis: Tristis est anima mea usque ad mortem: sustinete hic, et vigilate mecum.</p>
 <p><a name="039">39</a> Et progressus pusillum, procidit in faciem suam, orans, et dicens: Pater mi, si possibile est, transeat a me calix iste: verumtamen non sicut ego volo, sed sicut tu.</p>
 <p><a name="040">40</a> Et venit ad discipulos suos, et invenit eos dormientes, et dicit Petro: Sic non potuistis una hora vigilare mecum?</p>
 <p><a name="041">41</a> Vigilate, et orate ut non intretis in tentationem. Spiritus quidem promptus est, caro autem infirma.</p>
 <p><a name="042">42</a> Iterum secundo abiit, et oravit, dicens: Pater mi, si non potest hic calix transire nisi bibam illum, fiat voluntas tua.</p>
 <p><a name="043">43</a> Et venit iterum, et invenit eos dormientes: erant enim oculi eorum gravati.</p>
 <p><a name="044">44</a> Et relictis illis, iterum abiit, et oravit tertio, eumdem sermonem dicens.</p>
 <p><a name="045">45</a> Tunc venit ad discipulos suos, et dicit illis: Dormite jam, et requiescite: ecce appropinquavit hora, et Filius hominis tradetur in manus peccatorum.</p>
 <p><a name="046">46</a> Surgite, eamus: ecce appropinquavit qui me tradet.<br>
 </p>
 <p><a name="047">47</a> Adhuc eo loquente, ecce Judas unus de duodecim venit, et cum eo turba multa cum gladiis et fustibus, missi a principibus sacerdotum, et senioribus populi.</p>
 <p><a name="048">48</a> Qui autem tradidit eum, dedit illis signum, dicens: Quemcumque osculatus fuero, ipse est, tenete eum.</p>
 <p><a name="049">49</a> Et confestim accedens ad Jesum, dixit: Ave Rabbi. Et osculatus est eum.</p>
 <p><a name="050">50</a> Dixitque illi Jesus: Amice, ad quid venisti? Tunc accesserunt, et manus injecerunt in Jesum, et tenuerunt eum.</p>
 <p><a name="051">51</a> Et ecce unus ex his qui erant cum Jesu, extendens manum, exemit gladium suum, et percutiens servum principis sacerdotum amputavit auriculam ejus.</p>
 <p><a name="052">52</a> Tunc ait illi Jesus: Converte gladium tuum in locum suum: omnes enim, qui acceperint gladium, gladio peribunt.</p>
 <p><a name="053">53</a> An putas, quia non possum rogare patrem meum, et exhibebit mihi modo plusquam duodecim legiones angelorum?</p>
 <p><a name="054">54</a> Quomodo ergo implebuntur Scripturæ, quia sic oportet fieri?</p>
 <p><a name="055">55</a> In illa hora dixit Jesus turbis: Tamquam ad latronem existis cum gladiis et fustibus comprehendere me: quotidie apud vos sedebam docens in templo, et non me tenuistis.</p>
 <p><a name="056">56</a> Hoc autem totum factum est, ut adimplerentur Scripturæ prophetarum. Tunc discipuli omnes, relicto eo, fugerunt.<br>
 </p>
 <p><a name="057">57</a> At illi tenentes Jesum, duxerunt ad Caipham principem sacerdotum, ubi scribæ et seniores convenerant.</p>
 <p><a name="058">58</a> Petrus autem sequebatur eum a longe, usque in atrium principis sacerdotum. Et ingressus intro, sedebat cum ministris, ut videret finem.</p>
 <p><a name="059">59</a> Principes autem sacerdotum, et omne concilium, quærebant falsum testimonium contra Jesum, ut eum morti traderent:</p>
 <p><a name="060">60</a> et non invenerunt, cum multi falsi testes accessissent. Novissime autem venerunt duo falsi testes,</p>
 <p><a name="061">61</a> et dixerunt: Hic dixit: Possum destruere templum Dei, et post triduum reædificare illud.</p>
 <p><a name="062">62</a> Et surgens princeps sacerdotum, ait illi: Nihil respondes ad ea, quæ isti adversum te testificantur?</p>
 <p><a name="063">63</a> Jesus autem tacebat. Et princeps sacerdotum ait illi: Adjuro te per Deum vivum, ut dicas nobis si tu es Christus Filius Dei.</p>
 <p><a name="064">64</a> Dicit illi Jesus: Tu dixisti. Verumtamen dico vobis, amodo videbitis Filium hominis sedentem a dextris virtutis Dei, et venientem in nubibus cæli.</p>
 <p><a name="065">65</a> Tunc princeps sacerdotum scidit vestimenta sua, dicens: Blasphemavit: quid adhuc egemus testibus? ecce nunc audistis blasphemiam:</p>
 <p><a name="066">66</a> quid vobis videtur? At illi respondentes dixerunt: Reus est mortis.</p>
 <p><a name="067">67</a> Tunc exspuerunt in faciem ejus, et colaphis eum ceciderunt, alii autem palmas in faciem ejus dederunt,</p>
 <p><a name="068">68</a> dicentes: Prophetiza nobis Christe, quis est qui te percussit?<br>
 </p>
 <p><a name="069">69</a> Petrus vero sedebat foris in atrio: et accessit ad eum una ancilla, dicens: Et tu cum Jesu Galilæo eras.</p>
 <p><a name="070">70</a> At ille negavit coram omnibus, dicens: Nescio quid dicis.</p>
 <p><a name="071">71</a> Exeunte autem illo januam, vidit eum alia ancilla, et ait his qui erant ibi: Et hic erat cum Jesu Nazareno.</p>
 <p><a name="072">72</a> Et iterum negavit cum juramento: Quia non novi hominem.</p>
 <p><a name="073">73</a> Et post pusillum accesserunt qui stabant, et dixerunt Petro: Vere et tu ex illis es: nam et loquela tua manifestum te facit.</p>
 <p><a name="074">74</a> Tunc cpit detestari et jurare quia non novisset hominem. Et continuo gallus cantavit.</p>
 <p><a name="075">75</a> Et recordatus est Petrus verbi Jesu, quod dixerat: Priusquam gallus cantet, ter me negabis. Et egressus foras, flevit amare.</p>
 <p></p><hr>
 <center>
 <a href="mat027.htm">Next: Matthew Chapter 27</a></center>
 </body>