<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num005.htm">Polyglot</a> 
 <a href="../kjv/num005.htm">KJV</a> 
 <a href="../sep/num005.htm">Sep</a> 
 <a href="../tan/num005.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num004.htm">Previous</a> 
 <a href="num006.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 5</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Præcipe filiis Israël, ut ejiciant de castris omnem leprosum, et qui semine fluit, pollutusque est super mortuo:</p>
 <p><a name="003">3</a> tam masculum quam feminam ejicite de castris, ne contaminent ea cum habitaverint vobiscum.</p>
 <p><a name="004">4</a> Feceruntque ita filii Israël, et ejecerunt eos extra castra, sicut locutus erat Dominus Moysi.</p>
 <p><a name="005">5</a> Locutusque est Dominus ad Moysen, dicens:</p>
 <p><a name="006">6</a> Loquere ad filios Israël: Vir, sive mulier, cum fecerint ex omnibus peccatis, quæ solent hominibus accidere, et per negligentiam transgressi fuerint mandatum Domini, atque deliquerint,</p>
 <p><a name="007">7</a> confitebuntur peccatum suum, et reddent ipsum caput, quintamque partem desuper, ei in quem peccaverint.</p>
 <p><a name="008">8</a> Sin autem non fuerit qui recipiat, dabunt Domino, et erit sacerdotis, excepto ariete, qui offertur pro expiatione, ut sit placabilis hostia.</p>
 <p><a name="009">9</a> Omnes quoque primitiæ, quas offerunt filii Israël, ad sacerdotem pertinent:</p>
 <p><a name="010">10</a> et quidquid in sanctuarium offertur a singulis, et traditur manibus sacerdotis, ipsius erit.<br>
 </p>
 <p><a name="011">11</a> Locutusque est Dominus ad Moysen, dicens:</p>
 <p><a name="012">12</a> Loquere ad filios Israël, et dices ad eos: Vir cujus uxor erraverit, maritumque contemnens</p>
 <p><a name="013">13</a> dormierit cum altero viro, et hoc maritus deprehendere non quiverit, sed latet adulterium, et testibus argui non potest, quia non est inventa in stupro:</p>
 <p><a name="014">14</a> si spiritus zelotypiæ concitaverit virum contra uxorem suam, quæ vel polluta est, vel falsa suspicione appetitur:</p>
 <p><a name="015">15</a> adducet eam ad sacerdotem, et offeret oblationem pro illa, decimam partem sati farinæ hordeaceæ: non fundet super eam oleum, nec imponet thus: quia sacrificium zelotypiæ est, et oblatio investigans adulterium.</p>
 <p><a name="016">16</a> Offeret igitur eam sacerdos, et statuet coram Domino,</p>
 <p><a name="017">17</a> assumetque aquam sanctam in vase fictili, et pauxillum terræ de pavimento tabernaculi mittet in eam.</p>
 <p><a name="018">18</a> Cumque steterit mulier in conspectu Domini, discooperiet caput ejus, et ponet super manus illius sacrificium recordationis, et oblationem zelotypiæ: ipse autem tenebit aquas amarissimas, in quibus cum execratione maledicta congessit.</p>
 <p><a name="019">19</a> Adjurabitque eam, et dicet: Si non dormivit vir alienus tecum, et si non polluta es deserto mariti throno, non te nocebunt aquæ istæ amarissimæ, in quas maledicta congessi.</p>
 <p><a name="020">20</a> Sin autem declinasti a viro tuo, atque polluta es, et concubuisti cum altero viro:</p>
 <p><a name="021">21</a> his maledictionibus subjacebis: det te Dominus in maledictionem, exemplumque cunctorum in populo suo: putrescere faciat femur tuum, et tumens uterus tuus disrumpatur.</p>
 <p><a name="022">22</a> Ingrediantur aquæ maledictæ in ventrem tuum, et utero tumescente putrescat femur. Et respondebit mulier: Amen, amen.</p>
 <p><a name="023">23</a> Scribetque sacerdos in libello ista maledicta, et delebit ea aquis amarissimis, in quas maledicta congessit,</p>
 <p><a name="024">24</a> et dabit ei bibere. Quas cum exhauserit,</p>
 <p><a name="025">25</a> tollet sacerdos de manu ejus sacrificium zelotypiæ, et elevabit illud coram Domino, imponetque illud super altare, ita dumtaxat ut prius:</p>
 <p><a name="026">26</a> pugillum sacrificii tollat de eo, quod offertur, et incendat super altare: et sic potum det mulieri aquas amarissimas.</p>
 <p><a name="027">27</a> Quas cum biberit, si polluta est, et contempto viro adulterii rea, pertransibunt eam aquæ maledictionis, et inflato ventre, computrescet femur: eritque mulier in maledictionem, et in exemplum omni populo.</p>
 <p><a name="028">28</a> Quod si polluta non fuerit, erit innoxia, et faciet liberos.</p>
 <p><a name="029">29</a> Ista est lex zelotypiæ. Si declinaverit mulier a viro suo, et si polluta fuerit,</p>
 <p><a name="030">30</a> maritusque zelotypiæ spiritu concitatus adduxerit eam in conspectu Domini, et fecerit ei sacerdos juxta omnia quæ scripta sunt:</p>
 <p><a name="031">31</a> maritus absque culpa erit, et illa recipiet iniquitatem suam.</p>
 <p></p><hr>
 <center>
 <a href="num006.htm">Next: Numbers Chapter 6</a></center>
 </body>