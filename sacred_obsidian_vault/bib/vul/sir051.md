<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir051.htm">Polyglot</a> 
 <a href="../apo/sir051.htm">Apo</a> 
 <a href="../sep/sir051.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir050.htm">Previous</a> 
 <a href="isa001.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 51</h3><p><a name="001">1</a> Oratio Jesu filii Sirach. [Confitebor tibi, Domine rex,<br> et collaudabo te Deum salvatorem meum.<br></p>
 <p><a name="002">2</a> Confitebor nomini tuo,<br> quoniam adjutor et protector factus es mihi,<br></p>
 <p><a name="003">3</a> et liberasti corpus meum a perditione:<br> a laqueo linguæ iniquæ, et a labiis operantium mendacium:<br> et in conspectu astantium factus es mihi adjutor.<br></p>
 <p><a name="004">4</a> Et liberasti me, secundum multitudinem misericordiæ nominis tui,<br> a rugientibus præparatis ad escam:<br></p>
 <p><a name="005">5</a> de manibus quærentium animam meam,<br> et de portis tribulationum quæ circumdederunt me;<br></p>
 <p><a name="006">6</a> a pressura flammæ quæ circumdedit me,<br> et in medio ignis non sum æstuatus;<br></p>
 <p><a name="007">7</a> de altitudine ventris inferi,<br> et a lingua coinquinata, et a verbo mendacii,<br> a rege iniquo, et a lingua injusta.<br></p>
 <p><a name="008">8</a> Laudabit usque ad mortem anima mea Dominum,<br></p>
 <p><a name="009">9</a> et vita mea appropinquans erat in inferno deorsum.<br></p>
 <p><a name="010">10</a> Circumdederunt me undique, et non erat qui adjuvaret:<br> respiciens eram ad adjutorium hominum, et non erat.<br></p>
 <p><a name="011">11</a> Memoratus sum misericordiæ tuæ Domine,<br> et operationis tuæ, quæ a sæculo sunt:<br></p>
 <p><a name="012">12</a> quoniam eruis sustinentes te, Domine,<br> et liberas eos de manibus gentium.<br></p>
 <p><a name="013">13</a> Exaltasti super terram habitationem meam,<br> et pro morte defluente deprecatus sum.<br></p>
 <p><a name="014">14</a> Invocavi Dominum patrem Domini mei,<br> ut non derelinquat me in die tribulationis meæ,<br> et in tempore superborum, sine adjutorio.<br></p>
 <p><a name="015">15</a> Laudabo nomen tuum assidue,<br> et collaudabo illud in confessione:<br> et exaudita est oratio mea,<br></p>
 <p><a name="016">16</a> et liberasti me de perditione,<br> et eripuisti me de tempore iniquo.<br></p>
 <p><a name="017">17</a> Propterea confitebor, et laudem dicam tibi,<br> et benedicam nomini Domini.]<br>
 </p>
 <p><a name="018">18</a> [Cum adhuc junior essem, priusquam oberrarem,<br> quæsivi sapientiam palam in oratione mea.<br></p>
 <p><a name="019">19</a> Ante templum postulabam pro illis,<br> et usque in novissimis inquiram eam:<br> et effloruit tamquam præcox uva.<br></p>
 <p><a name="020">20</a> Lætatum est cor meum in ea:<br> ambulavit pes meus iter rectum:<br> a juventute mea investigabam eam.<br></p>
 <p><a name="021">21</a> Inclinavi modico aurem meam,<br> et excepi illam.<br></p>
 <p><a name="022">22</a> Multam inveni in meipso sapientiam,<br> et multum profeci in ea.<br></p>
 <p><a name="023">23</a> Danti mihi sapientiam dabo gloriam:<br></p>
 <p><a name="024">24</a> consiliatus sum enim ut facerem illam.<br> Zelatus sum bonum, et non confundar.<br></p>
 <p><a name="025">25</a> Colluctata est anima mea in illa,<br> et in faciendo eam confirmatus sum.<br></p>
 <p><a name="026">26</a> Manus meas extendi in altum,<br> et insipientiam ejus luxi;<br></p>
 <p><a name="027">27</a> animam meam direxi ad illam,<br> et in agnitione inveni eam.<br></p>
 <p><a name="028">28</a> Possedi cum ipsa cor ab initio:<br> propter hoc, non derelinquar.<br></p>
 <p><a name="029">29</a> Venter meus conturbatus est quærendo illam:<br> propterea bonam possidebo possessionem.<br></p>
 <p><a name="030">30</a> Dedit mihi Dominus linguam mercedem meam,<br> et in ipsa laudabo eum.<br></p>
 <p><a name="031">31</a> Appropiate ad me, indocti,<br> et congregate vos in domum disciplinæ.<br></p>
 <p><a name="032">32</a> Quid adhuc retardatis? et quid dicitis in his?<br> animæ vestræ sitiunt vehementer.<br></p>
 <p><a name="033">33</a> Aperui os meum, et locutus sum:<br> Comparate vobis sine argento,<br></p>
 <p><a name="034">34</a> et collum vestrum subjicite jugo:<br> et suscipiat anima vestra disciplinam:<br> in proximo est enim invenire eam.<br></p>
 <p><a name="035">35</a> Videte oculis vestris, quia modicum laboravi,<br> et inveni mihi multam requiem.<br></p>
 <p><a name="036">36</a> Assumite disciplinam in multo numero argenti,<br> et copiosum aurum possidete in ea.<br></p>
 <p><a name="037">37</a> Lætetur anima vestra in misericordia ejus,<br> et non confundemini in laude ipsius.<br></p>
 <p><a name="038">38</a> Operamini opus vestrum ante tempus,<br> et dabit vobis mercedem vestram in tempore suo.]</p>
 <p></p>
 <p></p><hr>
 <center>
 <a href="isa001.htm">Next: Isaiah Chapter 1</a></center>
 </body>