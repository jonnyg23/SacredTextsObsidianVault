<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze042.htm">Polyglot</a> 
 <a href="../kjv/eze042.htm">KJV</a> 
 <a href="../sep/eze042.htm">Sep</a> 
 <a href="../tan/eze042.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze041.htm">Previous</a> 
 <a href="eze043.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 42</h3><p><a name="001">1</a> Et eduxit me in atrium exterius, per viam ducentem ad aquilonem, et introduxit me in gazophylacium quod erat contra separatum ædificium, et contra ædem vergentem ad aquilonem.</p>
 <p><a name="002">2</a> In facie longitudinis, centum cubitos ostii aquilonis, et latitudinis quinquaginta cubitos,</p>
 <p><a name="003">3</a> contra viginti cubitos atrii interioris, et contra pavimentum stratum lapide atrii exterioris, ubi erat porticus juncta porticui triplici.</p>
 <p><a name="004">4</a> Et ante gazophylacia deambulatio decem cubitorum latitudinis, ad interiora respiciens viæ cubiti unius. Et ostia eorum ad aquilonem:</p>
 <p><a name="005">5</a> ubi erant gazophylacia in superioribus humiliora, quia supportabant porticus quæ ex illis eminebant de inferioribus, et de mediis ædificii.</p>
 <p><a name="006">6</a> Tristega enim erant, et non habebant columnas, sicut erant columnæ atriorum: propterea eminebant de inferioribus, et de mediis a terra cubitis quinquaginta.</p>
 <p><a name="007">7</a> Et peribolus exterior secundum gazophylacia, quæ erant in via atrii exterioris ante gazophylacia: longitudo ejus quinquaginta cubitorum:</p>
 <p><a name="008">8</a> quia longitudo erat gazophylaciorum atrii exterioris quinquaginta cubitorum, et longitudo ante faciem templi, centum cubitorum.</p>
 <p><a name="009">9</a> Et erat subter gazophylacia hæc introitus ab oriente, ingredientium in ea de atrio exteriori.</p>
 <p><a name="010">10</a> In latitudine periboli atrii quod erat contra viam orientalem, in faciem ædificii separati, et erant ante ædificium gazophylacia.</p>
 <p><a name="011">11</a> Et via ante faciem eorum, juxta similitudinem gazophylaciorum quæ erant in via aquilonis: secundum longitudinem eorum, sic et latitudo eorum, et omnis introitus eorum, et similitudines, et ostia eorum.</p>
 <p><a name="012">12</a> Secundum ostia gazophylaciorum, quæ erant in via respiciente ad notum: ostium in capite viæ, quæ via erat ante vestibulum separatum per viam orientalem ingredientibus.<br>
 </p>
 <p><a name="013">13</a> Et dixit ad me: Gazophylacia aquilonis, et gazophylacia austri, quæ sunt ante ædificium separatum, hæc sunt gazophylacia sancta, in quibus vescuntur sacerdotes qui appropinquant ad Dominum in Sancta sanctorum: ibi ponent Sancta sanctorum et oblationem pro peccato et pro delicto: locus enim sanctus est.</p>
 <p><a name="014">14</a> Cum autem ingressi fuerint sacerdotes, non egredientur de sanctis in atrium exterius: et ibi reponent vestimenta sua in quibus ministrant, quia sancta sunt, vestienturque vestimentis aliis: et sic procedent ad populum.<br>
 </p>
 <p><a name="015">15</a> Cumque complesset mensuras domus interioris, eduxit me per viam portæ quæ respiciebat ad viam orientalem: et mensus est eam undique per circuitum.</p>
 <p><a name="016">16</a> Mensus est autem contra ventum orientalem calamo mensuræ, quingentos calamos in calamo mensuræ per circuitum.</p>
 <p><a name="017">17</a> Et mensus est contra ventum aquilonis quingentos calamos in calamo mensuræ per gyrum.</p>
 <p><a name="018">18</a> Et ad ventum australem mensus est quingentos calamos in calamo mensuræ per circuitum.</p>
 <p><a name="019">19</a> Et ad ventum occidentalem mensus est quingentos calamos in calamo mensuræ.</p>
 <p><a name="020">20</a> Per quatuor ventos mensus est murum ejus undique per circuitum, longitudinem quingentorum cubitorum, et latitudinem quingentorum cubitorum, dividentem inter sanctuarium et vulgi locum.</p>
 <p></p><hr>
 <center>
 <a href="eze043.htm">Next: Ezekiel Chapter 43</a></center>
 </body>