<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze040.htm">Polyglot</a> 
 <a href="../kjv/eze040.htm">KJV</a> 
 <a href="../sep/eze040.htm">Sep</a> 
 <a href="../tan/eze040.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze039.htm">Previous</a> 
 <a href="eze041.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 40</h3><p><a name="001">1</a> In vigesimo quinto anno transmigrationis nostræ, in exordio anni, decima mensis, quartodecimo anno postquam percussa est civitas, in ipsa hac die, facta est super me manus Domini, et adduxit me illuc.</p>
 <p><a name="002">2</a> In visionibus Dei adduxit me in terram Israël, et dimisit me super montem excelsum nimis, super quem erat quasi ædificium civitatis vergentis ad austrum.</p>
 <p><a name="003">3</a> Et introduxit me illuc: et ecce vir cujus erat species quasi species æris, et funiculus lineus in manu ejus, et calamus mensuræ in manu ejus: stabat autem in porta.</p>
 <p><a name="004">4</a> Et locutus est ad me idem vir: Fili hominis, vide oculis tuis, et auribus tuis audi, et pone cor tuum in omnia quæ ego ostendam tibi, quia ut ostendantur tibi adductus es huc. Annuntia omnia quæ tu vides domui Israël.</p>
 <p><a name="005">5</a> Et ecce murus forinsecus in circuitu domus undique: et in manu viri calamus mensuræ sex cubitorum et palmo: et mensus est latitudinem ædificii calamo uno, altitudinem quoque calamo uno.</p>
 <p><a name="006">6</a> Et venit ad portam quæ respiciebat viam orientalem, et ascendit per gradus ejus: et mensus est limen portæ calamo uno latitudinem, id est, limen unum calamo uno in latitudine.</p>
 <p><a name="007">7</a> Et thalamum uno calamo in longum, et uno calamo in latum: et inter thalamos, quinque cubitos.</p>
 <p><a name="008">8</a> Et limen portæ, juxta vestibulum portæ intrinsecus, calamo uno.</p>
 <p><a name="009">9</a> Et mensus est vestibulum portæ octo cubitorum, et frontem ejus duobus cubitis: vestibulum autem portæ erat intrinsecus.</p>
 <p><a name="010">10</a> Porro thalami portæ ad viam orientalem, tres hinc et tres inde: mensura una trium, et mensura una frontium ex utraque parte.</p>
 <p><a name="011">11</a> Et mensus est latitudinem liminis portæ decem cubitorum, et longitudinem portæ tredecim cubitorum.</p>
 <p><a name="012">12</a> Et marginem ante thalamos, cubiti unius, et cubitus unus finis utrimque: thalami autem sex cubitorum erant hinc et inde.</p>
 <p><a name="013">13</a> Et mensus est portam a tecto thalami usque ad tectum ejus, latitudinem viginti quinque cubitorum, ostium contra ostium.</p>
 <p><a name="014">14</a> Et fecit frontes per sexaginta cubitos, et ad frontem atrium portæ undique per circuitum.</p>
 <p><a name="015">15</a> Et ante faciem portæ quæ pertingebat usque ad faciem vestibuli portæ interioris, quinquaginta cubitos.</p>
 <p><a name="016">16</a> Et fenestras obliquas in thalamis et in frontibus eorum, quæ erant intra portam undique per circuitum: similiter autem erant et in vestibulis fenestræ per gyrum intrinsecus, et ante frontes pictura palmarum.<br>
 </p>
 <p><a name="017">17</a> Et eduxit me ad atrium exterius: et ecce gazophylacia, et pavimentum stratum lapide in atrio per circuitum: triginta gazophylacia in circuitu pavimenti.</p>
 <p><a name="018">18</a> Et pavimentum in fronte portarum, secundum longitudinem portarum erat inferius.</p>
 <p><a name="019">19</a> Et mensus est latitudinem a facie portæ inferioris usque ad frontem atrii interioris extrinsecus: centum cubitos ad orientem et ad aquilonem.</p>
 <p><a name="020">20</a> Portam quoque quæ respiciebat viam aquilonis atrii exterioris, mensus est tam in longitudine quam in latitudine.</p>
 <p><a name="021">21</a> Et thalamos ejus tres hinc et tres inde, et frontem ejus et vestibulum ejus secundum mensuram portæ prioris, quinquaginta cubitorum longitudinem ejus, et latitudinem viginti quinque cubitorum.</p>
 <p><a name="022">22</a> Fenestræ autem ejus, et vestibulum, et sculpturæ secundum mensuram portæ quæ respiciebat ad orientem: et septem graduum erat ascensus ejus, et vestibulum ante eam.</p>
 <p><a name="023">23</a> Et porta atrii interioris contra portam aquilonis et orientalem: et mensus est a porta usque ad portam centum cubitos.<br>
 </p>
 <p><a name="024">24</a> Et eduxit me ad viam australem: et ecce porta quæ respiciebat ad austrum: et mensus est frontem ejus et vestibulum ejus juxta mensuras superiores.</p>
 <p><a name="025">25</a> Et fenestras ejus, et vestibula in circuitu, sicut fenestras ceteras: quinquaginta cubitorum longitudine, et latitudine viginti quinque cubitorum.</p>
 <p><a name="026">26</a> Et in gradibus septem ascendebatur ad eam, et vestibulum ante fores ejus: et cælatæ palmæ erant, una hinc, et altera inde, in fronte ejus.</p>
 <p><a name="027">27</a> Et porta atrii interioris in via australi: et mensus est a porta usque ad portam in via australi, centum cubitos.</p>
 <p><a name="028">28</a> Et introduxit me in atrium interius ad portam australem: et mensus est portam juxta mensuras superiores.</p>
 <p><a name="029">29</a> Thalamum ejus, et frontem ejus, et vestibulum ejus eisdem mensuris, et fenestras ejus, et vestibulum ejus in circuitu, quinquaginta cubitos longitudinis, et latitudinis viginti quinque cubitos.</p>
 <p><a name="030">30</a> Et vestibulum per gyrum longitudine viginti quinque cubitorum, et latitudine quinque cubitorum:</p>
 <p><a name="031">31</a> et vestibulum ejus ad atrium exterius, et palmas ejus in fronte: et octo gradus erant quibus ascendebatur per eam.</p>
 <p><a name="032">32</a> Et introduxit me in atrium interius, per viam orientalem: et mensus est portam secundum mensuras superiores.</p>
 <p><a name="033">33</a> Thalamum ejus, et frontem ejus, et vestibulum ejus, sicut supra: et fenestras ejus, et vestibula ejus in circuitu, longitudine quinquaginta cubitorum, et latitudine viginti quinque cubitorum.</p>
 <p><a name="034">34</a> Et vestibulum ejus, id est, atrii exterioris, et palmæ cælatæ in fronte ejus, hinc et inde: et in octo gradibus ascensus ejus.</p>
 <p><a name="035">35</a> Et introduxit me ad portam quæ respiciebat ad aquilonem: et mensus est secundum mensuras superiores.</p>
 <p><a name="036">36</a> Thalamum ejus, et frontem ejus, et vestibulum ejus, et fenestras ejus per circuitum, longitudine quinquaginta cubitorum, et latitudine viginti quinque cubitorum.</p>
 <p><a name="037">37</a> Et vestibulum ejus respiciebat ad atrium exterius: et cælatura palmarum in fronte ejus, hinc et inde: et in octo gradibus ascensus ejus.<br>
 </p>
 <p><a name="038">38</a> Et per singula gazophylacia ostium in frontibus portarum: ibi lavabant holocaustum.</p>
 <p><a name="039">39</a> Et in vestibulo portæ, duæ mensæ hinc, et duæ mensæ inde, ut immoletur super eas holocaustum, et pro peccato et pro delicto.</p>
 <p><a name="040">40</a> Et ad latus exterius, quod ascendit ad ostium portæ quæ pergit ad aquilonem, duæ mensæ: et ad latus alterum, ante vestibulum portæ, duæ mensæ:</p>
 <p><a name="041">41</a> quatuor mensæ hinc, et quatuor mensæ inde: per latera portæ octo mensæ erant, super quas immolabant.</p>
 <p><a name="042">42</a> Quatuor autem mensæ ad holocaustum de lapidibus quadris exstructæ, longitudine cubiti unius et dimidii, et latitudine cubiti unius et dimidii, et altitudine cubiti unius: super quas ponant vasa in quibus immolatur holocaustum et victima.</p>
 <p><a name="043">43</a> Et labia earum palmi unius, reflexa intrinsecus per circuitum: super mensas autem carnes oblationis.<br>
 </p>
 <p><a name="044">44</a> Et extra portam interiorem, gazophylacia cantorum in atrio interiori, quod erat in latere portæ respicientis ad aquilonem: et facies eorum contra viam australem: una ex latere portæ orientalis, quæ respiciebat ad viam aquilonis.</p>
 <p><a name="045">45</a> Et dixit ad me: Hoc est gazophylacium quod respicit viam meridianam: sacerdotum erit, qui excubant in custodiis templi.</p>
 <p><a name="046">46</a> Porro gazophylacium quod respicit ad viam aquilonis, sacerdotum erit, qui excubant ad ministerium altaris: isti sunt filii Sadoc, qui accedunt de filiis Levi ad Dominum ut ministrent ei.</p>
 <p><a name="047">47</a> Et mensus est atrium longitudine centum cubitorum, et latitudine centum cubitorum per quadrum: et altare ante faciem templi.</p>
 <p><a name="048">48</a> Et introduxit me in vestibulum templi: et mensus est vestibulum quinque cubitis hinc, et quinque cubitis inde: et latitudinem portæ trium cubitorum hinc, et trium cubitorum inde.</p>
 <p><a name="049">49</a> Longitudinem autem vestibuli viginti cubitorum, et latitudinem undecim cubitorum, et octo gradibus ascendebatur ad eam. Et columnæ erant in frontibus: una hinc, et altera inde.</p>
 <p></p><hr>
 <center>
 <a href="eze041.htm">Next: Ezekiel Chapter 41</a></center>
 </body>