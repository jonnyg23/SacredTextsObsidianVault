<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu034.htm">Polyglot</a> 
 <a href="../kjv/deu034.htm">KJV</a> 
 <a href="../sep/deu034.htm">Sep</a> 
 <a href="../tan/deu034.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu033.htm">Previous</a> 
 <a href="jos001.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 34</h3><p><a name="001">1</a> Ascendit ergo Moyses de campestribus Moab super montem Nebo, in verticem Phasga contra Jericho: ostenditque ei Dominus omnem terram Galaad usque Dan,</p>
 <p><a name="002">2</a> et universum Nephthali, terramque Ephraim et Manasse, et omnem terram Juda usque ad mare novissimum,</p>
 <p><a name="003">3</a> et australem partem, et latitudinem campi Jericho civitatis palmarum usque Segor.</p>
 <p><a name="004">4</a> Dixitque Dominus ad eum: Hæc est terra, pro qua juravi Abraham, Isaac, et Jacob, dicens: Semini tuo dabo eam. Vidisti eam oculis tuis, et non transibis ad illam.</p>
 <p><a name="005">5</a> Mortuusque est ibi Moyses servus Domini, in terra Moab, jubente Domino:</p>
 <p><a name="006">6</a> et sepelivit eum in valle terræ Moab contra Phogor: et non cognovit homo sepulchrum ejus usque in præsentem diem.</p>
 <p><a name="007">7</a> Moyses centum et viginti annorum erat quando mortuus est: non caligavit oculus ejus, nec dentes illius moti sunt.</p>
 <p><a name="008">8</a> Fleveruntque eum filii Israël in campestribus Moab triginta diebus: et completi sunt dies planctus lugentium Moysen.</p>
 <p><a name="009">9</a> Josue vero filius Nun repletus est spiritu sapientiæ, quia Moyses posuit super eum manus suas. Et obedierunt ei filii Israël, feceruntque sicut præcepit Dominus Moysi.</p>
 <p><a name="010">10</a> Et non surrexit ultra propheta in Israël sicut Moyses, quem nosset Dominus facie ad faciem,</p>
 <p><a name="011">11</a> in omnibus signis atque portentis, quæ misit per eum, ut faceret in terra Ægypti Pharaoni, et omnibus servis ejus, universæque terræ illius,</p>
 <p><a name="012">12</a> et cunctam manum robustam, magnaque mirabilia, quæ fecit Moyses coram universo Israël.</p>
 <p></p>
 <p></p><hr>
 <center>
 <a href="jos001.htm">Next: Joshua Chapter 1</a></center>
 </body>