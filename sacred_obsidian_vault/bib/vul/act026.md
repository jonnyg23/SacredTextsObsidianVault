<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/act026.htm">Polyglot</a> 
 <a href="../gnt/act026.htm">GNT</a> 
 <a href="../kjv/act026.htm">KJV</a> 
 
 <br>
 <br><a href="act.htm">Acts Index</a><br>
  
 <a href="act025.htm">Previous</a> 
 <a href="act027.htm">Next</a> 
 </center>
 <hr>
 
 <h3 align="CENTER">Vulgate (Latin): Acts Chapter 26</h3><p><a name="001">1</a> Agrippa vero ad Paulum ait: Permittitur tibi loqui pro temetipso. Tunc Paulus extenta manu cpit rationem reddere:</p>
 <p><a name="002">2</a> De omnibus quibus accusor a Judæis, rex Agrippa, æstimo me beatum apud te cum sim defensurus me hodie,</p>
 <p><a name="003">3</a> maxime te sciente omnia, et quæ apud Judæos sunt consuetudines et quæstiones: propter quod obsecro patienter me audias.</p>
 <p><a name="004">4</a> Et quidem vitam meam a juventute, quæ ab initio fuit in gente mea in Jerosolymis, noverunt omnes Judæi:</p>
 <p><a name="005">5</a> præscientes me ab initio (si velint testimonium perhibere) quoniam secundum certissimam sectam nostræ religionis vixi pharisæus.</p>
 <p><a name="006">6</a> Et nunc, in spe quæ ad patres nostros repromissionis facta est a Deo, sto judicio subjectus:</p>
 <p><a name="007">7</a> in quam duodecim tribus nostræ nocte ac die deservientes, sperant devenire. De qua spe accusor a Judæis, rex.</p>
 <p><a name="008">8</a> Quid incredibile judicatur apud vos, si Deus mortuos suscitat?</p>
 <p><a name="009">9</a> Et ego quidem existimaveram me adversus nomen Jesu Nazareni debere multa contraria agere,</p>
 <p><a name="010">10</a> quod et feci Jerosolymis, et multos sanctorum ego in carceribus inclusi, a principibus sacerdotum potestate accepta: et cum occiderentur, detuli sententiam.</p>
 <p><a name="011">11</a> Et per omnes synagogas frequenter puniens eos, compellebam blasphemare: et amplius insaniens in eos, persequebar usque in exteras civitates.</p>
 <p><a name="012">12</a> In quibus dum irem Damascum cum potestate et permissu principum sacerdotum,</p>
 <p><a name="013">13</a> die media in via vidi, rex, de cælo supra splendorem solis circumfulsisse me lumen, et eos qui mecum simul erant.</p>
 <p><a name="014">14</a> Omnesque nos cum decidissemus in terram, audivi vocem loquentem mihi hebraica lingua: Saule, Saule, quid me persequeris? durum est tibi contra stimulum calcitrare.</p>
 <p><a name="015">15</a> Ego autem dixi: Quis es, domine? Dominus autem dixit: Ego sum Jesus, quem tu persequeris.</p>
 <p><a name="016">16</a> Sed exsurge, et sta super pedes tuos: ad hoc enim apparui tibi, ut constituam te ministrum, et testem eorum quæ vidisti, et eorum quibus apparebo tibi,</p>
 <p><a name="017">17</a> eripiens te de populo et gentibus, in quas nunc ego mitto te,</p>
 <p><a name="018">18</a> aperire oculos eorum, ut convertantur a tenebris ad lucem, et de potestate Satanæ ad Deum, ut accipiant remissionem peccatorum, et sortem inter sanctos, per fidem quæ est in me.</p>
 <p><a name="019">19</a> Unde, rex Agrippa, non fui incredulus cælesti visioni:</p>
 <p><a name="020">20</a> sed his qui sunt Damasci primum, et Jerosolymis, et in omnem regionem Judææ, et gentibus, annuntiabam, ut pnitentiam agerent, et converterentur ad Deum, digna pnitentiæ opera facientes.</p>
 <p><a name="021">21</a> Hac ex causa me Judæi, cum essem in templo, comprehensum tentabant interficere.</p>
 <p><a name="022">22</a> Auxilio autem adjutus Dei usque in hodiernum diem, sto, testificans minori atque majori, nihil extra dicens quam ea quæ prophetæ locuti sunt futura esse, et Moyses,</p>
 <p><a name="023">23</a> si passibilis Christus, si primus ex resurrectione mortuorum, lumen annuntiaturus est populo et gentibus.</p>
 <p><a name="024">24</a> Hæc loquente eo, et rationem reddente, Festus magna voce dixit: Insanis, Paule: multæ te litteræ ad insaniam convertunt.</p>
 <p><a name="025">25</a> Et Paulus: Non insanio, inquit, optime Feste, sed veritatis et sobrietatis verba loquor.</p>
 <p><a name="026">26</a> Scit enim de his rex, ad quem et constanter loquor: latere enim eum nihil horum arbitror. Neque enim in angulo quidquam horum gestum est.</p>
 <p><a name="027">27</a> Credis, rex Agrippa, prophetis? Scio quia credis.</p>
 <p><a name="028">28</a> Agrippa autem ad Paulum: In modico suades me christianum fieri.</p>
 <p><a name="029">29</a> Et Paulus: Opto apud Deum, et in modico et in magno, non tantum te, sed etiam omnes qui audiunt hodie fieri tales, qualis et ego sum, exceptis vinculis his.</p>
 <p><a name="030">30</a> Et exsurrexit rex, et præses, et Bernice, et qui assidebant eis.</p>
 <p><a name="031">31</a> Et cum secessissent, loquebantur ad invicem, dicentes: Quia nihil morte aut vinculis dignum quid fecit homo iste.</p>
 <p><a name="032">32</a> Agrippa autem Festo dixit: Dimitti poterat homo hic, si non appellasset Cæsarem.</p>
 <p></p><hr>
 <center>
 <a href="act027.htm">Next: Acts Chapter 27</a></center>
 </body>