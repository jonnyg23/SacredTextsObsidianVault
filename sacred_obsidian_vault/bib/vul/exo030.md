<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo030.htm">Polyglot</a> 
 <a href="../kjv/exo030.htm">KJV</a> 
 <a href="../sep/exo030.htm">Sep</a> 
 <a href="../tan/exo030.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo029.htm">Previous</a> 
 <a href="exo031.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 30</h3><p><a name="001">1</a> Facies quoque altare ad adolendum thymiama, de lignis setim,</p>
 <p><a name="002">2</a> habens cubitum longitudinis, et alterum latitudinis, id est, quadrangulum, et duos cubitos in altitudine. Cornua ex ipso procedent.</p>
 <p><a name="003">3</a> Vestiesque illud auro purissimo, tam craticulam ejus, quam parietes per circuitum, et cornua. Faciesque ei coronam aureolam per gyrum,</p>
 <p><a name="004">4</a> et duos annulos aureos sub corona per singula latera, ut mittantur in eos vectes, et altare portetur.</p>
 <p><a name="005">5</a> Ipsos quoque vectes facies de lignis setim, et inaurabis.</p>
 <p><a name="006">6</a> Ponesque altare contra velum, quod ante arcum pendet testimonii coram propitiatorio quo tegitur testimonium, ubi loquar tibi.</p>
 <p><a name="007">7</a> Et adolebit incensum super eo Aaron, suave fragrans, mane. Quando componet lucernas, incendet illud:</p>
 <p><a name="008">8</a> et quando collocabit eas ad vesperum, uret thymiama sempiternum coram Domino in generationes vestras.</p>
 <p><a name="009">9</a> Non offeretis super eo thymiama compositionis alterius, nec oblationem, et victimam, nec libabitis libamina.</p>
 <p><a name="010">10</a> Et deprecabitur Aaron super cornua ejus semel per annum, in sanguine quod oblatum est pro peccato, et placabit super eo in generationibus vestris. Sanctum sanctorum erit Domino.<br>
 </p>
 <p><a name="011">11</a> Locutusque est Dominus ad Moysen, dicens:</p>
 <p><a name="012">12</a> Quando tuleris summam filiorum Israël juxta numerum, dabunt singuli pretium pro animabus suis Domino, et non erit plaga in eis, cum fuerint recensiti.</p>
 <p><a name="013">13</a> Hoc autem dabit omnis qui transit ad nomen, dimidium sicli juxta mensuram templi (siclus viginti obolos habet); media pars sicli offeretur Domino.</p>
 <p><a name="014">14</a> Qui habetur in numero, a viginti annis et supra, dabit pretium.</p>
 <p><a name="015">15</a> Dives non addet ad medium sicli, et pauper nihil minuet.</p>
 <p><a name="016">16</a> Susceptamque pecuniam, quæ collata est a filiis Israël, trades in usus tabernaculi testimonii, ut sit monimentum eorum coram Domino, et propitietur animabus eorum.<br>
 </p>
 <p><a name="017">17</a> Locutusque est Dominus ad Moysen, dicens:</p>
 <p><a name="018">18</a> Facies et labrum æneum cum basi sua ad lavandum: ponesque illud inter tabernaculum testimonii et altare. Et missa aqua,</p>
 <p><a name="019">19</a> lavabunt in ea Aaron et filii ejus manus suas ac pedes,</p>
 <p><a name="020">20</a> quando ingressuri sunt tabernaculum testimonii, et quando accessuri sunt ad altare, ut offerant in eo thymiama Domino,</p>
 <p><a name="021">21</a> ne forte moriantur; legitimum sempiternum erit ipsi, et semini ejus per successiones.<br>
 </p>
 <p><a name="022">22</a> Locutusque est Dominus ad Moysen,</p>
 <p><a name="023">23</a> dicens: Sume tibi aromata, primæ myrrhæ et electæ quingentos siclos, et cinnamomi medium, id est, ducentos quinquaginta siclos, calami similiter ducentos quinquaginta,</p>
 <p><a name="024">24</a> casiæ autem quingentos siclos, in pondere sanctuarii, olei de olivetis mensuram hin:</p>
 <p><a name="025">25</a> faciesque unctionis oleum sanctum, unguentum compositum opere unguentarii,</p>
 <p><a name="026">26</a> et unges ex eo tabernaculum testimonii, et arcam testamenti,</p>
 <p><a name="027">27</a> mensamque cum vasis suis, et candelabrum, et utensilia ejus, altaria thymiamatis,</p>
 <p><a name="028">28</a> et holocausti, et universam supellectilem quæ ad cultum eorum pertinet.</p>
 <p><a name="029">29</a> Sanctificabisque omnia, et erunt Sancta sanctorum; qui tetigerit ea, sanctificabitur.</p>
 <p><a name="030">30</a> Aaron et filios ejus unges, sanctificabisque eos, ut sacerdotio fungantur mihi.</p>
 <p><a name="031">31</a> Filiis quoque Israël dices: Hoc oleum unctionis sanctum erit mihi in generationes vestras.</p>
 <p><a name="032">32</a> Caro hominis non ungetur ex eo, et juxta compositionem ejus non facietis aliud, quia sanctificatum est, et sanctum erit vobis.</p>
 <p><a name="033">33</a> Homo quicumque tale composuerit, et dederit ex eo alieno, exterminabitur de populo suo.</p>
 <p><a name="034">34</a> Dixitque Dominus ad Moysen: Sume tibi aromata, stacten et onycha, galbanum boni odoris, et thus lucidissimum; æqualis ponderis erunt omnia:</p>
 <p><a name="035">35</a> faciesque thymiama compositum opere unguentarii, mistum diligenter, et purum, et sanctificatione dignissimum.</p>
 <p><a name="036">36</a> Cumque in tenuissimum pulverem universa contuderis, pones ex eo coram tabernaculo testimonii, in quo loco apparebo tibi. Sanctum sanctorum erit vobis thymiama.</p>
 <p><a name="037">37</a> Talem compositionem non facietis in usus vestros, quia sanctum est Domino.</p>
 <p><a name="038">38</a> Homo quicumque fecerit simile, ut odore illius perfruatur, peribit de populis suis.</p>
 <p></p><hr>
 <center>
 <a href="exo031.htm">Next: Exodus Chapter 31</a></center>
 </body>