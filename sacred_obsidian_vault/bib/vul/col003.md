<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/col003.htm">Polyglot</a> 
 <a href="../gnt/col003.htm">GNT</a> 
 <a href="../kjv/col003.htm">KJV</a> 
 
 <br>
 <br><a href="col.htm">Colossians Index</a><br>
  
 <a href="col002.htm">Previous</a> 
 <a href="col004.htm">Next</a> 
 </center>
 <hr>
 
 <h3 align="CENTER">Vulgate (Latin): Colossians Chapter 3</h3><p><a name="001">1</a> Igitur, si consurrexistis cum Christo: quæ sursum sunt quærite, ubi Christus est in dextera Dei sedens:</p>
 <p><a name="002">2</a> quæ sursum sunt sapite, non quæ super terram.</p>
 <p><a name="003">3</a> Mortui enim estis, et vita vestra est abscondita cum Christo in Deo.</p>
 <p><a name="004">4</a> Cum Christus apparuerit, vita vestra: tunc et vos apparebitis cum ipso in gloria.</p>
 <p><a name="005">5</a> Mortificate ergo membra vestra, quæ sunt super terram: fornicationem, immunditiam, libidinem, concupiscentiam malam, et avaritiam, quæ est simulacrorum servitus:</p>
 <p><a name="006">6</a> propter quæ venit ira Dei super filios incredulitatis:</p>
 <p><a name="007">7</a> in quibus et vos ambulastis aliquando, cum viveretis in illis.</p>
 <p><a name="008">8</a> Nunc autem deponite et vos omnia: iram, indignationem, malitiam, blasphemiam, turpem sermonem de ore vestro.</p>
 <p><a name="009">9</a> Nolite mentiri invicem, expoliantes vos veterem hominem cum actibus suis,</p>
 <p><a name="010">10</a> et induentes novum eum, qui renovatur in agnitionem secundum imaginem ejus qui creavit illum:</p>
 <p><a name="011">11</a> ubi non est gentilis et Judæus, circumcisio et præputium, Barbarus et Scytha, servus et liber: sed omnia, et in omnibus Christus.</p>
 <p><a name="012">12</a> Induite vos ergo, sicut electi Dei, sancti, et dilecti, viscera misericordiæ, benignitatem, humilitatem, modestiam, patientiam:</p>
 <p><a name="013">13</a> supportantes invicem, et donantes vobismetipsis si quis adversus aliquem habet querelam: sicut et Dominus donavit vobis, ita et vos.</p>
 <p><a name="014">14</a> Super omnia autem hæc, caritatem habete, quod est vinculum perfectionis:</p>
 <p><a name="015">15</a> et pax Christi exsultet in cordibus vestris, in qua et vocati estis in uno corpore: et grati estote.</p>
 <p><a name="016">16</a> Verbum Christi habitet in vobis abundanter, in omni sapientia, docentes, et commonentes vosmetipsos, psalmis, hymnis, et canticis spiritualibus, in gratia cantantes in cordibus vestris Deo.</p>
 <p><a name="017">17</a> Omne, quodcumque facitis in verbo aut in opere, omnia in nomine Domini Jesu Christi, gratias agentes Deo et Patri per ipsum.<br>
 </p>
 <p><a name="018">18</a> Mulieres, subditæ estote viris, sicut oportet, in Domino.</p>
 <p><a name="019">19</a> Viri, diligite uxores vestras, et nolite amari esse ad illas.</p>
 <p><a name="020">20</a> Filii, obedite parentibus per omnia: hoc enim placitum est in Domino.</p>
 <p><a name="021">21</a> Patres, nolite ad indignationem provocare filios vestros, ut non pusillo animo fiant.</p>
 <p><a name="022">22</a> Servi, obedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Deum.</p>
 <p><a name="023">23</a> Quodcumque facitis, ex animo operamini sicut Domino, et non hominibus:</p>
 <p><a name="024">24</a> scientes quod a Domino accipietis retributionem hæreditatis. Domino Christo servite.</p>
 <p><a name="025">25</a> Qui enim injuriam facit, recipiet id quod inique gessit: et non est personarum acceptio apud Deum.</p>
 <p></p><hr>
 <center>
 <a href="col004.htm">Next: Colossians Chapter 4</a></center>
 </body>