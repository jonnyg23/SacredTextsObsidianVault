<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb008.htm">Polyglot</a> 
 <a href="../gnt/heb008.htm">GNT</a> 
 <a href="../kjv/heb008.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="heb007.htm">Previous</a> 
 <a href="heb009.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 8</h3><p><a name="001">1</a> Capitulum autem super ea quæ dicuntur: Talem habemus pontificem, qui consedit in dextera sedis magnitudinis in cælis,</p>
 <p><a name="002">2</a> sanctorum minister, et tabernaculi veri, quod fixit Dominus, et non homo.</p>
 <p><a name="003">3</a> Omnis enim pontifex ad offerendum munera, et hostias constituitur: unde necesse est et hunc habere aliquid, quod offerat.</p>
 <p><a name="004">4</a> Si ergo esset super terram, nec esset sacerdos: cum essent qui offerent secundum legem munera,</p>
 <p><a name="005">5</a> qui exemplari, et umbræ deserviunt cælestium. Sicut responsum est Moysi, cum consummaret tabernaculum: Vide (inquit) omnia facito secundum exemplar, quod tibi ostensum est in monte.</p>
 <p><a name="006">6</a> Nunc autem melius sortitus est ministerium, quanto et melioris testamenti mediator est, quod in melioribus repromissionibus sancitum est.</p>
 <p><a name="007">7</a> Nam si illud prius culpa vacasset, non utique secundi locus inquireretur.</p>
 <p><a name="008">8</a> Vituperans enim eos dicit: Ecce dies venient, dicit Dominus: et consummabo super domum Israël, et super domum Juda, testamentum novum,</p>
 <p><a name="009">9</a> non secundum testamentum quod feci patribus eorum in die qua apprehendi manum eorum ut educerem illos de terra Ægypti: quoniam ipsi non permanserunt in testamento meo: et ego neglexi eos, dicit Dominus.</p>
 <p><a name="010">10</a> Quia hoc est testamentum quod disponam domui Israël post dies illos, dicit Dominus: dando leges meas in mentem eorum, et in corde eorum superscribam eas: et ero eis in Deum, et ipsi erunt mihi in populum:</p>
 <p><a name="011">11</a> et non docebit unusquisque proximum suum, et unusquisque fratrem suum, dicens: Cognosce Dominum: quoniam omnes scient me a minore usque ad majorem eorum:</p>
 <p><a name="012">12</a> quia propitius ero iniquitatibus eorum, et peccatorum eorum jam non memorabor.</p>
 <p><a name="013">13</a> Dicendo autem novum: veteravit prius. Quod autem antiquatur, et senescit, prope interitum est.</p>
 <p></p><hr>
 <center>
 <a href="heb009.htm">Next: Hebrews Chapter 9</a></center>
 </body>