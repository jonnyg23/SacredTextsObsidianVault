<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa085.htm">Polyglot</a> 
 <a href="../kjv/psa085.htm">KJV</a> 
 <a href="../sep/psa085.htm">Sep</a> 
 <a href="../tan/psa085.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa084.htm">Previous</a> 
 <a href="psa086.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 85</h3><p><a name="001">1</a> Oratio ipsi David. [Inclina, Domine, aurem tuam et exaudi me,<br> quoniam inops et pauper sum ego.<br></p>
 <p><a name="002">2</a> Custodi animam meam, quoniam sanctus sum;<br> salvum fac servum tuum, Deus meus, sperantem in te.<br></p>
 <p><a name="003">3</a> Miserere mei, Domine,<br> quoniam ad te clamavi tota die;<br></p>
 <p><a name="004">4</a> lætifica animam servi tui,<br> quoniam ad te, Domine, animam meam levavi.<br></p>
 <p><a name="005">5</a> Quoniam tu, Domine, suavis et mitis,<br> et multæ misericordiæ omnibus invocantibus te.<br></p>
 <p><a name="006">6</a> Auribus percipe, Domine, orationem meam,<br> et intende voci deprecationis meæ.<br></p>
 <p><a name="007">7</a> In die tribulationis meæ clamavi ad te,<br> quia exaudisti me.<br></p>
 <p><a name="008">8</a> Non est similis tui in diis, Domine,<br> et non est secundum opera tua.<br></p>
 <p><a name="009">9</a> Omnes gentes quascumque fecisti venient,<br> et adorabunt coram te, Domine,<br> et glorificabunt nomen tuum.<br></p>
 <p><a name="010">10</a> Quoniam magnus es tu, et faciens mirabilia;<br> tu es Deus solus.<br></p>
 <p><a name="011">11</a> Deduc me, Domine, in via tua, et ingrediar in veritate tua;<br> lætetur cor meum, ut timeat nomen tuum.<br></p>
 <p><a name="012">12</a> Confitebor tibi, Domine Deus meus, in toto corde meo,<br> et glorificabo nomen tuum in æternum:<br></p>
 <p><a name="013">13</a> quia misericordia tua magna est super me,<br> et eruisti animam meam ex inferno inferiori.<br></p>
 <p><a name="014">14</a> Deus, iniqui insurrexerunt super me,<br> et synagoga potentium quæsierunt animam meam:<br> et non proposuerunt te in conspectu suo.<br></p>
 <p><a name="015">15</a> Et tu, Domine Deus, miserator et misericors;<br> patiens, et multæ misericordiæ, et verax.<br></p>
 <p><a name="016">16</a> Respice in me, et miserere mei;<br> da imperium tuum puero tuo,<br> et salvum fac filium ancillæ tuæ.<br></p>
 <p><a name="017">17</a> Fac mecum signum in bonum,<br> ut videant qui oderunt me, et confundantur:<br> quoniam tu, Domine, adjuvisti me, et consolatus es me.]</p>
 <p></p><hr>
 <center>
 <a href="psa086.htm">Next: Psalms Chapter 86</a></center>
 </body>