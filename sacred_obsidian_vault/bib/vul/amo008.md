<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/amo008.htm">Polyglot</a> 
 <a href="../kjv/amo008.htm">KJV</a> 
 <a href="../sep/amo008.htm">Sep</a> 
 <a href="../tan/amo008.htm">Tan</a> 
 
 <br>
 <br><a href="amo.htm">Amos Index</a><br>
  
 <a href="amo007.htm">Previous</a> 
 <a href="amo009.htm">Next</a> 
 </center>
 <hr>
 
 <h3 align="CENTER">Vulgate (Latin): Amos Chapter 8</h3><p><a name="001">1</a> Hæc ostendit mihi Dominus Deus: et ecce uncinus pomorum.</p>
 <p><a name="002">2</a> Et dixit: Quid tu vides, Amos? Et dixi: Uncinum pomorum. Et dixit Dominus ad me: [Venit finis super populum meum Israël;<br> non adjiciam ultra ut pertranseam eum.<br></p>
 <p><a name="003">3</a> Et stridebunt cardines templi in die illa,<br> dicit Dominus Deus:<br> multi morientur;<br> in omni loco projicietur silentium.]<br>
 </p>
 <p><a name="004">4</a> [Audite hoc, qui conteritis pauperem,<br> et deficere facitis egenos terræ,<br></p>
 <p><a name="005">5</a> dicentes: Quando transibit mensis,<br> et venundabimus merces?<br> et sabbatum, et aperiemus frumentum,<br> ut imminuamus mensuram, et augeamus siclum,<br> et supponamus stateras dolosas,<br></p>
 <p><a name="006">6</a> ut possideamus in argento egenos et pauperes pro calceamentis,<br> et quisquilias frumenti vendamus?<br></p>
 <p><a name="007">7</a> Juravit Dominus in superbiam Jacob:<br> Si oblitus fuero usque ad finem omnia opera eorum.<br></p>
 <p><a name="008">8</a> Numquid super isto non commovebitur terra,<br> et lugebit omnis habitator ejus,<br> et ascendet quasi fluvius universus,<br> et ejicicetur, et defluet, quasi rivus Ægypti?<br></p>
 <p><a name="009">9</a> Et erit in die illa, dicit Dominus Deus:<br> occidet sol in meridie,<br> et tenebrescere faciam terram in die luminis:<br></p>
 <p><a name="010">10</a> et convertam festivitates vestras in luctum,<br> et omnia cantica vestra in planctum,<br> et inducam super omne dorsum vestrum saccum,<br> et super omne caput calvitium:<br> et ponam eam quasi luctum unigeniti,<br> et novissima ejus quasi diem amarum.<br></p>
 <p><a name="011">11</a> Ecce dies veniunt, dicet Dominus,<br> et mittam famem in terram:<br> non famem panis, neque sitim aquæ,<br> sed audiendi verbum Domini.<br></p>
 <p><a name="012">12</a> Et commovebuntur a mari usque ad mare,<br> et ab aquilone usque ad orientem:<br> circuibunt quærentes verbum Domini,<br> et non invenient.<br></p>
 <p><a name="013">13</a> In die illa deficient virgines pulchræ et adolescentes in siti,<br></p>
 <p><a name="014">14</a> qui jurant in delicto Samariæ,<br> et dicunt: Vivit Deus tuus, Dan,<br> et vivit via Bersabee;<br> et cadent, et non resurgent ultra.]</p>
 <p></p><hr>
 <center>
 <a href="amo009.htm">Next: Amos Chapter 9</a></center>
 </body>