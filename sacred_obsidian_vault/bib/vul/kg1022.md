<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1022.htm">Polyglot</a> 
 <a href="../kjv/kg1022.htm">KJV</a> 
 <a href="../sep/kg1022.htm">Sep</a> 
 <a href="../tan/kg1022.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="kg1021.htm">Previous</a> 
 <a href="kg2001.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 22</h3><p><a name="001">1</a> Transierunt igitur tres anni absque bello inter Syriam et Israël.</p>
 <p><a name="002">2</a> In anno autem tertio, descendit Josaphat rex Juda ad regem Israël.</p>
 <p><a name="003">3</a> (Dixitque rex Israël ad servos suos: Ignoratis quod nostra sit Ramoth Galaad, et negligimus tollere eam de manu regis Syriæ?)</p>
 <p><a name="004">4</a> Et ait ad Josaphat: Veniesne mecum ad præliandum in Ramoth Galaad?</p>
 <p><a name="005">5</a> Dixitque Josaphat ad regem Israël: Sicut ego sum, ita et tu: populus meus et populus tuus unum sunt: et equites mei, equites tui. Dixitque Josaphat ad regem Israël: Quære, oro te, hodie sermonem Domini.</p>
 <p><a name="006">6</a> Congregavit ergo rex Israël prophetas, quadringentos circiter viros, et ait ad eos: Ire debeo in Ramoth Galaad ad bellandum, an quiescere? Qui responderunt: Ascende, et dabit eam Dominus in manu regis.</p>
 <p><a name="007">7</a> Dixit autem Josaphat: Non est hic propheta Domini quispiam, ut interrogemus per eum?</p>
 <p><a name="008">8</a> Et ait rex Israël ad Josaphat: Remansit vir unus per quem possumus interrogare Dominum: sed ego odi eum, quia non prophetat mihi bonum, sed malum: Michæas filius Jemla. Cui Josaphat ait: Ne loquaris ita, rex.</p>
 <p><a name="009">9</a> Vocavit ergo rex Israël eunuchum quemdam, et dixit ei: Festina adducere Michæam filium Jemla.<br>
 </p>
 <p><a name="010">10</a> Rex autem Israël, et Josaphat rex Juda, sedebant unusquisque in solio suo, vestiti cultu regio, in area juxta ostium portæ Samariæ: et universi prophetæ prophetabant in conspectu eorum.</p>
 <p><a name="011">11</a> Fecit quoque sibi Sedecias filius Chanaana cornua ferrea, et ait: Hæc dicit Dominus: His ventilabis Syriam, donec deleas eam.</p>
 <p><a name="012">12</a> Omnesque prophetæ similiter prophetabant, dicentes: Ascende in Ramoth Galaad, et vade prospere, et tradet Dominus in manus regis.</p>
 <p><a name="013">13</a> Nuntius vero qui ierat ut vocaret Michæam, locutus est ad eum, dicens: Ecce sermones prophetarum ore uno regi bona prædicant: sit ergo sermo tuus similis eorum, et loquere bona.</p>
 <p><a name="014">14</a> Cui Michæas ait: Vivit Dominus, quia quodcumque dixerit mihi Dominus, hoc loquar.</p>
 <p><a name="015">15</a> Venit itaque ad regem, et ait illi rex: Michæa, ire debemus in Ramoth Galaad ad præliandum, an cessare? Cui ille respondit: Ascende, et vade prospere, et tradet eam Dominus in manus regis.</p>
 <p><a name="016">16</a> Dixit autem rex ad eum: Iterum atque iterum adjuro te, ut non loquaris mihi nisi quod verum est, in nomine Domini.</p>
 <p><a name="017">17</a> Et ille ait: Vidi cunctum Israël dispersum in montibus, quasi oves non habentes pastorem. Et ait Dominus: Non habent isti dominum: revertatur unusquisque in domum suam in pace.</p>
 <p><a name="018">18</a> (Dixit ergo rex Israël ad Josaphat: Numquid non dixi tibi, quia non prophetat mihi bonum, sed semper malum?)</p>
 <p><a name="019">19</a> Ille vero addens, ait: Propterea audi sermonem Domini: vidi Dominum sedentem super solium suum, et omnem exercitum cæli assistentem ei a dextris et a sinistris:</p>
 <p><a name="020">20</a> et ait Dominus: Quis decipiet Achab regem Israël, ut ascendat, et cadat in Ramoth Galaad? Et dixit unus verba hujuscemodi, et alius aliter.</p>
 <p><a name="021">21</a> Egressus est autem spiritus, et stetit coram Domino, et ait: Ego decipiam illum. Cui locutus est Dominus: In quo?</p>
 <p><a name="022">22</a> Et ille ait: Egrediar, et ero spiritus mendax in ore omnium prophetarum ejus. Et dixit Dominus: Decipies, et prævalebis: egredere, et fac ita.</p>
 <p><a name="023">23</a> Nunc igitur ecce dedit Dominus spiritum mendacii in ore omnium prophetarum tuorum, qui hic sunt, et Dominus locutus est contra te malum.</p>
 <p><a name="024">24</a> Accessit autem Sedecias filius Chanaana, et percussit Michæam in maxillam, et dixit: Mene ergo dimisit spiritus Domini, et locutus est tibi?</p>
 <p><a name="025">25</a> Et ait Michæas: Visurus es in die illa quando ingredieris cubiculum intra cubiculum ut abscondaris.</p>
 <p><a name="026">26</a> Et ait rex Israël: Tollite Michæam, et maneat apud Amon principem civitatis, et apud Joas filium Amelech,</p>
 <p><a name="027">27</a> et dicite eis: Hæc dicit rex: Mittite virum istum in carcerem, et sustentate eum pane tribulationis, et aqua angustiæ, donec revertar in pace.</p>
 <p><a name="028">28</a> Dixitque Michæas: Si reversus fueris in pace, non est locutus in me Dominus. Et ait: Audite, populi omnes.</p>
 <p><a name="029">29</a> Ascendit itaque rex Israël, et Josaphat rex Juda, in Ramoth Galaad.</p>
 <p><a name="030">30</a> Dixit itaque rex Israël ad Josaphat: Sume arma, et ingredere prælium, et induere vestibus tuis. Porro rex Israël mutavit habitum suum, et ingressus est bellum.</p>
 <p><a name="031">31</a> Rex autem Syriæ præceperat principibus curruum triginta duobus, dicens: Non pugnabitis contra minorem et majorem quempiam, nisi contra regem Israël solum.</p>
 <p><a name="032">32</a> Cum ergo vidissent principes curruum Josaphat, suspicati sunt quod ipse esset rex Israël, et impetu facto pugnabant contra eum: et exclamavit Josaphat.</p>
 <p><a name="033">33</a> Intellexeruntque principes curruum quod non esset rex Israël, et cessaverunt ab eo.</p>
 <p><a name="034">34</a> Vir autem quidam tetendit arcum, in incertum sagittam dirigens, et casu percussit regem Israël inter pulmonem et stomachum. At ille dixit aurigæ suo: Verte manum tuam, et ejice me de exercitu, quia graviter vulneratus sum.</p>
 <p><a name="035">35</a> Commissum est ergo prælium in die illa, et rex Israël stabat in curru suo contra Syros, et mortuus est vespere: fluebat autem sanguis plagæ in sinum currus,</p>
 <p><a name="036">36</a> et præco insonuit in universo exercitu antequam sol occumberet, dicens: Unusquisque revertatur in civitatem, et in terram suam.</p>
 <p><a name="037">37</a> Mortuus est autem rex, et perlatus est in Samariam: sepelieruntque regem in Samaria,</p>
 <p><a name="038">38</a> et laverunt currum ejus in piscina Samariæ: et linxerunt canes sanguinem ejus, et habenas laverunt, juxta verbum Domini quod locutus fuerat.</p>
 <p><a name="039">39</a> Reliqua autem sermonum Achab, et universa quæ fecit, et domus eburnea quam ædificavit, cunctarumque urbium quas exstruxit, nonne hæc scripta sunt in libro sermonum dierum regum Israël?</p>
 <p><a name="040">40</a> Dormivit ergo Achab cum patribus suis, et regnavit Ochozias filius ejus pro eo.<br>
 </p>
 <p><a name="041">41</a> Josaphat vero filius Asa regnare cperat super Judam anno quarto Achab regis Israël.</p>
 <p><a name="042">42</a> Triginta quinque annorum erat cum regnare cpisset, et viginti quinque annis regnavit in Jerusalem: nomen matris ejus Azuba filia Salai.</p>
 <p><a name="043">43</a> Et ambulavit in omni via Asa patris sui, et non declinavit ex ea: fecitque quod rectum erat in conspectu Domini.</p>
 <p><a name="044">44</a> Verumtamen excelsa non abstulit: adhuc enim populus sacrificabat, et adolebat incensum in excelsis.</p>
 <p><a name="045">45</a> Pacemque habuit Josaphat cum rege Israël.</p>
 <p><a name="046">46</a> Reliqua autem verborum Josaphat, et opera ejus quæ gessit, et prælia, nonne hæc scripta sunt in libro verborum dierum regum Juda?</p>
 <p><a name="047">47</a> Sed et reliquias effeminatorum qui remanserant in diebus Asa patris ejus, abstulit de terra.</p>
 <p><a name="048">48</a> Nec erat tunc rex constitutus in Edom.</p>
 <p><a name="049">49</a> Rex vero Josaphat fecerat classes in mari, quæ navigarent in Ophir propter aurum: et ire non potuerunt, quia confractæ sunt in Asiongaber.</p>
 <p><a name="050">50</a> Tunc ait Ochozias filius Achab ad Josaphat: Vadant servi mei cum servis tuis in navibus. Et noluit Josaphat.</p>
 <p><a name="051">51</a> Dormivitque Josaphat cum patribus suis, et sepultus est cum eis in civitate David patris sui: regnavitque Joram filius ejus pro eo.<br>
 </p>
 <p><a name="052">52</a> Ochozias autem filius Achab regnare cperat super Israël in Samaria, anno septimodecimo Josaphat regis Juda: regnavitque super Israël duobus annis.</p>
 <p><a name="053">53</a> Et fecit malum in conspectu Domini, et ambulavit in via patris sui et matris suæ, et in via Jeroboam filii Nabat, qui peccare fecit Israël.</p>
 <p><a name="054">54</a> Servivit quoque Baal, et adoravit eum, et irritavit Dominum Deum Israël, juxta omnia quæ fecerat pater ejus.</p>
 <p></p>
 <p></p><hr>
 <center>
 <a href="kg2001.htm">Next: 2 Kings Chapter 1</a></center>
 </body>