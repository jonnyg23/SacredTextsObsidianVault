<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir007.htm">Polyglot</a> 
 <a href="../apo/sir007.htm">Apo</a> 
 <a href="../sep/sir007.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir006.htm">Previous</a> 
 <a href="sir008.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 7</h3><p><a name="001">1</a> [Noli facere mala, et non te apprehendent:<br></p>
 <p><a name="002">2</a> discede ab iniquo, et deficient mala abs te.<br></p>
 <p><a name="003">3</a> Fili, non semines mala in sulcis injustitiæ,<br> et non metes ea in septuplum.<br></p>
 <p><a name="004">4</a> Noli quærere a Domino ducatum,<br> neque a rege cathedram honoris.<br></p>
 <p><a name="005">5</a> Non te justifices ante Deum,<br> quoniam agnitor cordis ipse est:<br> et penes regem noli velle videri sapiens.<br></p>
 <p><a name="006">6</a> Noli quærere fieri judex,<br> nisi valeas virtute irrumpere iniquitates:<br> ne forte extimescas faciem potentis,<br> et ponas scandalum in æquitate tua.<br></p>
 <p><a name="007">7</a> Non pecces in multitudinem civitatis,<br> nec te immittas in populum:<br></p>
 <p><a name="008">8</a> neque alliges duplicia peccata,<br> nec enim in uno eris immunis.<br></p>
 <p><a name="009">9</a> Noli esse pusillanimis in animo tuo:<br></p>
 <p><a name="010">10</a> exorare et facere eleemosynam ne despicias.<br></p>
 <p><a name="011">11</a> Ne dicas: In multitudine munerum meorum respiciet Deus,<br> et offerente me Deo altissimo, munera mea suscipiet.<br></p>
 <p><a name="012">12</a> Non irrideas hominem in amaritudine animæ:<br> est enim qui humiliat et exaltat circumspector Deus.<br></p>
 <p><a name="013">13</a> Noli amare mendacium adversus fratrem tuum,<br> neque in amicum similiter facias.<br></p>
 <p><a name="014">14</a> Noli velle mentiri omne mendacium:<br> assiduitas enim illius non est bona.<br></p>
 <p><a name="015">15</a> Noli verbosus esse in multitudine presbyterorum,<br> et non iteres verbum in oratione tua.<br></p>
 <p><a name="016">16</a> Non oderis laboriosa opera,<br> et rusticationem creatam ab Altissimo.<br></p>
 <p><a name="017">17</a> Non te reputes in multitudine indisciplinatorum.<br></p>
 <p><a name="018">18</a> Memento iræ, quoniam non tardabit.<br></p>
 <p><a name="019">19</a> Humilia valde spiritum tuum,<br> quoniam vindicta carnis impii ignis et vermis.]<br>
 </p>
 <p><a name="020">20</a> [Noli prævaricari in amicum pecuniam differentem,<br> neque fratrem carissimum auro spreveris.<br></p>
 <p><a name="021">21</a> Noli discedere a muliere sensata et bona,<br> quam sortitus es in timore Domini:<br> gratia enim verecundiæ illius super aurum.<br></p>
 <p><a name="022">22</a> Non lædas servum in veritate operantem,<br> neque mercenarium dantem animam suam.<br></p>
 <p><a name="023">23</a> Servus sensatus sit tibi dilectus quasi anima tua:<br> non defraudes illum libertate,<br> neque inopem derelinquas illum.<br></p>
 <p><a name="024">24</a> Pecora tibi sunt, attende illis:<br> et si sunt utilia, perseverent apud te.<br></p>
 <p><a name="025">25</a> Filii tibi sunt? erudi illos,<br> et curva illos a pueritia illorum.<br></p>
 <p><a name="026">26</a> Filiæ tibi sunt? serva corpus illarum,<br> et non ostendas hilarem faciem tuam ad illas.<br></p>
 <p><a name="027">27</a> Trade filiam, et grande opus feceris:<br> et homini sensato da illam.<br></p>
 <p><a name="028">28</a> Mulier si est tibi secundum animam tuam, non projicias illam:<br> et odibili non credas te.<br> In toto corde tuo<br></p>
 <p><a name="029">29</a> honora patrem tuum,<br> et gemitus matris tuæ ne obliviscaris:<br></p>
 <p><a name="030">30</a> memento quoniam nisi per illos natus non fuisses:<br> et retribue illis, quomodo et illi tibi.]<br>
 </p>
 <p><a name="031">31</a> [In tota anima tua time Dominum,<br> et sacerdotes illius sanctifica.<br></p>
 <p><a name="032">32</a> In omni virtute tua dilige eum qui te fecit,<br> et ministros ejus ne derelinquas.<br></p>
 <p><a name="033">33</a> Honora Deum ex tota anima tua,<br> et honorifica sacerdotes,<br> et propurga te cum brachiis.<br></p>
 <p><a name="034">34</a> Da illis partem, sicut mandatum est tibi, primitiarum et purgationis,<br> et de negligentia tua purga te cum paucis.<br></p>
 <p><a name="035">35</a> Datum brachiorum tuorum,<br> et sacrificium sanctificationis offeres Domino,<br> et initia sanctorum.<br></p>
 <p><a name="036">36</a> Et pauperi porrige manum tuam,<br> ut perficiatur propitiatio et benedictio tua.<br></p>
 <p><a name="037">37</a> Gratia dati in conspectu omnis viventis,<br> et mortuo non prohibeas gratiam.<br></p>
 <p><a name="038">38</a> Non desis plorantibus in consolatione,<br> et cum lugentibus ambula.<br></p>
 <p><a name="039">39</a> Non te pigeat visitare infirmum:<br> ex his enim in dilectione firmaberis.<br></p>
 <p><a name="040">40</a> In omnibus operibus tuis memorare novissima tua,<br> et in æternum non peccabis.]</p>
 <p></p><hr>
 <center>
 <a href="sir008.htm">Next: Sirach Chapter 8</a></center>
 </body>