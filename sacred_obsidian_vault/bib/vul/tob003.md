<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tob003.htm">Polyglot</a> 
 <a href="../apo/tob003.htm">Apo</a> 
 <a href="../sep/toa003.htm">Sep:ToA</a> 
 <a href="../sep/tos003.htm">Sep:ToS</a> 
 
 <br>
 <br><a href="tob.htm">Tobias Index</a><br>
  
 <a href="tob002.htm">Previous</a> 
 <a href="tob004.htm">Next</a> 
 </center>
 <hr>
 
 <h3 align="CENTER">Vulgate (Latin): Tobias Chapter 3</h3><p><a name="001">1</a> Tunc Tobias ingemuit, et cpit orare cum lacrimis,</p>
 <p><a name="002">2</a> dicens: [Justus es, Domine, et omnia judicia tua justa sunt,<br> et omnes viæ tuæ, misericordia, et veritas, et judicium.<br></p>
 <p><a name="003">3</a> Et nunc Domine, memor esto mei,<br> et ne vindictam sumas de peccatis meis,<br> neque reminiscaris delicta mea, vel parentum meorum.<br></p>
 <p><a name="004">4</a> Quoniam non obedivimus præceptis tuis,<br> ideo traditi sumus in direptionem,<br> et captivitatem, et mortem,<br> et in fabulam, et in improperium omnibus nationibus<br> in quibus dispersisti nos.<br></p>
 <p><a name="005">5</a> Et nunc Domine, magna judicia tua,<br> quia non egimus secundum præcepta tua,<br> et non ambulavimus sinceriter coram te.<br></p>
 <p><a name="006">6</a> Et nunc Domine, secundum voluntatem tuam fac mecum,<br> et præcipe in pace recipi spiritum meum:<br> expedit enim mihi mori magis quam vivere.]<br>
 </p>
 <p><a name="007">7</a> Eadem itaque die, contigit ut Sara filia Raguelis in Rages civitate Medorum et ipsa audiret improperium ab una ex ancillis patris sui,</p>
 <p><a name="008">8</a> quoniam tradita fuerat septem viris, et dæmonium nomine Asmodæus occiderat eos, mox ut ingressi fuissent ad eam.</p>
 <p><a name="009">9</a> Ergo cum pro culpa sua increparet puellam, respondit ei, dicens: Amplius ex te non videamus filium aut filiam super terram, interfectrix virorum tuorum.</p>
 <p><a name="010">10</a> Numquid et occidere me vis, sicut jam occidisti septem viros? Ad hanc vocem perrexit in superius cubiculum domus suæ: et tribus diebus, et tribus noctibus non manducavit, neque bibit:</p>
 <p><a name="011">11</a> sed in oratione persistens cum lacrimis deprecabatur Deum, ut ab isto improperio liberaret eam.</p>
 <p><a name="012">12</a> Factum est autem die tertia, dum compleret orationem, benedicens Dominum</p>
 <p><a name="013">13</a> dixit: Benedictum est nomen tuum, Deus patrum nostrorum: qui cum iratus fueris, misericordiam facies, et in tempore tribulationis peccata dimittis his qui invocant te.</p>
 <p><a name="014">14</a> Ad te, Domine, faciem meam converto; ad te oculos meos dirigo.</p>
 <p><a name="015">15</a> Peto, Domine, ut de vinculo improperii hujus absolvas me, aut certe desuper terram eripias me.</p>
 <p><a name="016">16</a> Tu scis, Domine, quia numquam concupivi virum, et mundam servavi animam meam ab omni concupiscentia.</p>
 <p><a name="017">17</a> Numquam cum ludentibus miscui me, neque cum his qui in levitate ambulant, participem me præbui.</p>
 <p><a name="018">18</a> Virum autem cum timore tuo, non cum libidine mea, consensi suscipere.</p>
 <p><a name="019">19</a> Et, aut ego indigna fui illis, aut illi forsitan me non fuerunt digni, quia forsitan viro alii conservasti me.</p>
 <p><a name="020">20</a> Non est enim in hominis potestate consilium tuum.</p>
 <p><a name="021">21</a> Hoc autem pro certo habet omnis qui te colit: quod vita ejus, si in probatione fuerit, coronabitur; si autem in tribulatione fuerit, liberabitur; et si in correptione fuerit, ad misericordiam tuam venire licebit.</p>
 <p><a name="022">22</a> Non enim delectaris in perditionibus nostris: quia post tempestatem tranquillum facis, et post lacrimationem et fletum, exultationem infundis.</p>
 <p><a name="023">23</a> Sit nomen tuum, Deus Israël, benedictum in sæcula.</p>
 <p><a name="024">24</a> In illo tempore exauditæ sunt preces amborum in conspectu gloriæ summi Dei:</p>
 <p><a name="025">25</a> et missus est angelus Domini sanctus Raphaël ut curaret eos ambos, quorum uno tempore sunt orationes in conspectu Domini recitatæ.</p>
 <p></p><hr>
 <center>
 <a href="tob004.htm">Next: Tobias Chapter 4</a></center>
 </body>