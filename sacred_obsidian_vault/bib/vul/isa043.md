<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa043.htm">Polyglot</a> 
 <a href="../kjv/isa043.htm">KJV</a> 
 <a href="../sep/isa043.htm">Sep</a> 
 <a href="../tan/isa043.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa042.htm">Previous</a> 
 <a href="isa044.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 43</h3><p><a name="001">1</a> [Et nunc hæc dicit Dominus<br> creans te, Jacob,<br> et formans te, Israël:<br> Noli timere, quia redemi te,<br> et vocavi te nomine tuo: meus es tu.<br></p>
 <p><a name="002">2</a> Cum transieris per aquas, tecum ero,<br> et flumina non operient te;<br> cum ambulaveris in igne, non combureris, et flamma non ardebit in te.<br></p>
 <p><a name="003">3</a> Quia ego Dominus Deus tuus,<br> Sanctus Israël, salvator tuus,<br> dedi propitiationem tuam Ægyptum,<br> Æthopiam, et Saba, pro te.<br></p>
 <p><a name="004">4</a> Ex quo honorabilis factus es in oculis meis,<br> et gloriosus, ego dilexi te,<br> et dabo homines pro te,<br> et populos pro anima tua.<br></p>
 <p><a name="005">5</a> Noli timere, quia ego tecum sum;<br> ab oriente adducam semen tuum,<br> et ab occidente congregabo te.<br></p>
 <p><a name="006">6</a> Dicam aquiloni: Da;<br> et austro: Noli prohibere:<br> affer filios meos de longinquo,<br> et filias meas ab extremis terræ.<br></p>
 <p><a name="007">7</a> Et omnem qui invocat nomen meum,<br> in gloriam meam creavi eum, formavi eum, et feci eum.<br></p>
 <p><a name="008">8</a> Educ foras populum cæcum, et oculos habentem;<br> surdum, et aures ei sunt.<br></p>
 <p><a name="009">9</a> Omnes gentes congregatæ sunt simul,<br> et collectæ sunt tribus.<br> Quis in vobis annuntiet istud,<br> et quæ prima sunt audire nos faciet?<br> Dent testes eorum, justificentur,<br> et audiant, et dicant: Vere.<br></p>
 <p><a name="010">10</a> Vos testes mei, dicit Dominus,<br> et servus meus quem elegi:<br> ut sciatis, et credatis mihi,<br> et intelligatis quia ego ipse sum;<br> ante me non est formatus Deus,<br> et post me non erit.<br></p>
 <p><a name="011">11</a> Ego sum, ego sum Dominus,<br> et non est absque me salvator.<br></p>
 <p><a name="012">12</a> Ego annuntiavi, et salvavi; auditum feci,<br> et non fuit in vobis alienus:<br> vos testes mei, dicit Dominus,<br> et ego Deus.<br></p>
 <p><a name="013">13</a> Et ab initio ego ipse,<br> et non est qui de manu mea eruat.<br> Operabor, et quis avertet illud?]<br>
 </p>
 <p><a name="014">14</a> [Hæc dicit Dominus, redemptor vester,<br> Sanctus Israël:<br> Propter vos misi in Babylonem,<br> et detraxi vectes universos,<br> et Chaldæos in navibus suis gloriantes.<br></p>
 <p><a name="015">15</a> Ego Dominus, Sanctus vester,<br> creans Israël, rex vester.<br></p>
 <p><a name="016">16</a> Hæc dicit Dominus,<br> qui dedit in mari viam,<br> et in aquis torrentibus semitam;<br></p>
 <p><a name="017">17</a> qui eduxit quadrigam et equum,<br> agmen et robustum:<br> simul obdormierunt, nec resurgent;<br> contriti sunt quasi linum, et extincti sunt.<br></p>
 <p><a name="018">18</a> Ne memineritis priorum,<br> et antiqua ne intueamini.<br></p>
 <p><a name="019">19</a> Ecce ego facio nova,<br> et nunc orientur, utique cognoscetis ea:<br> ponam in deserto viam,<br> et in invio flumina.<br></p>
 <p><a name="020">20</a> Glorificabit me bestia agri,<br> dracones, et struthiones:<br> quia dedi in deserto aquas,<br> flumina in invio,<br> ut darem potum populo meo, electo meo.<br></p>
 <p><a name="021">21</a> Populum istum formavi mihi:<br> laudem meam narrabit.]<br>
 </p>
 <p><a name="022">22</a> [Non me invocasti, Jacob,<br> nec laborasti in me, Israël.<br></p>
 <p><a name="023">23</a> Non obtulisti mihi arietem holocausti tui,<br> et victimis tuis non glorificasti me;<br> non te servire feci in oblatione,<br> nec laborem tibi præbui in thure.<br></p>
 <p><a name="024">24</a> Non emisti mihi argento calamum,<br> et adipe victimarum tuarum non inebriasti me:<br> verumtamen servire me fecisti in peccatis tuis;<br> præbuisti mihi laborem in iniquitatibus tuis.<br></p>
 <p><a name="025">25</a> Ego sum, ego sum ipse qui deleo iniquitates tuas propter me,<br> et peccatorum tuorum non recordabor.<br></p>
 <p><a name="026">26</a> Reduc me in memoriam, et judicemur simul:<br> narra si quid habes ut justificeris.<br></p>
 <p><a name="027">27</a> Pater tuus primus peccavit,<br> et interpretes tui prævaricati sunt in me:<br></p>
 <p><a name="028">28</a> et contaminavi principes sanctos;<br> dedi ad internecionem Jacob,<br> et Israël in blasphemiam.]</p>
 <p></p><hr>
 <center>
 <a href="isa044.htm">Next: Isaiah Chapter 44</a></center>
 </body>