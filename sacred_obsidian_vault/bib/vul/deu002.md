<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu002.htm">Polyglot</a> 
 <a href="../kjv/deu002.htm">KJV</a> 
 <a href="../sep/deu002.htm">Sep</a> 
 <a href="../tan/deu002.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu001.htm">Previous</a> 
 <a href="deu003.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 2</h3><p><a name="001">1</a> Profectique inde, venimus in solitudinem, quæ ducit ad mare Rubrum, sicut mihi dixerat Dominus: et circuivimus montem Seir longo tempore.</p>
 <p><a name="002">2</a> Dixitque Dominus ad me:</p>
 <p><a name="003">3</a> Sufficit vobis circuire montem istum: ite contra aquilonem:</p>
 <p><a name="004">4</a> et populo præcipe, dicens: Transibitis per terminos fratrum vestrorum filiorum Esau, qui habitant in Seir, et timebunt vos.</p>
 <p><a name="005">5</a> Videte ergo diligenter ne moveamini contra eos. Neque enim dabo vobis de terra eorum quantum potest unius pedis calcare vestigium, quia in possessionem Esau dedi montem Seir.</p>
 <p><a name="006">6</a> Cibos emetis ab eis pecunia, et comedetis: aquam emptam haurietis, et bibetis.</p>
 <p><a name="007">7</a> Dominus Deus tuus benedixit tibi in omni opere manuum tuarum: novit iter tuum, quomodo transieris solitudinem hanc magnam, per quadraginta annos habitans tecum Dominus Deus tuus, et nihil tibi defuit.</p>
 <p><a name="008">8</a> Cumque transissemus fratres nostros filios Esau, qui habitabant in Seir, per viam campestrem de Elath, et de Asiongaber, venimus ad iter quod ducit in desertum Moab.<br>
 </p>
 <p><a name="009">9</a> Dixitque Dominus ad me: Non pugnes contra Moabitas, nec ineas adversus eos prælium: non enim dabo tibi quidquam de terra eorum, quia filiis Loth tradidi Ar in possessionem.</p>
 <p><a name="010">10</a> Emim primi fuerunt habitatores ejus, populus magnus, et validus, et tam excelsus ut de Enacim stirpe,</p>
 <p><a name="011">11</a> quasi gigantes crederentur, et essent similes filiorum Enacim. Denique Moabitæ appellant eos Emim.</p>
 <p><a name="012">12</a> In Seir autem prius habitaverunt Horrhæi: quibus expulsis atque deletis, habitaverunt filii Esau, sicut fecit Israël in terra possessionis suæ, quam dedit illi Dominus.</p>
 <p><a name="013">13</a> Surgentes ergo ut transiremus torrentem Zared, venimus ad eum.</p>
 <p><a name="014">14</a> Tempus autem, quo ambulavimus de Cadesbarne usque ad transitum torrentis Zared, triginta et octo annorum fuit: donec consumeretur omnis generatio hominum bellatorum de castris, sicut juraverat Dominus:</p>
 <p><a name="015">15</a> cujus manus fuit adversum eos, ut interirent de castrorum medio.<br>
 </p>
 <p><a name="016">16</a> Postquam autem universi ceciderunt pugnatores,</p>
 <p><a name="017">17</a> locutus est Dominus ad me, dicens:</p>
 <p><a name="018">18</a> Tu transibis hodie terminos Moab, urbem nomine Ar:</p>
 <p><a name="019">19</a> et accedens in vicina filiorum Ammon, cave ne pugnes contra eos, nec movearis ad prælium: non enim dabo tibi de terra filiorum Ammon, quia filiis Loth dedi eam in possessionem.</p>
 <p><a name="020">20</a> Terra gigantum reputata est: et in ipsa olim habitaverunt gigantes, quos Ammonitæ vocant Zomzommim,</p>
 <p><a name="021">21</a> populus magnus, et multus, et proceræ longitudinis, sicut Enacim, quos delevit Dominus a facie eorum: et fecit illos habitare pro eis,</p>
 <p><a name="022">22</a> sicut fecerat filiis Esau, qui habitant in Seir, delens Horrhæos, et terram eorum illis tradens, quam possident usque in præsens.</p>
 <p><a name="023">23</a> Hevæos quoque, qui habitabant in Haserim usque Gazan, Cappadoces expulerunt: qui egressi de Cappadocia deleverunt eos, et habitaverunt pro illis.</p>
 <p><a name="024">24</a> Surgite, et transite torrentem Arnon: ecce tradidi in manu tua Sehon regem Hesebon Amorrhæum, et terram ejus incipe possidere, et committe adversus eum prælium.</p>
 <p><a name="025">25</a> Hodie incipiam mittere terrorem atque formidinem tuam in populos, qui habitant sub omni cælo: ut audito nomine tuo paveant, et in morem parturientium contremiscant, et dolore teneantur.<br>
 </p>
 <p><a name="026">26</a> Misi ergo nuntios de solitudine Cademoth ad Sehon regem Hesebon verbis pacificis, dicens:</p>
 <p><a name="027">27</a> Transibimus per terram tuam: publica gradiemur via; non declinabimus neque ad dexteram, neque ad sinistram.</p>
 <p><a name="028">28</a> Alimenta pretio vende nobis, ut vescamur: aquam pecunia tribue, et sic bibemus. Tantum est ut nobis concedas transitum,</p>
 <p><a name="029">29</a> sicut fecerunt filii Esau, qui habitant in Seir, et Moabitæ, qui morantur in Ar: donec veniamus ad Jordanem, et transeamus ad terram, quam Dominus Deus noster daturus est nobis.</p>
 <p><a name="030">30</a> Noluitque Sehon rex Hesebon dare nobis transitum: quia induraverat Dominus Deus tuus spiritum ejus, et obfirmaverat cor illius, ut traderetur in manus tuas, sicut nunc vides.</p>
 <p><a name="031">31</a> Dixitque Dominus ad me: Ecce cpi tibi tradere Sehon, et terram ejus: incipe possidere eam.</p>
 <p><a name="032">32</a> Egressusque est Sehon obviam nobis cum omni populo suo ad prælium in Jasa.</p>
 <p><a name="033">33</a> Et tradidit eum Dominus Deus noster nobis: percussimusque eum cum filiis suis et omni populo suo.</p>
 <p><a name="034">34</a> Cunctasque urbes in tempore illo cepimus, interfectis habitatoribus earum, viris ac mulieribus et parvulis: non reliquimus in eis quidquam,</p>
 <p><a name="035">35</a> absque jumentis, quæ in partem venere prædantium: et spoliis urbium, quas cepimus</p>
 <p><a name="036">36</a> ab Aroër, quæ est super ripam torrentis Arnon, oppido quod in valle situm est, usque Galaad. Non fuit vicus et civitas, quæ nostras effugeret manus: omnes tradidit Dominus Deus noster nobis,</p>
 <p><a name="037">37</a> absque terra filiorum Ammon, ad quam non accessimus: et cunctis quæ adjacent torrenti Jeboc, et urbibus montanis, universisque locis, a quibus nos prohibuit Dominus Deus noster.</p>
 <p></p><hr>
 <center>
 <a href="deu003.htm">Next: Deuteronomy Chapter 3</a></center>
 </body>