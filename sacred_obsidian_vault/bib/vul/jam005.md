<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jam005.htm">Polyglot</a> 
 <a href="../gnt/jam005.htm">GNT</a> 
 <a href="../kjv/jam005.htm">KJV</a> 
 
 <br>
 <br><a href="jam.htm">James Index</a><br>
  
 <a href="jam004.htm">Previous</a> 
 <a href="pe1001.htm">Next</a> 
 </center>
 <hr>
 
 <h3 align="CENTER">Vulgate (Latin): James Chapter 5</h3><p><a name="001">1</a> Agite nunc divites, plorate ululantes in miseriis vestris, quæ advenient vobis.</p>
 <p><a name="002">2</a> Divitiæ vestræ putrefactæ sunt, et vestimenta vestra a tineis comesta sunt.</p>
 <p><a name="003">3</a> Aurum et argentum vestrum æruginavit: et ærugo eorum in testimonium vobis erit, et manducabit carnes vestras sicut ignis. Thesaurizastis vobis iram in novissimis diebus.</p>
 <p><a name="004">4</a> Ecce merces operariorum, qui messuerunt regiones vestras, quæ fraudata est a vobis, clamat: et clamor eorum in aures Domini sabbaoth introivit.</p>
 <p><a name="005">5</a> Epulati estis super terram, et in luxuriis enutristis corda vestra in die occisionis.</p>
 <p><a name="006">6</a> Addixistis, et occidistis justum, et non resistit vobis.<br>
 </p>
 <p><a name="007">7</a> Patientes igitur estote, fratres, usque ad adventum Domini. Ecce agricola exspectat pretiosum fructum terræ, patienter ferens donec accipiat temporaneum et serotinum.</p>
 <p><a name="008">8</a> Patientes igitur estote et vos, et confirmate corda vestra: quoniam adventus Domini appropinquavit.</p>
 <p><a name="009">9</a> Nolite ingemiscere, fratres, in alterutrum, ut non judicemini. Ecce judex ante januam assistit.</p>
 <p><a name="010">10</a> Exemplum accipite, fratres, exitus mali, laboris, et patientiæ, prophetas qui locuti sunt in nomine Domini.</p>
 <p><a name="011">11</a> Ecce beatificamus eos qui sustinuerunt. Sufferentiam Job audistis, et finem Domini vidistis, quoniam misericors Dominus est, et miserator.<br>
 </p>
 <p><a name="012">12</a> Ante omnia autem, fratres mei, nolite jurare, neque per cælum, neque per terram, neque aliud quodcumque juramentum. Sit autem sermo vester: Est, est: Non, non: ut non sub judicio decidatis.<br>
 </p>
 <p><a name="013">13</a> Tristatur aliquis vestrum? oret. Æquo animo est? psallat.</p>
 <p><a name="014">14</a> Infirmatur quis in vobis? inducat presbyteros ecclesiæ, et orent super eum, ungentes eum oleo in nomine Domini:</p>
 <p><a name="015">15</a> et oratio fidei salvabit infirmum, et alleviabit eum Dominus: et si in peccatis sit, remittentur ei.</p>
 <p><a name="016">16</a> Confitemini ergo alterutrum peccata vestra, et orate pro invicem ut salvemini: multum enim valet deprecatio justi assidua.</p>
 <p><a name="017">17</a> Elias homo erat similis nobis passibilis: et oratione oravit ut non plueret super terram, et non pluit annos tres, et menses sex.</p>
 <p><a name="018">18</a> Et rursum oravit: et cælum dedit pluviam, et terra dedit fructum suum.<br>
 </p>
 <p><a name="019">19</a> Fratres mei, si quis ex vobis erraverit a veritate, et converterit quis eum:</p>
 <p><a name="020">20</a> scire debet quoniam qui converti fecerit peccatorem ab errore viæ suæ, salvabit animam ejus a morte, et operiet multitudinem peccatorum.</p>
 <p></p>
 <p></p><hr>
 <center>
 <a href="pe1001.htm">Next: 1 Peter Chapter 1</a></center>
 </body>