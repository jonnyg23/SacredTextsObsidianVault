<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen029.htm">Polyglot</a> 
 <a href="../kjv/gen029.htm">KJV</a> 
 <a href="../sep/gen029.htm">Sep</a> 
 <a href="../tan/gen029.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen028.htm">Previous</a> 
 <a href="gen030.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 29</h3><p><a name="001">1</a> Profectus ergo Jacob venit in terram orientalem.</p>
 <p><a name="002">2</a> Et vidit puteum in agro, tres quoque greges ovium accubantes juxta eum: nam ex illo adaquabantur pecora, et os ejus grandi lapide claudebatur.</p>
 <p><a name="003">3</a> Morisque erat ut cunctis ovibus congregatis devolverent lapidem, et refectis gregibus rursum super os putei ponerent.</p>
 <p><a name="004">4</a> Dixitque ad pastores: Fratres, unde estis? Qui responderunt: De Haran.</p>
 <p><a name="005">5</a> Quos interrogans, Numquid, ait, nostis Laban filium Nachor? Dixerunt: Novimus.</p>
 <p><a name="006">6</a> Sanusne est? inquit. Valet, inquiunt: et ecce Rachel filia ejus venit cum grege suo.</p>
 <p><a name="007">7</a> Dixitque Jacob: Adhuc multum diei superest, nec est tempus ut reducantur ad caulas greges: date ante potum ovibus, et sic eas ad pastum reducite.</p>
 <p><a name="008">8</a> Qui responderunt: Non possumus, donec omnia pecora congregentur, et amoveamus lapidem de ore putei, ut adaquemus greges.</p>
 <p><a name="009">9</a> Adhuc loquebantur, et ecce Rachel veniebat cum ovibus patris sui: nam gregem ipsa pascebat.</p>
 <p><a name="010">10</a> Quam cum vidisset Jacob, et sciret consobrinam suam, ovesque Laban avunculi sui, amovit lapidem quo puteus claudebatur.</p>
 <p><a name="011">11</a> Et adaquato grege, osculatus est eam: et elevata voce flevit,</p>
 <p><a name="012">12</a> et indicavit ei quod frater esset patris sui, et filius Rebeccæ: at illa festinans nuntiavit patri suo.</p>
 <p><a name="013">13</a> Qui cum audisset venisse Jacob filium sororis suæ, cucurrit obviam ei: complexusque eum, et in oscula ruens, duxit in domum suam. Auditis autem causis itineris,</p>
 <p><a name="014">14</a> respondit: Os meum es, et caro mea. Et postquam impleti sunt dies mensis unius,</p>
 <p><a name="015">15</a> dixit ei: Num quia frater meus es, gratis servies mihi? dic quid mercedis accipias.<br>
 </p>
 <p><a name="016">16</a> Habebat vero duas filias: nomen majoris Lia, minor vero appellabatur Rachel.</p>
 <p><a name="017">17</a> Sed Lia lippis erat oculis: Rachel decora facie, et venusto aspectu.</p>
 <p><a name="018">18</a> Quam diligens Jacob, ait: Serviam tibi pro Rachel filia tua minore, septem annis.</p>
 <p><a name="019">19</a> Respondit Laban: Melius est ut tibi eam dem quam alteri viro: mane apud me.</p>
 <p><a name="020">20</a> Servivit ergo Jacob pro Rachel septem annis: et videbantur illi pauci dies præ amoris magnitudine.</p>
 <p><a name="021">21</a> Dixitque ad Laban: Da mihi uxorem meam: quia jam tempus impletum est, ut ingrediar ad illam.</p>
 <p><a name="022">22</a> Qui vocatis multis amicorum turbis ad convivium, fecit nuptias.</p>
 <p><a name="023">23</a> Et vespere Liam filiam suam introduxit ad eum,</p>
 <p><a name="024">24</a> dans ancillam filiæ, Zelpham nomine. Ad quam cum ex more Jacob fuisset ingressus, facto mane vidit Liam:</p>
 <p><a name="025">25</a> et dixit ad socerum suum: Quid est quod facere voluisti? nonne pro Rachel servivi tibi? quare imposuisti mihi?</p>
 <p><a name="026">26</a> Respondit Laban: Non est in loco nostro consuetudinis, ut minores ante tradamus ad nuptias.</p>
 <p><a name="027">27</a> Imple hebdomadam dierum hujus copulæ: et hanc quoque dabo tibi pro opere quo serviturus es mihi septem annis aliis.</p>
 <p><a name="028">28</a> Acquievit placito: et hebdomada transacta, Rachel duxit uxorem:</p>
 <p><a name="029">29</a> cui pater servam Balam tradiderat.</p>
 <p><a name="030">30</a> Tandemque potitus optatis nuptiis, amorem sequentis priori prætulit, serviens apud eum septem annis aliis.<br>
 </p>
 <p><a name="031">31</a> Videns autem Dominus quod despiceret Liam, aperuit vulvam ejus, sorore sterili permanente.</p>
 <p><a name="032">32</a> Quæ conceptum genuit filium, vocavitque nomen ejus Ruben, dicens: Vidit Dominus humilitatem meam: nunc amabit me vir meus.</p>
 <p><a name="033">33</a> Rursumque concepit et peperit filium, et ait: Quoniam audivit me Dominus haberi contemptui, dedit etiam istum mihi; vocavitque nomen ejus Simeon.</p>
 <p><a name="034">34</a> Concepitque tertio, et genuit alium filium: dixitque: Nunc quoque copulabitur mihi maritus meus: eo quod pepererim ei tres filios: et idcirco appellavit nomen ejus Levi.</p>
 <p><a name="035">35</a> Quarto concepit, et peperit filium, et ait: Modo confitebor Domino, et ob hoc vocavit eum Judam: cessavitque parere.</p>
 <p></p><hr>
 <center>
 <a href="gen030.htm">Next: Genesis Chapter 30</a></center>
 </body>