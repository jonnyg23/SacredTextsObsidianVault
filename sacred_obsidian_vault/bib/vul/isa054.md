<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa054.htm">Polyglot</a> 
 <a href="../kjv/isa054.htm">KJV</a> 
 <a href="../sep/isa054.htm">Sep</a> 
 <a href="../tan/isa054.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa053.htm">Previous</a> 
 <a href="isa055.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 54</h3><p><a name="001">1</a> [Lauda, sterilis, quæ non paris;<br> decanta laudem, et hinni, quæ non pariebas:<br> quoniam multi filii desertæ<br> magis quam ejus quæ habet virum, dicit Dominus.<br></p>
 <p><a name="002">2</a> Dilata locum tentorii tui,<br> et pelles tabernaculorum tuorum extende:<br> ne parcas:<br> longos fac funiculos tuos,<br> et clavos tuos consolida.<br></p>
 <p><a name="003">3</a> Ad dexteram enim et ad lævam penetrabis,<br> et semen tuum gentes hæreditabit,<br> et civitates desertas inhabitabit.<br></p>
 <p><a name="004">4</a> Noli timere, quia non confunderis,<br> neque erubesces; non enim te pudebit,<br> quia confusionis adolescentiæ tuæ oblivisceris,<br> et opprobrii viduitatis tuæ non recordaberis amplius.<br></p>
 <p><a name="005">5</a> Quia dominabitur tui qui fecit te,<br> Dominus exercituum nomen ejus,<br> et redemptor tuus, Sanctus Israël:<br> Deus omnis terræ vocabitur.<br></p>
 <p><a name="006">6</a> Quia et mulierem derelictam et mrentem spiritu<br> vocavit te Dominus,<br> et uxorem ab adolescentia abjectam,<br> dixit Deus tuus.<br></p>
 <p><a name="007">7</a> Ad punctum in modico dereliqui te,<br> et in miserationibus magnis congregabo te.<br></p>
 <p><a name="008">8</a> In momento indignationis abscondi<br> faciem meam parumper a te;<br> et in misericordia sempiterna misertus sum tui,<br> dixit redemptor tuus, Dominus.<br></p>
 <p><a name="009">9</a> Sicut in diebus Noë istud mihi est,<br> cui juravi ne inducerem aquas Noë ultra super terram;<br> sic juravi ut non irascar tibi,<br> et non increpem te.<br></p>
 <p><a name="010">10</a> Montes enim commovebuntur,<br> et colles contremiscent;<br> misericordia autem mea non recedet a te,<br> et fdus pacis meæ non movebitur,<br> dixit miserator tuus Dominus.<br></p>
 <p><a name="011">11</a> Paupercula, tempestate convulsa absque ulla consolatione,<br> ecce ego sternam per ordinem lapides tuos,<br> et fundabo te in sapphiris:<br></p>
 <p><a name="012">12</a> et ponam jaspidem propugnacula tua,<br> et portas tuas in lapides sculptos,<br> et omnes terminos tuos in lapides desiderabiles;<br></p>
 <p><a name="013">13</a> universos filios tuos doctos a Domino,<br> et multitudinem pacis filiis tuis.<br></p>
 <p><a name="014">14</a> Et in justitia fundaberis:<br> recede procul a calumnia, quia non timebis,<br> et a pavore, quia non appropinquabit tibi.<br></p>
 <p><a name="015">15</a> Ecce accola veniet qui non erat mecum,<br> advena quondam tuus adjungetur tibi.<br></p>
 <p><a name="016">16</a> Ecce ego creavi fabrum<br> sufflantem in igne prunas,<br> et proferentem vas in opus suum;<br> et ego creavi interfectorem ad disperdendum.<br></p>
 <p><a name="017">17</a> Omne vas quod fictum est contra te, non dirigetur,<br> et omnem linguam resistentem tibi in judicio, judicabis.<br> Hæc est hæreditas servorum Domini,<br> et justitia eorum apud me, dicit Dominus.]</p>
 <p></p><hr>
 <center>
 <a href="isa055.htm">Next: Isaiah Chapter 55</a></center>
 </body>