<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen027.htm">Polyglot</a> 
 <a href="../kjv/gen027.htm">KJV</a> 
 <a href="../sep/gen027.htm">Sep</a> 
 <a href="../tan/gen027.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen026.htm">Previous</a> 
 <a href="gen028.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 27</h3><p><a name="001">1</a> Senuit autem Isaac, et caligaverunt oculi ejus, et videre non poterat: vocavitque Esau filium suum majorem, et dixit ei: Fili mi? Qui respondit: Adsum.</p>
 <p><a name="002">2</a> Cui pater: Vides, inquit, quod senuerim, et ignorem diem mortis meæ.</p>
 <p><a name="003">3</a> Sume arma tua, pharetram, et arcum, et egredere foras: cumque venatu aliquid apprehenderis,</p>
 <p><a name="004">4</a> fac mihi inde pulmentum sicut velle me nosti, et affer ut comedam: et benedicat tibi anima mea antequam moriar.</p>
 <p><a name="005">5</a> Quod cum audisset Rebecca, et ille abiisset in agrum ut jussionem patris impleret,</p>
 <p><a name="006">6</a> dixit filio suo Jacob: Audivi patrem tuum loquentem cum Esau fratre tuo, et dicentem ei:</p>
 <p><a name="007">7</a> Affer mihi de venatione tua, et fac cibos ut comedam, et benedicam tibi coram Domino antequam moriar.</p>
 <p><a name="008">8</a> Nunc ergo, fili mi, acquiesce consiliis meis:</p>
 <p><a name="009">9</a> et pergens ad gregem, affer mihi duos hædos optimos, ut faciam ex eis escas patri tuo, quibus libenter vescitur:</p>
 <p><a name="010">10</a> quas cum intuleris, et comederit, benedicat tibi priusquam moriatur.</p>
 <p><a name="011">11</a> Cui ille respondit: Nosti quod Esau frater meus homo pilosus sit, et ego lenis:</p>
 <p><a name="012">12</a> si attrectaverit me pater meus, et senserit, timeo ne putet me sibi voluisse illudere, et inducam super me maledictionem pro benedictione.</p>
 <p><a name="013">13</a> Ad quem mater: In me sit, ait, ista maledictio, fili mi: tantum audi vocem meam, et pergens, affer quæ dixi.</p>
 <p><a name="014">14</a> Abiit, et attulit, deditque matri. Paravit illa cibos, sicut velle noverat patrem illius.</p>
 <p><a name="015">15</a> Et vestibus Esau valde bonis, quas apud se habebat domi, induit eum:</p>
 <p><a name="016">16</a> pelliculasque hædorum circumdedit manibus, et colli nuda protexit:</p>
 <p><a name="017">17</a> deditque pulmentum, et panes, quos coxerat, tradidit.</p>
 <p><a name="018">18</a> Quibus illatis, dixit: Pater mi? At ille respondit: Audio. Quis es tu, fili mi?</p>
 <p><a name="019">19</a> Dixitque Jacob: Ego sum primogenitus tuus Esau: feci sicut præcepisti mihi: surge, sede, et comede de venatione mea, ut benedicat mihi anima tua.</p>
 <p><a name="020">20</a> Rursumque Isaac ad filium suum: Quomodo, inquit, tam cito invenire potuisti, fili mi? Qui respondit: Voluntas Dei fuit ut cito occurreret mihi quod volebam.</p>
 <p><a name="021">21</a> Dixitque Isaac: Accede huc, ut tangam te, fili mi, et probem utrum tu sis filius meus Esau, an non.</p>
 <p><a name="022">22</a> Accessit ille ad patrem, et palpato eo, dixit Isaac: Vox quidem, vox Jacob est: sed manus, manus sunt Esau.</p>
 <p><a name="023">23</a> Et non cognovit eum, quia pilosæ manus similitudinem majoris expresserant. Benedicens ergo illi,</p>
 <p><a name="024">24</a> ait: Tu es filius meus Esau? Respondit: Ego sum.</p>
 <p><a name="025">25</a> At ille: Affer mihi, inquit, cibos de venatione tua, fili mi, ut benedicat tibi anima mea. Quos cum oblatos comedisset, obtulit ei etiam vinum. Quo hausto,</p>
 <p><a name="026">26</a> dixit ad eum: Accede ad me, et da mihi osculum, fili mi.</p>
 <p><a name="027">27</a> Accessit, et osculatus est eum. Statimque ut sensit vestimentorum illius fragrantiam, benedicens illi, ait: [Ecce odor filii mei<br> sicut odor agri pleni,<br> cui benedixit Dominus.<br></p>
 <p><a name="028">28</a> Det tibi Deus de rore cæli<br> et de pinguedine terræ<br> abundantiam frumenti et vini.<br></p>
 <p><a name="029">29</a> Et serviant tibi populi,<br> et adorent te tribus:<br> esto dominus fratrum tuorum,<br> et incurventur ante te filii matris tuæ:<br> qui maledixerit tibi, sit ille maledictus,<br> et qui benedixerit tibi, benedictionibus repleatur.]<br>
 </p>
 <p><a name="030">30</a> Vix Isaac sermonem impleverat, et egresso Jacob foras, venit Esau,</p>
 <p><a name="031">31</a> coctosque de venatione cibos intulit patri, dicens: Surge, pater mi, et comede de venatione filii tui, ut benedicat mihi anima tua.</p>
 <p><a name="032">32</a> Dixitque illi Isaac: Quis enim es tu? Qui respondit: Ego sum filius tuus primogenitus Esau.</p>
 <p><a name="033">33</a> Expavit Isaac stupore vehementi: et ultra quam credi potest admirans, ait: Quis igitur ille est qui dudum captam venationem attulit mihi, et comedi ex omnibus priusquam tu venires; benedixique ei, et erit benedictus?</p>
 <p><a name="034">34</a> Auditis Esau sermonibus patris, irrugiit clamore magno: et consternatus, ait: Benedic etiam et mihi, pater mi.</p>
 <p><a name="035">35</a> Qui ait: Venit germanus tuus fraudulenter, et accepit benedictionem tuam.</p>
 <p><a name="036">36</a> At ille subjunxit: Juste vocatum est nomen ejus Jacob: supplantavit enim me en altera vice: primogenita mea ante tulit, et nunc secundo surripuit benedictionem meam. Rursumque ad patrem: Numquid non reservasti, ait, et mihi benedictionem?</p>
 <p><a name="037">37</a> Respondit Isaac: Dominum tuum illum constitui, et omnes fratres ejus servituti illius subjugavi; frumento et vino stabilivi eum: et tibi post hæc, fili mi, ultra quid faciam?</p>
 <p><a name="038">38</a> Cui Esau: Num unam, inquit, tantum benedictionem habes, pater? mihi quoque obsecro ut benedicas. Cumque ejulatu magno fleret,</p>
 <p><a name="039">39</a> motus Isaac, dixit ad eum: [In pinguedine terræ,<br> et in rore cæli desuper,</p>
 <p><a name="040">40</a> erit benedictio tua.<br> Vives in gladio, et fratri tuo servies:<br> tempusque veniet, cum excutias et solvas jugum ejus de cervicibus tuis.]<br>
 </p>
 <p><a name="041">41</a> Oderat ergo semper Esau Jacob pro benedictione qua benedixerat ei pater: dixitque in corde suo: Venient dies luctus patris mei, et occidam Jacob fratrem meum.</p>
 <p><a name="042">42</a> Nuntiata sunt hæc Rebeccæ: quæ mittens et vocans Jacob filium suum, dixit ad eum: Ecce Esau frater tuus minatur ut occidat te.</p>
 <p><a name="043">43</a> Nunc ergo, fili mi, audi vocem meam, et consurgens fuge ad Laban fratrem meum in Haran:</p>
 <p><a name="044">44</a> habitabisque cum eo dies paucos, donec requiescat furor fratris tui,</p>
 <p><a name="045">45</a> et cesset indignatio ejus, obliviscaturque eorum quæ fecisti in eum: postea mittam, et adducam te inde huc: cur utroque orbabor filio in uno die?</p>
 <p><a name="046">46</a> Dixitque Rebecca ad Isaac: Tædet me vitæ meæ propter filias Heth: si acceperit Jacob uxorem de stirpe hujus terræ, nolo vivere.</p>
 <p></p><hr>
 <center>
 <a href="gen028.htm">Next: Genesis Chapter 28</a></center>
 </body>