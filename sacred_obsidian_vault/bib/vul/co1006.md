<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co1006.htm">Polyglot</a> 
 <a href="../gnt/co1006.htm">GNT</a> 
 <a href="../kjv/co1006.htm">KJV</a> 
 
 <br>
 <br><a href="co1.htm">1 Corinthians Index</a><br>
  
 <a href="co1005.htm">Previous</a> 
 <a href="co1007.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Corinthians Chapter 6</h3><p><a name="001">1</a> Audet aliquis vestrum habens negotium adversus alterum, judicari apud iniquos, et non apud sanctos?</p>
 <p><a name="002">2</a> an nescitis quoniam sancti de hoc mundo judicabunt? et si in vobis judicabitur mundus, indigni estis qui de minimis judicetis?</p>
 <p><a name="003">3</a> Nescitis quoniam angelos judicabimus? quanto magis sæcularia?</p>
 <p><a name="004">4</a> Sæcularia igitur judicia si habueritis: contemptibiles, qui sunt in ecclesia, illos constituite ad judicandum.</p>
 <p><a name="005">5</a> Ad verecundiam vestram dico. Sic non est inter vos sapiens quisquam, qui possit judicare inter fratrem suum?</p>
 <p><a name="006">6</a> Sed frater cum fratre judicio contendit: et hoc apud infideles?</p>
 <p><a name="007">7</a> Jam quidem omnino delictum est in vobis, quod judicia habetis inter vos. Quare non magis injuriam accipitis? quare non magis fraudem patimini?</p>
 <p><a name="008">8</a> Sed vos injuriam facitis, et fraudatis: et hoc fratribus.<br>
 </p>
 <p><a name="009">9</a> An nescitis quia iniqui regnum Dei non possidebunt? Nolite errare: neque fornicarii, neque idolis servientes, neque adulteri,</p>
 <p><a name="010">10</a> neque molles, neque masculorum concubitores, neque fures, neque avari, neque ebriosi, neque maledici, neque rapaces regnum Dei possidebunt.</p>
 <p><a name="011">11</a> Et hæc quidam fuistis: sed abluti estis, sed sanctificati estis, sed justificati estis in nomine Domini nostri Jesu Christi, et in Spiritu Dei nostri.</p>
 <p><a name="012">12</a> Omnia mihi licent, sed non omnia expediunt: omnia mihi licent, sed ego sub nullis redigar potestate.</p>
 <p><a name="013">13</a> Esca ventri, et venter escis: Deus autem et hunc et has destruet: corpus autem non fornicationi, sed Domino: et Dominus corpori.</p>
 <p><a name="014">14</a> Deus vero et Dominum suscitavit: et nos suscitabit per virtutem suam.</p>
 <p><a name="015">15</a> Nescitis quoniam corpora vestra membra sunt Christi? Tollens ergo membra Christi, faciam membra meretricis? Absit.</p>
 <p><a name="016">16</a> An nescitis quoniam qui adhæret meretrici, unum corpus efficitur? Erunt enim (inquit) duo in carne una.</p>
 <p><a name="017">17</a> Qui autem adhæret Domino, unus spiritus est.</p>
 <p><a name="018">18</a> Fugite fornicationem. Omne peccatum, quodcumque fecerit homo, extra corpus est: qui autem fornicatur, in corpus suum peccat.</p>
 <p><a name="019">19</a> An nescitis quoniam membra vestra, templum sunt Spiritus Sancti, qui in vobis est, quem habetis a Deo, et non estis vestri?</p>
 <p><a name="020">20</a> Empti enim estis pretio magno. Glorificate, et portate Deum in corpore vestro.</p>
 <p></p><hr>
 <center>
 <a href="co1007.htm">Next: 1 Corinthians Chapter 7</a></center>
 </body>