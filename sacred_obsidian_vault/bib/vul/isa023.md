<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa023.htm">Polyglot</a> 
 <a href="../kjv/isa023.htm">KJV</a> 
 <a href="../sep/isa023.htm">Sep</a> 
 <a href="../tan/isa023.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa022.htm">Previous</a> 
 <a href="isa024.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 23</h3><p><a name="001">1</a> Onus Tyri. [Ululate, naves maris,<br> quia vastata est domus<br> unde venire consueverant:<br> de terra Cethim<br> revelatum est eis.<br></p>
 <p><a name="002">2</a> Tacete, qui habitatis in insula;<br> negotiatores Sidonis, transfretantes mare, repleverunt te.<br></p>
 <p><a name="003">3</a> In aquis multis semen Nili;<br> messis fluminis fruges ejus:<br> et facta est negotiatio gentium.<br></p>
 <p><a name="004">4</a> Erubesce, Sidon; ait enim mare,<br> fortitudo maris, dicens:<br> Non parturivi, et non peperi,<br> et non enutrivi juvenes,<br> nec ad incrementum perduxi virgines.<br></p>
 <p><a name="005">5</a> Cum auditum fuerit in Ægypto,<br> dolebunt cum audierint de Tiro.<br></p>
 <p><a name="006">6</a> Transite maria, ululate,<br> qui habitatis in insula!<br></p>
 <p><a name="007">7</a> Numquid non vestra hæc est, quæ gloriabatur<br> a diebus pristinis in antiquitate sua?<br> Ducent eam pedes sui<br> longe ad peregrinandum.<br></p>
 <p><a name="008">8</a> Quis cogitavit hoc<br> super Tyrum quondam coronatam,<br> cujus negotiatores principes,<br> institores ejus inclyti terræ?<br></p>
 <p><a name="009">9</a> Dominus exercituum cogitavit hoc,<br> ut detraheret superbiam omnis gloriæ,<br> et ad ignominiam deduceret universos inclytos terræ.<br></p>
 <p><a name="010">10</a> Transi terram tuam quasi flumen, filia maris!<br> non est cingulum ultra tibi.<br></p>
 <p><a name="011">11</a> Manum suam extendit super mare;<br> conturbavit regna.<br> Dominus mandavit adversus Chanaan,<br> ut contereret fortes ejus;<br></p>
 <p><a name="012">12</a> et dixit: Non adjicies ultra ut glorieris,<br> calumniam sustinens virgo filia Sidonis:<br> in Cethim consurgens transfreta:<br> ibi quoque non erit requies tibi.<br></p>
 <p><a name="013">13</a> Ecce terra Chaldæorum, talis populus non fuit:<br> Assur fundavit eam;<br> in captivitatem traduxerunt robustos ejus,<br> suffoderunt domos ejus,<br> posuerunt eam in ruinam.<br></p>
 <p><a name="014">14</a> Ululate, naves maris,<br> quia devastata est fortitudo vestra.]</p>
 <p><a name="015">15</a> Et erit in die illa: in oblivione eris, o Tyre! septuaginta annis, sicut dies regis unius; post septuaginta autem annos erit Tyro quasi canticum meretricis:</p>
 <p><a name="016">16</a> [Sume citharam, circui civitatem,<br> meretrix oblivioni tradita:<br> bene cane, frequenta canticum,<br> ut memoria tui sit.<br></p>
 <p><a name="017">17</a> Et erit post septuaginta annos:<br> visitabit Dominus Tyrum,<br> et reducet eam ad mercedes suas,<br> et rursum fornicabitur cum universis regnis terræ<br> super faciem terræ;<br></p>
 <p><a name="018">18</a> et erunt negotiationes ejus et mercedes ejus sanctificatæ Domino:<br> non condentur neque reponentur,<br> quia his qui habitaverint coram Domino erit negotiatio ejus,<br> ut manducent in saturitatem, et vestiantur usque ad vetustatem.]</p>
 <p></p><hr>
 <center>
 <a href="isa024.htm">Next: Isaiah Chapter 24</a></center>
 </body>