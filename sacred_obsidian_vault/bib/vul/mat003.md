<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat003.htm">Polyglot</a> 
 <a href="../gnt/mat003.htm">GNT</a> 
 <a href="../kjv/mat003.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat002.htm">Previous</a> 
 <a href="mat004.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 3</h3><p><a name="001">1</a> In diebus autem illis venit Joannes Baptista prædicans in deserto Judææ,</p>
 <p><a name="002">2</a> et dicens: Pnitentiam agite: appropinquavit enim regnum cælorum.</p>
 <p><a name="003">3</a> Hic est enim, qui dictus est per Isaiam prophetam dicentem: [Vox clamantis in deserto:<br> Parate viam Domini;<br> rectas facite semitas ejus.]</p>
 <p><a name="004">4</a> Ipse autem Joannes habebat vestimentum de pilis camelorum, et zonam pelliceam circa lumbos suos: esca autem ejus erat locustæ, et mel silvestre.</p>
 <p><a name="005">5</a> Tunc exibat ad eum Jerosolyma, et omnis Judæa, et omnis regio circa Jordanem;</p>
 <p><a name="006">6</a> et baptizabantur ab eo in Jordane, confitentes peccata sua.</p>
 <p><a name="007">7</a> Videns autem multos pharisæorum, et sadducæorum, venientes ad baptismum suum, dixit eis: Progenies viperarum, quis demonstravit vobis fugere a ventura ira?</p>
 <p><a name="008">8</a> Facite ergo fructum dignum pnitentiæ.</p>
 <p><a name="009">9</a> Et ne velitis dicere intra vos: Patrem habemus Abraham. Dico enim vobis quoniam potens est Deus de lapidibus istis suscitare filios Abrahæ.</p>
 <p><a name="010">10</a> Jam enim securis ad radicem arborum posita est. Omnis ergo arbor, quæ non facit fructum bonum, excidetur, et in ignem mittetur.</p>
 <p><a name="011">11</a> Ego quidem baptizo vos in aqua in pnitentiam: qui autem post me venturus est, fortior me est, cujus non sum dignus calceamenta portare: ipse vos baptizabit in Spiritu Sancto, et igni.</p>
 <p><a name="012">12</a> Cujus ventilabrum in manu sua: et permundabit aream suam: et congregabit triticum suum in horreum, paleas autem comburet igni inextinguibili.<br>
 </p>
 <p><a name="013">13</a> Tunc venit Jesus a Galilæa in Jordanem ad Joannem, ut baptizaretur ab eo.</p>
 <p><a name="014">14</a> Joannes autem prohibebat eum, dicens: Ego a te debeo baptizari, et tu venis ad me?</p>
 <p><a name="015">15</a> Respondens autem Jesus, dixit ei: Sine modo: sic enim decet nos implere omnem justitiam. Tunc dimisit eum.</p>
 <p><a name="016">16</a> Baptizatus autem Jesus, confestim ascendit de aqua, et ecce aperti sunt ei cæli: et vidit Spiritum Dei descendentem sicut columbam, et venientem super se.</p>
 <p><a name="017">17</a> Et ecce vox de cælis dicens: Hic est Filius meus dilectus, in quo mihi complacui.</p>
 <p></p><hr>
 <center>
 <a href="mat004.htm">Next: Matthew Chapter 4</a></center>
 </body>