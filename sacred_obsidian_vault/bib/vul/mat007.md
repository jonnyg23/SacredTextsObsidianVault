<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat007.htm">Polyglot</a> 
 <a href="../gnt/mat007.htm">GNT</a> 
 <a href="../kjv/mat007.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat006.htm">Previous</a> 
 <a href="mat008.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 7</h3><p><a name="001">1</a> Nolite judicare, ut non judicemini.</p>
 <p><a name="002">2</a> In quo enim judicio judicaveritis, judicabimini: et in qua mensura mensi fueritis, remetietur vobis.</p>
 <p><a name="003">3</a> Quid autem vides festucam in oculo fratris tui, et trabem in oculo tuo non vides?</p>
 <p><a name="004">4</a> aut quomodo dicis fratri tuo: Sine ejiciam festucam de oculo tuo, et ecce trabs est in oculo tuo?</p>
 <p><a name="005">5</a> Hypocrita, ejice primum trabem de oculo tuo, et tunc videbis ejicere festucam de oculo fratris tui.</p>
 <p><a name="006">6</a> Nolite dare sanctum canibus: neque mittatis margaritas vestras ante porcos, ne forte conculcent eas pedibus suis, et conversi dirumpant vos.<br>
 </p>
 <p><a name="007">7</a> Petite, et dabitur vobis: quærite, et invenietis: pulsate, et aperietur vobis.</p>
 <p><a name="008">8</a> Omnis enim qui petit, accipit: et qui quærit, invenit: et pulsanti aperietur.</p>
 <p><a name="009">9</a> Aut quis est ex vobis homo, quem si petierit filius suus panem, numquid lapidem porriget ei?</p>
 <p><a name="010">10</a> aut si piscem petierit, numquid serpentem porriget ei?</p>
 <p><a name="011">11</a> Si ergo vos, cum sitis mali, nostis bona data dare filiis vestris: quanto magis Pater vester, qui in cælis est, dabit bona petentibus se?<br>
 </p>
 <p><a name="012">12</a> Omnia ergo quæcumque vultis ut faciant vobis homines, et vos facite illis. Hæc est enim lex, et prophetæ.</p>
 <p><a name="013">13</a> Intrate per angustam portam: quia lata porta, et spatiosa via est, quæ ducit ad perditionem, et multi sunt qui intrant per eam.</p>
 <p><a name="014">14</a> Quam angusta porta, et arcta via est, quæ ducit ad vitam: et pauci sunt qui inveniunt eam!<br>
 </p>
 <p><a name="015">15</a> Attendite a falsis prophetis, qui veniunt ad vos in vestimentis ovium, intrinsecus autem sunt lupi rapaces:</p>
 <p><a name="016">16</a> a fructibus eorum cognoscetis eos. Numquid colligunt de spinas uvas, aut de tribulis ficus?</p>
 <p><a name="017">17</a> Sic omnis arbor bona fructus bonos facit: mala autem arbor malos fructus facit.</p>
 <p><a name="018">18</a> Non potest arbor bona malos fructus facere: neque arbor mala bonos fructus facere.</p>
 <p><a name="019">19</a> Omnis arbor, quæ non facit fructum bonum, excidetur, et in ignem mittetur.</p>
 <p><a name="020">20</a> Igitur ex fructibus eorum cognoscetis eos.<br>
 </p>
 <p><a name="021">21</a> Non omnis qui dicit mihi, Domine, Domine, intrabit in regnum cælorum: sed qui facit voluntatem Patris mei, qui in cælis est, ipse intrabit in regnum cælorum.</p>
 <p><a name="022">22</a> Multi dicent mihi in illa die: Domine, Domine, nonne in nomine tuo prophetavimus, et in nomine tuo dæmonia ejecimus, et in nomine tuo virtutes multas fecimus?</p>
 <p><a name="023">23</a> Et tunc confitebor illis: Quia numquam novi vos: discedite a me, qui operamini iniquitatem.</p>
 <p><a name="024">24</a> Omnis ergo qui audit verba mea hæc, et facit ea, assimilabitur viro sapienti, qui ædificavit domum suam supra petram,</p>
 <p><a name="025">25</a> et descendit pluvia, et venerunt flumina, et flaverunt venti, et irruerunt in domum illam, et non cecidit: fundata enim erat super petram.</p>
 <p><a name="026">26</a> Et omnis qui audit verba mea hæc, et non facit ea, similis erit viro stulto, qui ædificavit domum suam super arenam:</p>
 <p><a name="027">27</a> et descendit pluvia, et venerunt flumina, et flaverunt venti, et irruerunt in domum illam, et cecidit, et fuit ruina illius magna.</p>
 <p><a name="028">28</a> Et factum est: cum consummasset Jesus verba hæc, admirabantur turbæ super doctrina ejus.</p>
 <p><a name="029">29</a> Erat enim docens eos sicut potestatem habens, et non sicut scribæ eorum, et pharisæi.</p>
 <p></p><hr>
 <center>
 <a href="mat008.htm">Next: Matthew Chapter 8</a></center>
 </body>