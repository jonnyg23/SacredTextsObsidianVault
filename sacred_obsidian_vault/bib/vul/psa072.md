<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa072.htm">Polyglot</a> 
 <a href="../kjv/psa072.htm">KJV</a> 
 <a href="../sep/psa072.htm">Sep</a> 
 <a href="../tan/psa072.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa071.htm">Previous</a> 
 <a href="psa073.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 72</h3><p><a name="001">1</a> Psalmus Asaph. [Quam bonus Israël Deus,<br> his qui recto sunt corde!<br></p>
 <p><a name="002">2</a> Mei autem pene moti sunt pedes,<br> pene effusi sunt gressus mei:<br></p>
 <p><a name="003">3</a> quia zelavi super iniquos,<br> pacem peccatorum videns.<br></p>
 <p><a name="004">4</a> Quia non est respectus morti eorum,<br> et firmamentum in plaga eorum.<br></p>
 <p><a name="005">5</a> In labore hominum non sunt,<br> et cum hominibus non flagellabuntur.<br></p>
 <p><a name="006">6</a> Ideo tenuit eos superbia;<br> operti sunt iniquitate et impietate sua.<br></p>
 <p><a name="007">7</a> Prodiit quasi ex adipe iniquitas eorum;<br> transierunt in affectum cordis.<br></p>
 <p><a name="008">8</a> Cogitaverunt et locuti sunt nequitiam;<br> iniquitatem in excelso locuti sunt.<br></p>
 <p><a name="009">9</a> Posuerunt in cælum os suum,<br> et lingua eorum transivit in terra.<br></p>
 <p><a name="010">10</a> Ideo convertetur populus meus hic,<br> et dies pleni invenientur in eis.<br></p>
 <p><a name="011">11</a> Et dixerunt: Quomodo scit Deus,<br> et si est scientia in excelso?<br></p>
 <p><a name="012">12</a> Ecce ipsi peccatores, et abundantes in sæculo<br> obtinuerunt divitias.<br></p>
 <p><a name="013">13</a> Et dixi: Ergo sine causa justificavi cor meum,<br> et lavi inter innocentes manus meas,<br></p>
 <p><a name="014">14</a> et fui flagellatus tota die,<br> et castigatio mea in matutinis.<br></p>
 <p><a name="015">15</a> Si dicebam: Narrabo sic;<br> ecce nationem filiorum tuorum reprobavi.<br></p>
 <p><a name="016">16</a> Existimabam ut cognoscerem hoc;<br> labor est ante me:<br></p>
 <p><a name="017">17</a> donec intrem in sanctuarium Dei,<br> et intelligam in novissimis eorum.<br></p>
 <p><a name="018">18</a> Verumtamen propter dolos posuisti eis;<br> dejecisti eos dum allevarentur.<br></p>
 <p><a name="019">19</a> Quomodo facti sunt in desolationem?<br> subito defecerunt: perierunt propter iniquitatem suam.<br></p>
 <p><a name="020">20</a> Velut somnium surgentium, Domine,<br> in civitate tua imaginem ipsorum ad nihilum rediges.<br></p>
 <p><a name="021">21</a> Quia inflammatum est cor meum,<br> et renes mei commutati sunt;<br></p>
 <p><a name="022">22</a> et ego ad nihilum redactus sum, et nescivi:<br></p>
 <p><a name="023">23</a> ut jumentum factus sum apud te,<br> et ego semper tecum.<br></p>
 <p><a name="024">24</a> Tenuisti manum dexteram meam,<br> et in voluntate tua deduxisti me,<br> et cum gloria suscepisti me.<br></p>
 <p><a name="025">25</a> Quid enim mihi est in cælo?<br> et a te quid volui super terram?<br></p>
 <p><a name="026">26</a> Defecit caro mea et cor meum;<br> Deus cordis mei, et pars mea, Deus in æternum.<br></p>
 <p><a name="027">27</a> Quia ecce qui elongant se a te peribunt;<br> perdidisti omnes qui fornicantur abs te.<br></p>
 <p><a name="028">28</a> Mihi autem adhærere Deo bonum est;<br> ponere in Domino Deo spem meam:<br> ut annuntiem omnes prædicationes tuas<br> in portis filiæ Sion.]</p>
 <p></p><hr>
 <center>
 <a href="psa073.htm">Next: Psalms Chapter 73</a></center>
 </body>