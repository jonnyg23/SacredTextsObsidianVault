<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac008.htm">Polyglot</a> 
 <a href="../kjv/zac008.htm">KJV</a> 
 <a href="../sep/zac008.htm">Sep</a> 
 <a href="../tan/zac008.htm">Tan</a> 
 
 <br>
 <br><a href="zac.htm">Zechariah Index</a><br>
  
 <a href="zac007.htm">Previous</a> 
 <a href="zac009.htm">Next</a> 
 </center>
 <hr>
 
 <h3 align="CENTER">Vulgate (Latin): Zechariah Chapter 8</h3><p><a name="001">1</a> Et factum est verbum Domini exercituum, dicens:</p>
 <p><a name="002">2</a> Hæc dicit Dominus exercituum: Zelatus sum Sion zelo magno, et indignatione magna zelatus sum eam.</p>
 <p><a name="003">3</a> Hæc dicit Dominus exercituum: Reversus sum ad Sion, et habitabo in medio Jerusalem: et vocabitur Jerusalem civitas veritatis, et mons Domini exercituum mons sanctificatus.</p>
 <p><a name="004">4</a> Hæc dicit Dominus exercituum: Adhuc habitabunt senes et anus in plateis Jerusalem, et viri baculus in manu ejus præ multitudine dierum.</p>
 <p><a name="005">5</a> Et plateæ civitatis complebuntur infantibus et puellis, ludentibus in plateis ejus.</p>
 <p><a name="006">6</a> Hæc dicit Dominus exercituum: Si videbitur difficile in oculis reliquiarum populi hujus in diebus illis, numquid in oculis meis difficile erit? dicit Dominus exercituum.</p>
 <p><a name="007">7</a> Hæc dicit Dominus exercituum: Ecce ego salvabo populum meum de terra orientis et de terra occasus solis.</p>
 <p><a name="008">8</a> Et adducam eos, et habitabunt in medio Jerusalem: et erunt mihi in populum, et ego ero eis in Deum, in veritate et in justitia.<br>
 </p>
 <p><a name="009">9</a> Hæc dicit Dominus exercituum: Confortentur manus vestræ, qui auditis in his diebus sermones istos per os prophetarum, in die qua fundata est domus Domini exercituum, ut templum ædificaretur.</p>
 <p><a name="010">10</a> Siquidem ante dies illos merces hominum non erat, nec merces jumentorum erat: neque introëunti, neque exeunti erat pax præ tribulatione: et dimisi omnes homines, unumquemque contra proximum suum.</p>
 <p><a name="011">11</a> Nunc autem non juxta dies priores ego faciam reliquiis populi hujus, dicit Dominus exercituum,</p>
 <p><a name="012">12</a> sed semen pacis erit: vinea dabit fructum suum, et terra dabit germen suum, et cæli dabunt rorem suum: et possidere faciam reliquias populi hujus universa hæc.</p>
 <p><a name="013">13</a> Et erit: sicut eratis maledictio in gentibus, domus Juda et domus Israël, sic salvabo vos, et eritis benedictio. Nolite timere; confortentur manus vestræ.</p>
 <p><a name="014">14</a> Quia hæc dicit Dominus exercituum: Sicut cogitavi ut affligerem vos, cum ad iracundiam provocassent patres vestri me, dicit Dominus,</p>
 <p><a name="015">15</a> et non sum misertus: sic conversus cogitavi, in diebus istis, ut benefaciam domui Juda et Jerusalem. Nolite timere.</p>
 <p><a name="016">16</a> Hæc sunt ergo verba quæ facietis: loquimini veritatem unusquisque cum proximo suo: veritatem et judicium pacis judicate in portis vestris.</p>
 <p><a name="017">17</a> Et unusquisque malum contra amicum suum ne cogitetis in cordibus vestris, et juramentum mendax ne diligatis: omnia enim hæc sunt quæ odi, dicit Dominus.<br>
 </p>
 <p><a name="018">18</a> Et factum est verbum Domini exercituum ad me, dicens:</p>
 <p><a name="019">19</a> Hæc dicit Dominus exercituum: Jejunium quarti, et jejunium quinti, et jejunium septimi, et jejunium decimi erit domui Juda in gaudium et lætitiam et in solemnitates præclaras. Veritatem tantum et pacem diligite.</p>
 <p><a name="020">20</a> Hæc dicit Dominus exercituum, usquequo veniant populi et habitent in civitatibus multis:</p>
 <p><a name="021">21</a> et vadant habitatores, unus ad alterum, dicentes: Eamus, et deprecemur faciem Domini, et quæramus Dominum exercituum: vadam etiam ego.</p>
 <p><a name="022">22</a> Et venient populi multi, et gentes robustæ, ad quærendum Dominum exercituum in Jerusalem, et deprecandam faciem Domini.</p>
 <p><a name="023">23</a> Hæc dicit Dominus exercituum: In diebus illis, in quibus apprehendent decem homines ex omnibus linguis gentium, et apprehendent fimbriam viri Judæi, dicentes: Ibimus vobiscum: audivimus enim quoniam Deus vobiscum est.</p>
 <p></p><hr>
 <center>
 <a href="zac009.htm">Next: Zechariah Chapter 9</a></center>
 </body>