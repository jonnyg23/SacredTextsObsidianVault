<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num017.htm">Polyglot</a> 
 <a href="../kjv/num017.htm">KJV</a> 
 <a href="../sep/num017.htm">Sep</a> 
 <a href="../tan/num017.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num016.htm">Previous</a> 
 <a href="num018.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 17</h3><p><a name="001">1</a> Et locutus est Dominus ad Moysen, dicens:</p>
 <p><a name="002">2</a> Loquere ad filios Israël, et accipe ab eis virgas singulas per cognationes suas, a cunctis principibus tribuum, virgas duodecim, et uniuscujusque nomen superscribes virgæ suæ.</p>
 <p><a name="003">3</a> Nomen autem Aaron erit in tribu Levi, et una virga cunctas seorsum familias continebit:</p>
 <p><a name="004">4</a> ponesque eas in tabernaculo fderis coram testimonio, ubi loquar ad te.</p>
 <p><a name="005">5</a> Quem ex his elegero, germinabit virga ejus: et cohibebo a me querimonias filiorum Israël, quibus contra vos murmurant.</p>
 <p><a name="006">6</a> Locutusque est Moyses ad filios Israël: et dederunt ei omnes principes virgas per singulas tribus: fueruntque virgæ duodecim absque virga Aaron.</p>
 <p><a name="007">7</a> Quas cum posuisset Moyses coram Domino in tabernaculo testimonii,</p>
 <p><a name="008">8</a> sequenti die regressus invenit germinasse virgam Aaron in domo Levi: et turgentibus gemmis eruperant flores, qui, foliis dilatatis, in amygdalas deformati sunt.</p>
 <p><a name="009">9</a> Protulit ergo Moyses omnes virgas de conspectu Domini ad cunctos filios Israël: videruntque, et receperunt singuli virgas suas.</p>
 <p><a name="010">10</a> Dixitque Dominus ad Moysen: Refer virgam Aaron in tabernaculum testimonii, ut servetur ibi in signum rebellium filiorum Israël, et quiescant querelæ eorum a me, ne moriantur.</p>
 <p><a name="011">11</a> Fecitque Moyses sicut præceperat Dominus.</p>
 <p><a name="012">12</a> Dixerunt autem filii Israël ad Moysen: Ecce consumpti sumus, omnes perivimus.</p>
 <p><a name="013">13</a> Quicumque accedit ad tabernaculum Domini, moritur. Num usque ad internecionem cuncti delendi sumus?</p>
 <p></p><hr>
 <center>
 <a href="num018.htm">Next: Numbers Chapter 18</a></center>
 </body>