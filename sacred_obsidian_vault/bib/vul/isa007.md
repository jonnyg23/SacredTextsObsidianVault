<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa007.htm">Polyglot</a> 
 <a href="../kjv/isa007.htm">KJV</a> 
 <a href="../sep/isa007.htm">Sep</a> 
 <a href="../tan/isa007.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa006.htm">Previous</a> 
 <a href="isa008.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 7</h3><p><a name="001">1</a> Et factum est in diebus Achaz, filii Joathan, filii Oziæ, regis Juda, ascendit Rasin, rex Syriæ, et Phacee, filius Romeliæ, rex Israël, in Jerusalem, ad præliandum contra eam: et non potuerunt</p>
 <p><a name="002">2</a> debellare eam. Et nuntiaverunt domui David, dicentes: Requievit Syria super Ephraim. Et commotum est cor ejus, et cor populi ejus, sicut moventur ligna silvarum a facie venti.</p>
 <p><a name="003">3</a> Et dixit Dominus ad Isaiam: Egredere in occursum Achaz, tu et qui derelictus est Jasub, filius tuus, ad extremum aquæductus piscinæ superioris in via agri Fullonis;</p>
 <p><a name="004">4</a> et dices ad eum: [Vide ut sileas; noli timere,<br> et cor tuum ne formidet<br> a duabus caudis titionum fumigantium istorum,<br> in ira furoris Rasin, regis Syriæ, et filii Romeliæ;<br></p>
 <p><a name="005">5</a> eo quod consilium inierit contra te Syria in malum,<br> Ephraim, et filius Romeliæ, dicentes:<br></p>
 <p><a name="006">6</a> Ascendamus ad Judam,<br> et suscitemus eum, et avellamus eum ad nos,<br> et ponamus regem in medio ejus filium Tabeel.<br></p>
 <p><a name="007">7</a> Hæc dicit Dominus Deus:<br> Non stabit, et non erit istud;<br></p>
 <p><a name="008">8</a> sed caput Syriæ Damascus,<br> et caput Damasci Rasin;<br> et adhuc sexaginta et quinque anni,<br> et desinet Ephraim esse populus;<br></p>
 <p><a name="009">9</a> et caput Ephraim Samaria,<br> et caput Samariæ filius Romeliæ.<br> Si non credideritis, non permanebitis.]</p>
 <p><a name="010">10</a> Et adjecit Dominus loqui ad Achaz, dicens:</p>
 <p><a name="011">11</a> Pete tibi signum a Domino Deo tuo, in profundum inferni, sive in excelsum supra.</p>
 <p><a name="012">12</a> Et dixit Achaz: Non petam, et non tentabo Dominum.</p>
 <p><a name="013">13</a> Et dixit: [Audite ergo, domus David.<br> Numquid parum vobis est molestos esse hominibus,<br> quia molesti estis et Deo meo?<br></p>
 <p><a name="014">14</a> Propter hoc dabit Dominus ipse vobis signum:<br> ecce virgo concipiet, et pariet filium,<br> et vocabitur nomen ejus Emmanuel.<br></p>
 <p><a name="015">15</a> Butyrum et mel comedet,<br> ut sciat reprobare malum, et eligere bonum.<br></p>
 <p><a name="016">16</a> Quia antequam sciat puer reprobare malum et eligere bonum,<br> derelinquetur terra quam tu detestaris a facie duorum regum suorum.<br></p>
 <p><a name="017">17</a> Adducet Dominus super te, et super populum tuum,<br> et super domum patris tui,<br> dies qui non venerunt<br> a diebus separationis Ephraim a Juda,<br> cum rege Assyriorum.<br></p>
 <p><a name="018">18</a> Et erit in die illa: sibilabit Dominus<br> muscæ quæ est in extremo fluminum Ægypti,<br> et api quæ est in terra Assur;<br></p>
 <p><a name="019">19</a> et venient, et requiescent omnes<br> in torrentibus vallium,<br> et in cavernis petrarum,<br> et in omnibus frutetis, et in universis foraminibus.<br></p>
 <p><a name="020">20</a> In die illa radet Dominus<br> in novacula conducta in his qui trans flumen sunt,<br> in rege Assyriorum,<br> caput et pilos pedum,<br> et barbam universam.<br></p>
 <p><a name="021">21</a> Et erit in die illa:<br> nutriet homo vaccam boum, et duas oves,<br></p>
 <p><a name="022">22</a> et præ ubertate lactis<br> comedet butyrum;<br> butyrum enim et mel manducabit<br> omnis qui relictus fuerit in medio terræ.<br></p>
 <p><a name="023">23</a> Et erit in die illa: omnis locus ubi fuerint<br> mille vites, mille argenteis,<br> in sinas et in vepres erunt.<br></p>
 <p><a name="024">24</a> Cum sagittis et arcu ingredientur illuc:<br> vepres enim et spinæ erunt in universa terra.<br></p>
 <p><a name="025">25</a> Et omnes montes qui in sarculo sarrientur,<br> non veniet illuc terror spinarum et veprium:<br> et erit in pascua bovis, et in conculcationem pecoris.]</p>
 <p></p><hr>
 <center>
 <a href="isa008.htm">Next: Isaiah Chapter 8</a></center>
 </body>