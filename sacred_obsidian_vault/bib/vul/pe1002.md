<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pe1002.htm">Polyglot</a> 
 <a href="../gnt/pe1002.htm">GNT</a> 
 <a href="../kjv/pe1002.htm">KJV</a> 
 
 <br>
 <br><a href="pe1.htm">1 Peter Index</a><br>
  
 <a href="pe1001.htm">Previous</a> 
 <a href="pe1003.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Peter Chapter 2</h3><p><a name="001">1</a> Deponentes igitur omnem malitiam, et omnem dolum, et simulationes, et invidias, et omnes detractiones,</p>
 <p><a name="002">2</a> sicut modo geniti infantes, rationabile, sine dolo lac concupiscite: ut in eo crescatis in salutem:</p>
 <p><a name="003">3</a> si tamen gustastis quoniam dulcis est Dominus.</p>
 <p><a name="004">4</a> Ad quem accedentes lapidem vivum, ab hominibus quidem reprobatum, a Deo autem electum, et honorificatum:</p>
 <p><a name="005">5</a> et ipsi tamquam lapides vivi superædificamini, domus spiritualis, sacerdotium sanctum, offerre spirituales hostias, acceptabiles Deo per Jesum Christum.</p>
 <p><a name="006">6</a> Propter quod continet Scriptura: Ecce pono in Sion lapidem summum angularem, electum, pretiosum: et qui crediderit in eum, non confundetur.</p>
 <p><a name="007">7</a> Vobis igitur honor credentibus: non credentibus autem lapis, quem reprobaverunt ædificantes: hic factus est in caput anguli,</p>
 <p><a name="008">8</a> et lapis offensionis, et petra scandali, his qui offendunt verbo, nec credunt in quo et positi sunt.</p>
 <p><a name="009">9</a> Vos autem genus electum, regale sacerdotium, gens sancta, populus acquisitionis: ut virtutes annuntietis ejus qui de tenebris vos vocavit in admirabile lumen suum.</p>
 <p><a name="010">10</a> Qui aliquando non populus, nunc autem populus Dei: qui non consecuti misericordiam, nunc autem misericordiam consecuti.<br>
 </p>
 <p><a name="011">11</a> Carissimi, obsecro vos tamquam advenas et peregrinos abstinere vos a carnalibus desideriis, quæ militant adversus animam,</p>
 <p><a name="012">12</a> conversationem vestram inter gentes habentes bonam: ut in eo quod detrectant de vobis tamquam de malefactoribus, ex bonis operibus vos considerantes, glorificent Deum in die visitationis.</p>
 <p><a name="013">13</a> Subjecti igitur estote omni humanæ creaturæ propter Deum: sive regi quasi præcellenti:</p>
 <p><a name="014">14</a> sive ducibus tamquam ab eo missis ad vindictam malefactorum, laudem vero bonorum:</p>
 <p><a name="015">15</a> quia sic est voluntas Dei, ut benefacientes obmutescere faciatis imprudentium hominum ignorantiam:</p>
 <p><a name="016">16</a> quasi liberi, et non quasi velamen habentes malitiæ libertatem, sed sicut servi Dei.</p>
 <p><a name="017">17</a> Omnes honorate: fraternitatem diligite: Deum timete: regem honorificate.<br>
 </p>
 <p><a name="018">18</a> Servi, subditi estote in omni timore dominis, non tantum bonis et modestis, sed etiam dyscolis.</p>
 <p><a name="019">19</a> Hæc est enim gratia, si propter Dei conscientiam sustinet quis tristitias, patiens injuste.</p>
 <p><a name="020">20</a> Quæ enim est gloria, si peccantes, et colaphizati suffertis? sed si bene facientes patienter sustinetis, hæc est gratia apud Deum.</p>
 <p><a name="021">21</a> In hoc enim vocati estis: quia et Christus passus est pro nobis, vobis relinquens exemplum ut sequamini vestigia ejus:</p>
 <p><a name="022">22</a> qui peccatum non fecit, nec inventus est dolus in ore ejus:</p>
 <p><a name="023">23</a> qui cum malediceretur, non maledicebat: cum pateretur, non comminabatur: tradebat autem judicanti se injuste:</p>
 <p><a name="024">24</a> qui peccata nostra ipse pertulit in corpore suo super lignum; ut peccatis mortui, justitiæ vivamus: cujus livore sanati estis.</p>
 <p><a name="025">25</a> Eratis enim sicut oves errantes, sed conversi estis nunc ad pastorem, et episcopum animarum vestrarum.</p>
 <p></p><hr>
 <center>
 <a href="pe1003.htm">Next: 1 Peter Chapter 3</a></center>
 </body>