<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer026.htm">Polyglot</a> 
 <a href="../kjv/jer026.htm">KJV</a> 
 <a href="../sep/jer026.htm">Sep</a> 
 <a href="../tan/jer026.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer025.htm">Previous</a> 
 <a href="jer027.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 26</h3><p><a name="001">1</a> In principio regni Joakim filii Josiæ regis Juda, factum est verbum istud a Domino, dicens:</p>
 <p><a name="002">2</a> Hæc dicit Dominus: Sta in atrio domus Domini, et loqueris ad omnes civitates Juda, de quibus veniunt ut adorent in domo Domini universos sermones quos ego mandavi tibi ut loquaris ad eos: noli subtrahere verbum,</p>
 <p><a name="003">3</a> si forte audiant, et convertantur unusquisque a via sua mala, et pniteat me mali quod cogito facere eis propter malitiam studiorum eorum.</p>
 <p><a name="004">4</a> Et dices ad eos: Hæc dicit Dominus: Si non audieritis me, ut ambuletis in lege mea quam dedi vobis,</p>
 <p><a name="005">5</a> ut audiatis sermones servorum meorum prophetarum quos ego misi ad vos, de nocte consurgens, et dirigens, et non audistis:</p>
 <p><a name="006">6</a> dabo domum istam sicut Silo, et urbem hanc dabo in maledictionem cunctis gentibus terræ.</p>
 <p><a name="007">7</a> Et audierunt sacerdotes, et prophetæ, et omnis populus, Jeremiam loquentem verba hæc in domo Domini.</p>
 <p><a name="008">8</a> Cumque complesset Jeremias, loquens omnia quæ præceperat ei Dominus ut loqueretur ad universum populum, apprehenderunt eum sacerdotes, et prophetæ, et omnis populus, dicens: Morte moriatur.</p>
 <p><a name="009">9</a> Quare prophetavit in nomine Domini, dicens: Sicut Silo erit domus hæc, et urbs ista desolabitur eo quod non sit habitator? Et congregatus est omnis populus adversus Jeremiam in domo Domini.</p>
 <p><a name="010">10</a> Et audierunt principes Juda verba hæc, et ascenderunt de domo regis in domum Domini, et sederunt in introitu portæ domus Domini novæ.</p>
 <p><a name="011">11</a> Et locuti sunt sacerdotes et prophetæ ad principes, et ad omnem populum, dicentes: Judicium mortis est viro huic, quia prophetavit adversus civitatem istam, sicut audistis auribus vestris.</p>
 <p><a name="012">12</a> Et ait Jeremias ad omnes principes, et ad universum populum, dicens: Dominus misit me ut prophetarem ad domum istam, et ad civitatem hanc, omnia verba quæ audistis.</p>
 <p><a name="013">13</a> Nunc ergo bonas facite vias vestras et studia vestra, et audite vocem Domini Dei vestri, et pnitebit Dominum mali quod locutus est adversum vos.</p>
 <p><a name="014">14</a> Ego autem ecce in manibus vestris sum: facite mihi quod bonum et rectum est in oculis vestris.</p>
 <p><a name="015">15</a> Verumtamen scitote et cognoscite quod, si occideritis me, sanguinem innocentem tradetis contra vosmetipsos, et contra civitatem istam, et habitatores ejus: in veritate enim misit me Dominus ad vos, ut loquerer in auribus vestris omnia verba hæc.</p>
 <p><a name="016">16</a> Et dixerunt principes et omnis populus ad sacerdotes et ad prophetas: Non est viro huic judicium mortis, quia in nomine Domini Dei nostri locutus est ad nos.</p>
 <p><a name="017">17</a> Surrexerunt ergo viri de senioribus terræ, et dixerunt ad omnem ctum populi, loquentes:</p>
 <p><a name="018">18</a> Michæas de Morasthi fuit propheta in diebus Ezechiæ regis Juda, et ait ad omnem populum Juda, dicens: [Hæc dicit Dominus exercituum:<br> Sion quasi ager arabitur,<br> et Jerusalem in acervum lapidum erit,<br> et mons domus in excelsa silvarum.]</p>
 <p><a name="019">19</a> Numquid morte condemnavit eum Ezechias rex Juda, et omnis Juda? numquid non timuerunt Dominum, et deprecati sunt faciem Domini, et pnituit Dominum mali quod locutus fuerat adversum eos? Itaque nos facimus malum grande contra animas nostras.</p>
 <p><a name="020">20</a> Fuit quoque vir prophetans in nomine Domini, Urias filius Semei de Cariathiarim, et prophetavit adversus civitatem istam, et adversus terram hanc, juxta omnia verba Jeremiæ.</p>
 <p><a name="021">21</a> Et audivit rex Joakim, et omnes potentes et principes ejus, verba hæc, et quæsivit rex interficere eum: et audivit Urias, et timuit, fugitque, et ingressus est Ægyptum.</p>
 <p><a name="022">22</a> Et misit rex Joakim viros in Ægyptum, Elnathan filium Achobor, et viros cum eo, in Ægyptum,</p>
 <p><a name="023">23</a> et eduxerunt Uriam de Ægypto, et adduxerunt eum ad regem Joakim, et percussit eum gladio, et projecit cadaver ejus in sepulchris vulgi ignobilis.</p>
 <p><a name="024">24</a> Igitur manus Ahicam filii Saphan fuit cum Jeremia, ut non traderetur in manus populi, et interficerent eum.</p>
 <p></p><hr>
 <center>
 <a href="jer027.htm">Next: Jeremiah Chapter 27</a></center>
 </body>