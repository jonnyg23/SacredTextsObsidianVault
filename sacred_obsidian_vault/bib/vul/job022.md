<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job022.htm">Polyglot</a> 
 <a href="../kjv/job022.htm">KJV</a> 
 <a href="../sep/job022.htm">Sep</a> 
 <a href="../tan/job022.htm">Tan</a> 
 
 <br>
 <br><a href="job.htm">Job Index</a><br>
  
 <a href="job021.htm">Previous</a> 
 <a href="job023.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 22</h3><p><a name="001">1</a> Respondens autem Eliphaz Themanites, dixit:</p>
 <p><a name="002">2</a> [Numquid Deo potest comparari homo,<br> etiam cum perfectæ fuerit scientiæ?<br></p>
 <p><a name="003">3</a> Quid prodest Deo, si justus fueris?<br> aut quid ei confers, si immaculata fuerit via tua?<br></p>
 <p><a name="004">4</a> Numquid timens arguet te,<br> et veniet tecum in judicium,<br></p>
 <p><a name="005">5</a> et non propter malitiam tuam plurimam,<br> et infinitas iniquitates tuas?<br></p>
 <p><a name="006">6</a> Abstulisti enim pignus fratrum tuorum sine causa,<br> et nudos spoliasti vestibus.<br></p>
 <p><a name="007">7</a> Aquam lasso non dedisti,<br> et esurienti subtraxisti panem.<br></p>
 <p><a name="008">8</a> In fortitudine brachii tui possidebas terram,<br> et potentissimus obtinebas eam.<br></p>
 <p><a name="009">9</a> Viduas dimisisti vacuas,<br> et lacertos pupillorum comminuisti.<br></p>
 <p><a name="010">10</a> Propterea circumdatus es laqueis,<br> et conturbat te formido subita.<br></p>
 <p><a name="011">11</a> Et putabas te tenebras non visurum,<br> et impetu aquarum inundantium non oppressum iri?<br></p>
 <p><a name="012">12</a> an non cogitas quod Deus excelsior cælo sit,<br> et super stellarum verticem sublimetur?<br></p>
 <p><a name="013">13</a> Et dicis: Quid enim novit Deus?<br> et quasi per caliginem judicat.<br></p>
 <p><a name="014">14</a> Nubes latibulum ejus, nec nostra considerat,<br> et circa cardines cæli perambulat.<br></p>
 <p><a name="015">15</a> Numquid semitam sæculorum custodire cupis,<br> quam calcaverunt viri iniqui,<br></p>
 <p><a name="016">16</a> qui sublati sunt ante tempus suum,<br> et fluvius subvertit fundamentum eorum?<br></p>
 <p><a name="017">17</a> Qui dicebant Deo: Recede a nobis:<br> et quasi nihil posset facere Omnipotens, æstimabant eum,<br></p>
 <p><a name="018">18</a> cum ille implesset domos eorum bonis:<br> quorum sententia procul sit a me.<br></p>
 <p><a name="019">19</a> Videbunt justi, et lætabuntur,<br> et innocens subsannabit eos:<br></p>
 <p><a name="020">20</a> nonne succisa est erectio eorum?<br> et reliquias eorum devoravit ignis?<br></p>
 <p><a name="021">21</a> Acquiesce igitur ei, et habeto pacem,<br> et per hæc habebis fructus optimos.<br></p>
 <p><a name="022">22</a> Suscipe ex ore illius legem,<br> et pone sermones ejus in corde tuo.<br></p>
 <p><a name="023">23</a> Si reversus fueris ad Omnipotentem, ædificaberis,<br> et longe facies iniquitatem a tabernaculo tuo.<br></p>
 <p><a name="024">24</a> Dabit pro terra silicem,<br> et pro silice torrentes aureos.<br></p>
 <p><a name="025">25</a> Eritque Omnipotens contra hostes tuos,<br> et argentum coacervabitur tibi.<br></p>
 <p><a name="026">26</a> Tunc super Omnipotentem deliciis afflues,<br> et elevabis ad Deum faciem tuam.<br></p>
 <p><a name="027">27</a> Rogabis eum, et exaudiet te,<br> et vota tua reddes.<br></p>
 <p><a name="028">28</a> Decernes rem, et veniet tibi,<br> et in viis tuis splendebit lumen.<br></p>
 <p><a name="029">29</a> Qui enim humiliatus fuerit, erit in gloria,<br> et qui inclinaverit oculos, ipse salvabitur.<br></p>
 <p><a name="030">30</a> Salvabitur innocens:<br> salvabitur autem in munditia manuum suarum.]</p>
 <p></p><hr>
 <center>
 <a href="job023.htm">Next: Job Chapter 23</a></center>
 </body>