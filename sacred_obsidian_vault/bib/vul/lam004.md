<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lam004.htm">Polyglot</a> 
 <a href="../kjv/lam004.htm">KJV</a> 
 <a href="../sep/lam004.htm">Sep</a> 
 <a href="../tan/lam004.htm">Tan</a> 
 
 <br>
 <br><a href="lam.htm">Lamentations Index</a><br>
  
 <a href="lam003.htm">Previous</a> 
 <a href="lam005.htm">Next</a> 
 </center>
 <hr>
 
 <h3 align="CENTER">Vulgate (Latin): Lamentations Chapter 4</h3><p><a name="001">1</a> [<aleph>Quomodo obscuratum est aurum,<br> mutatus est color optimus!<br> dispersi sunt lapides sanctuarii<br> in capite omnium platearum!<br></aleph></p>
 <p><a name="002">2</a> <beth>Filii Sion inclyti,<br> et amicti auro primo:<br> quomodo reputati sunt in vasa testea,<br> opus manuum figuli!<br></beth></p>
 <p><a name="003">3</a> <ghimel>Sed et lamiæ nudaverunt mammam,<br> lactaverunt catulos suos:<br> filia populi mei crudelis<br> quasi struthio in deserto.<br></ghimel></p>
 <p><a name="004">4</a> <daleth>Adhæsit lingua lactentis<br> ad palatum ejus in siti;<br> parvuli petierunt panem,<br> et non erat qui frangeret eis.<br></daleth></p>
 <p><a name="005">5</a> <he>Qui vescebantur voluptuose,<br> interierunt in viis;<br> qui nutriebantur in croceis,<br> amplexati sunt stercora.<br></he></p>
 <p><a name="006">6</a> <vau>Et major effecta est iniquitas filiæ populi mei<br> peccato Sodomorum,<br> quæ subversa est in momento,<br> et non ceperunt in ea manus.<br></vau></p>
 <p><a name="007">7</a> <zain>Candidiores Nazaræi ejus nive,<br> nitidiores lacte,<br> rubicundiores ebore antiquo,<br> sapphiro pulchriores.<br></zain></p>
 <p><a name="008">8</a> <heth>Denigrata est super carbones facies eorum<br> et non sunt cogniti in plateis;<br> adhæsit cutis eorum ossibus:<br> aruit, et facta est quasi lignum.<br></heth></p>
 <p><a name="009">9</a> <teth>Melius fuit occisis gladio<br> quam interfectis fame,<br> quoniam isti extabuerunt consumpti<br> a sterilitate terræ.<br></teth></p>
 <p><a name="010">10</a> <jod>Manus mulierum misericordium<br> coxerunt filios suos;<br> facti sunt cibus earum<br> in contritione filiæ populi mei.<br></jod></p>
 <p><a name="011">11</a> <caph>Complevit Dominus furorem suum,<br> effudit iram indignationis suæ:<br> et succendit ignem in Sion,<br> et devoravit fundamenta ejus.<br></caph></p>
 <p><a name="012">12</a> <lamed>Non crediderunt reges terræ,<br> et universi habitatores orbis,<br> quoniam ingrederetur hostis et inimicus<br> per portas Jerusalem.<br></lamed></p>
 <p><a name="013">13</a> <mem>Propter peccata prophetarum ejus,<br> et iniquitates sacerdotum ejus,<br> qui effuderunt in medio ejus<br> sanguinem justorum.<br></mem></p>
 <p><a name="014">14</a> <nun>Erraverunt cæci in plateis,<br> polluti sunt in sanguine;<br> cumque non possent,<br> tenuerunt lacinias suas.<br></nun></p>
 <p><a name="015">15</a> <samech>Recedite polluti, clamaverunt eis;<br> recedite, abite, nolite tangere:<br> jurgati quippe sunt, et commoti dixerunt inter gentes:<br> Non addet ultra ut habitet in eis.<br></samech></p>
 <p><a name="016">16</a> <phe>Facies Domini divisit eos,<br> non addet ut respiciat eos;<br> facies sacerdotum non erubuerunt,<br> neque senum miserti sunt.<br></phe></p>
 <p><a name="017">17</a> <ain>Cum adhuc subsisteremus, defecerunt oculi nostri<br> ad auxilium nostrum vanum;<br> cum respiceremus attenti ad gentem<br> quæ salvare non poterat.<br></ain></p>
 <p><a name="018">18</a> <sade>Lubricaverunt vestigia nostra<br> in itinere platearum nostrarum;<br> appropinquavit finis noster, completi sunt dies nostri,<br> quia venit finis noster.<br></sade></p>
 <p><a name="019">19</a> <coph>Velociores fuerunt persecutores nostri<br> aquilis cæli;<br> super montes persecuti sunt nos,<br> in deserto insidiati sunt nobis.<br></coph></p>
 <p><a name="020">20</a> <res>Spiritus oris nostri, christus Dominus,<br> captus est in peccatis nostris,<br> cui diximus: In umbra tua<br> vivemus in gentibus.<br></res></p>
 <p><a name="021">21</a> <sin>Gaude et lætare, filia Edom,<br> quæ habitas in terra Hus!<br> ad te quoque perveniet calix: inebriaberis,<br> atque nudaberis.<br></sin></p>
 <p><a name="022">22</a> <thau>Completa est iniquitas tua, filia Sion:<br> non addet ultra ut transmigret te.<br> Visitavit iniquitatem tuam, filia Edom;<br> discooperuit peccata tua.]</thau></p>
 <p></p><hr>
 <center>
 <a href="lam005.htm">Next: Lamentations Chapter 5</a></center>
 </body>