<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir020.htm">Polyglot</a> 
 <a href="../apo/sir020.htm">Apo</a> 
 <a href="../sep/sir020.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir019.htm">Previous</a> 
 <a href="sir021.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 20</h3><p><a name="001">1</a> [Quam bonum est arguere, quam irasci,<br> et confitentem in oratione non prohibere!<br></p>
 <p><a name="002">2</a> Concupiscentia spadonis devirginabit juvenculam:<br></p>
 <p><a name="003">3</a> sic qui facit per vim judicium iniquum.<br></p>
 <p><a name="004">4</a> Quam bonum est correptum manifestare pnitentiam!<br> sic enim effugies voluntarium peccatum.<br></p>
 <p><a name="005">5</a> Est tacens qui invenitur sapiens:<br> et est odibilis qui procax est ad loquendum.<br></p>
 <p><a name="006">6</a> Est tacens non habens sensum loquelæ:<br> et est tacens sciens tempus aptum.<br></p>
 <p><a name="007">7</a> Homo sapiens tacebit usque ad tempus:<br> lascivus autem et imprudens non servabunt tempus.<br></p>
 <p><a name="008">8</a> Qui multis utitur verbis lædet animam suam:<br> et qui potestatem sibi sumit injuste, odietur.<br></p>
 <p><a name="009">9</a> Est processio in malis viro indisciplinato,<br> et est inventio in detrimentum.<br></p>
 <p><a name="010">10</a> Est datum quod non est utile,<br> et est datum cujus retributio duplex.<br></p>
 <p><a name="011">11</a> Est propter gloriam minoratio,<br> et est qui ab humilitate levabit caput.<br></p>
 <p><a name="012">12</a> Est qui multa redimat modico pretio,<br> et restituens ea in septuplum.<br></p>
 <p><a name="013">13</a> Sapiens in verbis seipsum amabilem facit:<br> gratiæ autem fatuorum effundentur.<br></p>
 <p><a name="014">14</a> Datus insipientis non erit utilis tibi:<br> oculi enim illius septemplices sunt.<br></p>
 <p><a name="015">15</a> Exigua dabit, et multa improperabit:<br> et apertio oris illius inflammatio est.<br></p>
 <p><a name="016">16</a> Hodie fneratur quis, et cras expetit:<br> odibilis est homo hujusmodi.<br></p>
 <p><a name="017">17</a> Fatuo non erit amicus,<br> et non erit gratia bonis illius:<br></p>
 <p><a name="018">18</a> qui enim edunt panem illius, falsæ linguæ sunt.<br> Quoties et quanti irridebunt eum!<br></p>
 <p><a name="019">19</a> neque enim quod habendum erat directo sensu distribuit;<br> similiter et quod non erat habendum.<br></p>
 <p><a name="020">20</a> Lapsus falsæ linguæ quasi qui in pavimento cadens:<br> sic casus malorum festinanter veniet.<br></p>
 <p><a name="021">21</a> Homo acharis quasi fabula vana,<br> in ore indisciplinatorum assidua erit.<br></p>
 <p><a name="022">22</a> Ex ore fatui reprobabitur parabola:<br> non enim dicit illam in tempore suo.]<br>
 </p>
 <p><a name="023">23</a> [Est qui vetatur peccare præ inopia,<br> et in requie sua stimulabitur.<br></p>
 <p><a name="024">24</a> Est qui perdet animam suam præ confusione,<br> et ab imprudenti persona perdet eam:<br> personæ autem acceptione perdet se.<br></p>
 <p><a name="025">25</a> Est qui præ confusione promittit amico,<br> et lucratus est eum inimicum gratis.<br></p>
 <p><a name="026">26</a> Opprobrium nequam in homine mendacium:<br> et in ore indisciplinatorum assidue erit.<br></p>
 <p><a name="027">27</a> Potior fur quam assiduitas viri mendacis:<br> perditionem autem ambo hæreditabunt.<br></p>
 <p><a name="028">28</a> Mores hominum mendacium sine honore,<br> et confusio illorum cum ipsis sine intermissione.<br></p>
 <p><a name="029">29</a> Sapiens in verbis producet seipsum,<br> et homo prudens placebit magnatis.<br></p>
 <p><a name="030">30</a> Qui operatur terram suam inaltabit acervum frugum,<br> et qui operatur justitiam, ipse exaltabitur:<br> qui vero placet magnatis effugiet iniquitatem.<br></p>
 <p><a name="031">31</a> Xenia et dona excæcant oculos judicum,<br> et quasi mutus, in ore avertit correptiones eorum.<br></p>
 <p><a name="032">32</a> Sapientia absconsa, et thesaurus invisus,<br> quæ utilitas in utrisque?<br></p>
 <p><a name="033">33</a> Melior est qui celat insipientiam suam,<br> quam homo qui abscondit sapientiam suam.]</p>
 <p></p><hr>
 <center>
 <a href="sir021.htm">Next: Sirach Chapter 21</a></center>
 </body>