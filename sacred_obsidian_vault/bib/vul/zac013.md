<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac013.htm">Polyglot</a> 
 <a href="../kjv/zac013.htm">KJV</a> 
 <a href="../sep/zac013.htm">Sep</a> 
 <a href="../tan/zac013.htm">Tan</a> 
 
 <br>
 <br><a href="zac.htm">Zechariah Index</a><br>
  
 <a href="zac012.htm">Previous</a> 
 <a href="zac014.htm">Next</a> 
 </center>
 <hr>
 
 <h3 align="CENTER">Vulgate (Latin): Zechariah Chapter 13</h3><p><a name="001">1</a> [In die illa erit fons patens domui David et habitantibus Jerusalem,<br> in ablutionem peccatoris et menstruatæ.<br></p>
 <p><a name="002">2</a> Et erit in die illa, dicit Dominus exercituum:<br> disperdam nomina idolorum de terra,<br> et non memorabuntur ultra:<br> et pseudoprophetas, et spiritum immundum auferam de terra.<br></p>
 <p><a name="003">3</a> Et erit: cum prophetaverit quispiam ultra,<br> dicent ei pater ejus et mater ejus, qui genuerunt eum:<br> Non vives, quia mendacium locutus es in nomine Domini:<br> et configent eum pater ejus et mater ejus, genitores ejus,<br> cum prophetaverit.<br></p>
 <p><a name="004">4</a> Et erit: in die illa confundentur prophetæ,<br> unusquisque ex visione sua cum prophetaverit:<br> nec operientur pallio saccino, ut mentiantur:<br></p>
 <p><a name="005">5</a> sed dicet: Non sum propheta:<br> homo agricola ego sum,<br> quoniam Adam exemplum meum ab adolescentia mea.<br></p>
 <p><a name="006">6</a> Et dicetur ei: Quid sunt plagæ istæ in medio manuum tuarum?<br> Et dicet: His plagatus sum in domo eorum qui diligebant me.]<br>
 </p>
 <p><a name="007">7</a> Framea, suscitare super pastorem meum, et super virum cohærentem mihi, dicit Dominus exercituum: percute pastorem, et dispergentur oves: et convertam manum meam ad parvulos.</p>
 <p><a name="008">8</a> Et erunt in omni terra, dicit Dominus: partes duæ in ea dispergentur, et deficient: et tertia pars relinquetur in ea.</p>
 <p><a name="009">9</a> Et ducam tertiam partem per ignem, et uram eos sicut uritur argentum, et probabo eos sicut probatur aurum. Ipse vocabit nomen meum, et ego exaudiam eum. Dicam: Populus meus es: et ipse dicet: Dominus Deus meus.</p>
 <p></p><hr>
 <center>
 <a href="zac014.htm">Next: Zechariah Chapter 14</a></center>
 </body>