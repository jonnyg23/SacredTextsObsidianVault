<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1003.htm">Polyglot</a> 
 <a href="../kjv/kg1003.htm">KJV</a> 
 <a href="../sep/kg1003.htm">Sep</a> 
 <a href="../tan/kg1003.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="kg1002.htm">Previous</a> 
 <a href="kg1004.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 3</h3><p><a name="001">1</a> Confirmatum est igitur regnum in manu Salomonis, et affinitate conjunctus est Pharaoni regi Ægypti: accepit namque filiam ejus, et adduxit in civitatem David, donec compleret ædificans domum suam, et domum Domini, et murum Jerusalem per circuitum.</p>
 <p><a name="002">2</a> Attamen populus immolabat in excelsis: non enim ædificatum erat templum nomini Domini usque in diem illum.</p>
 <p><a name="003">3</a> Dilexit autem Salomon Dominum, ambulans in præceptis David patris sui, excepto quod in excelsis immolabat, et accendebat thymiama.</p>
 <p><a name="004">4</a> Abiit itaque in Gabaon, ut immolaret ibi: illud quippe erat excelsum maximum: mille hostias in holocaustum obtulit Salomon super altare illud in Gabaon.</p>
 <p><a name="005">5</a> Apparuit autem Dominus Salomoni per somnium nocte, dicens: Postula quod vis ut dem tibi.</p>
 <p><a name="006">6</a> Et ait Salomon: Tu fecisti cum servo tuo David patre meo misericordiam magnam, sicut ambulavit in conspectu tuo in veritate et justitia, et recto corde tecum: custodisti ei misericordiam tuam grandem, et dedisti ei filium sedentem super thronum ejus, sicut est hodie.</p>
 <p><a name="007">7</a> Et nunc Domine Deus, tu regnare fecisti servum tuum pro David patre meo: ego autem sum puer parvulus, et ignorans egressum et introitum meum.</p>
 <p><a name="008">8</a> Et servus tuus in medio est populi quem elegisti, populi infiniti, qui numerari et supputari non potest præ multitudine.</p>
 <p><a name="009">9</a> Dabis ergo servo tuo cor docile, ut populum tuum judicare possit, et discernere inter bonum et malum. Quis enim poterit judicare populum istum, populum tuum hunc multum?<br>
 </p>
 <p><a name="010">10</a> Placuit ergo sermo coram Domino, quod Salomon postulasset hujuscemodi rem.</p>
 <p><a name="011">11</a> Et dixit Dominus Salomoni: Quia postulasti verbum hoc, et non petisti tibi dies multos, nec divitias, aut animas inimicorum tuorum, sed postulasti tibi sapientiam ad discernendum judicium:</p>
 <p><a name="012">12</a> ecce feci tibi secundum sermones tuos, et dedi tibi cor sapiens et intelligens, in tantum ut nullus ante te similis tui fuerit, nec post te surrecturus sit.</p>
 <p><a name="013">13</a> Sed et hæc quæ non postulasti, dedi tibi: divitias scilicet, et gloriam, ut nemo fuerit similis tui in regibus cunctis retro diebus.</p>
 <p><a name="014">14</a> Si autem ambulaveris in viis meis, et custodieris præcepta mea et mandata mea, sicut ambulavit pater tuus, longos faciam dies tuos.</p>
 <p><a name="015">15</a> Igitur evigilavit Salomon, et intellexit quod esset somnium: cumque venisset Jerusalem, stetit coram arca fderis Domini, et obtulit holocausta, et fecit victimas pacificas, et grande convivium universis famulis suis.<br>
 </p>
 <p><a name="016">16</a> Tunc venerunt duæ mulieres meretrices ad regem, steteruntque coram eo:</p>
 <p><a name="017">17</a> quarum una ait: Obsecro, mi domine: ego et mulier hæc habitabamus in domo una, et peperi apud eam in cubiculo.</p>
 <p><a name="018">18</a> Tertia autem die postquam ego peperi, peperit et hæc: et eramus simul, nullusque alius nobiscum in domo, exceptis nobis duabus.</p>
 <p><a name="019">19</a> Mortuus est autem filius mulieris hujus nocte: dormiens quippe oppressit eum.</p>
 <p><a name="020">20</a> Et consurgens intempestæ noctis silentio, tulit filium meum de latere meo, ancillæ tuæ dormientis, et collocavit in sinu suo: suum autem filium, qui erat mortuus, posuit in sinu meo.</p>
 <p><a name="021">21</a> Cumque surrexissem mane ut darem lac filio meo, apparuit mortuus: quem diligentius intuens clara luce, deprehendi non esse meum quem genueram.</p>
 <p><a name="022">22</a> Responditque altera mulier: Non est ita ut dicis, sed filius tuus mortuus est, meus autem vivit. E contrario illa dicebat: Mentiris: filius quippe meus vivit, et filius tuus mortuus est. Atque in hunc modum contendebant coram rege.</p>
 <p><a name="023">23</a> Tunc rex ait: Hæc dicit: Filius meus vivit, et filius tuus mortuus est: et ista respondit: Non, sed filius tuus mortuus est, meus autem vivit.</p>
 <p><a name="024">24</a> Dixit ergo rex: Afferte mihi gladium. Cumque attulissent gladium coram rege,</p>
 <p><a name="025">25</a> Dividite, inquit, infantem vivum in duas partes, et date dimidiam partem uni, et dimidiam partem alteri.</p>
 <p><a name="026">26</a> Dixit autem mulier, cujus filius erat vivus, ad regem (commota sunt quippe viscera ejus super filio suo): Obsecro, domine, date illi infantem vivum, et nolite interficere eum. E contrario illa dicebat: Nec mihi nec tibi sit, sed dividatur.</p>
 <p><a name="027">27</a> Respondit rex, et ait: Date huic infantem vivum, et non occidatur: hæc est enim mater ejus.</p>
 <p><a name="028">28</a> Audivit itaque omnis Israël judicium quod judicasset rex, et timuerunt regem, videntes sapientiam Dei esse in eo ad faciendum judicium.</p>
 <p></p><hr>
 <center>
 <a href="kg1004.htm">Next: 1 Kings Chapter 4</a></center>
 </body>