<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo015.htm">Polyglot</a> 
 <a href="../kjv/exo015.htm">KJV</a> 
 <a href="../sep/exo015.htm">Sep</a> 
 <a href="../tan/exo015.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo014.htm">Previous</a> 
 <a href="exo016.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 15</h3><p><a name="001">1</a> Tunc cecinit Moyses et filii Israël carmen hoc Domino, et dixerunt: [Cantemus Domino: gloriose enim magnificatus est,<br> equum et ascensorem dejecit in mare.<br></p>
 <p><a name="002">2</a> Fortitudo mea, et laus mea Dominus,<br> et factus est mihi in salutem:<br> iste Deus meus, et glorificabo eum:<br> Deus patris mei, et exaltabo eum.<br></p>
 <p><a name="003">3</a> Dominus quasi vir pugnator,<br> Omnipotens nomen ejus,<br></p>
 <p><a name="004">4</a> currus Pharaonis et exercitum ejus projecit in mare:<br> electi principes ejus submersi sunt in mari Rubro.<br></p>
 <p><a name="005">5</a> Abyssi operuerunt eos;<br> descenderunt in profundum quasi lapis.<br></p>
 <p><a name="006">6</a> Dextera tua, Domine, magnificata est in fortitudine:<br> dextera tua, Domine, percussit inimicum.<br></p>
 <p><a name="007">7</a> Et in multitudine gloriæ tuæ deposuisti adversarios tuos:<br> misisti iram tuam, quæ devoravit eos sicut stipulam.<br></p>
 <p><a name="008">8</a> Et in spiritu furoris tui congregatæ sunt aquæ:<br> stetit unda fluens, congregata sunt abyssi in medio mari.<br></p>
 <p><a name="009">9</a> Dixit inimicus: Persequar et comprehendam,<br> dividam spolia, implebitur anima mea:<br> evaginabo gladium meum, interficiet eos manus mea.<br></p>
 <p><a name="010">10</a> Flavit spiritus tuus, et operuit eos mare:<br> submersi sunt quasi plumbum in aquis vehementibus.<br></p>
 <p><a name="011">11</a> Quis similis tui in fortibus, Domine?<br> quis similis tui, magnificus in sanctitate,<br> terribilis atque laudabilis, faciens mirabilia?<br></p>
 <p><a name="012">12</a> Extendisti manum tuam, et devoravit eos terra.<br></p>
 <p><a name="013">13</a> Dux fuisti in misericordia tua populo quem redemisti:<br> et portasti eum in fortitudine tua, ad habitaculum sanctum tuum.<br></p>
 <p><a name="014">14</a> Ascenderunt populi, et irati sunt:<br> dolores obtinuerunt habitatores Philisthiim.<br></p>
 <p><a name="015">15</a> Tunc conturbati sunt principes Edom,<br> robustos Moab obtinuit tremor:<br> obriguerunt omnes habitatores Chanaan.<br></p>
 <p><a name="016">16</a> Irruat super eos formido et pavor, in magnitudine brachii tui:<br> fiant immobiles quasi lapis,<br> donec pertranseat populus tuus, Domine,<br> donec pertranseat populus tuus iste, quem possedisti.<br></p>
 <p><a name="017">17</a> Introduces eos, et plantabis in monte hæreditatis tuæ,<br> firmissimo habitaculo tuo quod operatus es, Domine:<br> sanctuarium tuum, Domine, quod firmaverunt manus tuæ.<br></p>
 <p><a name="018">18</a> Dominus regnabit in æternum et ultra.<br></p>
 <p><a name="019">19</a> Ingressus est enim eques Pharao<br> cum curribus et equitibus ejus in mare:<br> et reduxit super eos Dominus<br> aquas maris:<br> filii autem Israël ambulaverunt per siccum in medio ejus.]</p>
 <p><a name="020">20</a> Sumpsit ergo Maria prophetissa, soror Aaron, tympanum in manu sua: egressæque sunt omnes mulieres post eam cum tympanis et choris,</p>
 <p><a name="021">21</a> quibus præcinebat, dicens: [Cantemus Domino, gloriose enim magnificatus est:<br> equum et ascensorem ejus dejecit in mare.]<br>
 </p>
 <p><a name="022">22</a> Tulit autem Moyses Israël de mari Rubro, et egressi sunt in desertum Sur: ambulaveruntque tribus diebus per solitudinem, et non inveniebant aquam.</p>
 <p><a name="023">23</a> Et venerunt in Mara, nec poterant bibere aquas de Mara, eo quod essent amaræ: unde et congruum loco nomen imposuit, vocans illum Mara, id est, amaritudinem.</p>
 <p><a name="024">24</a> Et murmuravit populus contra Moysen, dicens: Quid bibemus?</p>
 <p><a name="025">25</a> At ille clamavit ad Dominum, qui ostendit ei lignum: quod cum misisset in aquas, in dulcedinem versæ sunt: ibi constituit ei præcepta, atque judicia, et ibi tentavit eum,</p>
 <p><a name="026">26</a> dicens: Si audieris vocem Domini Dei tui, et quod rectum est coram eo feceris, et obedieris mandatis ejus, custodierisque omnia præcepta illius, cunctum languorem, quem posui in Ægypto, non inducam super te: ego enim Dominus sanator tuus.</p>
 <p><a name="027">27</a> Venerunt autem in Elim filii Israël, ubi erant duodecim fontes aquarum, et septuaginta palmæ: et castrametati sunt juxta aquas.</p>
 <p></p><hr>
 <center>
 <a href="exo016.htm">Next: Exodus Chapter 16</a></center>
 </body>