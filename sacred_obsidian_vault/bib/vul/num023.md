<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num023.htm">Polyglot</a> 
 <a href="../kjv/num023.htm">KJV</a> 
 <a href="../sep/num023.htm">Sep</a> 
 <a href="../tan/num023.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num022.htm">Previous</a> 
 <a href="num024.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 23</h3><p><a name="001">1</a> Dixitque Balaam ad Balac: Ædifica mihi hic septem aras, et para totidem vitulos, ejusdemque numeri arietes.</p>
 <p><a name="002">2</a> Cumque fecisset juxta sermonem Balaam, imposuerunt simul vitulum et arietem super aram.</p>
 <p><a name="003">3</a> Dixitque Balaam ad Balac: Sta paulisper juxta holocaustum tuum, donec vadam, si forte occurrat mihi Dominus, et quodcumque imperaverit, loquar tibi.</p>
 <p><a name="004">4</a> Cumque abiisset velociter, occurrit illi Deus. Locutusque ad eum Balaam: Septem, inquit, aras erexi, et imposui vitulum et arietem desuper.</p>
 <p><a name="005">5</a> Dominus autem posuit verbum in ore ejus, et ait: Revertere ad Balac, et hæc loqueris.</p>
 <p><a name="006">6</a> Reversus invenit stantem Balac juxta holocaustum suum, et omnes principes Moabitarum:</p>
 <p><a name="007">7</a> assumptaque parabola sua, dixit: [De Aram adduxit me Balac<br> rex Moabitarum, de montibus orientis:<br> Veni, inquit, et maledic Jacob;<br> propera, et detestare Israël.<br></p>
 <p><a name="008">8</a> Quomodo maledicam, cui non maledixit Deus?<br> qua ratione detester, quem Dominus non detestatur?<br></p>
 <p><a name="009">9</a> De summis silicibus videbo eum,<br> et de collibus considerabo illum.<br> Populus solus habitabit,<br> et inter gentes non reputabitur.<br></p>
 <p><a name="010">10</a> Quis dinumerare possit pulverem Jacob,<br> et nosse numerum stirpis Israël?<br> Moriatur anima mea morte justorum,<br> et fiant novissima mea horum similia.]<br>
 </p>
 <p><a name="011">11</a> Dixitque Balac ad Balaam: Quid est hoc quod agis? ut malediceres inimicis meis vocavi te, et tu e contrario benedicis eis.</p>
 <p><a name="012">12</a> Cui ille respondit: Num aliud possum loqui, nisi quod jusserit Dominus?</p>
 <p><a name="013">13</a> Dixit ergo Balac: Veni mecum in alterum locum unde partem Israël videas, et totum videre non possis: inde maledicito ei.</p>
 <p><a name="014">14</a> Cumque duxisset eum in locum sublimem, super verticem montis Phasga, ædificavit Balaam septem aras, et impositis supra vitulo atque ariete,</p>
 <p><a name="015">15</a> dixit ad Balac: Sta hic juxta holocaustum tuum, donec ego obvius pergam.</p>
 <p><a name="016">16</a> Cui cum Dominus occurrisset, posuissetque verbum in ore ejus, ait: Revertere ad Balac, et hæc loqueris ei.</p>
 <p><a name="017">17</a> Reversus invenit eum stantem juxta holocaustum suum, et principes Moabitarum cum eo. Ad quem Balac: Quid, inquit, locutus est Dominus?</p>
 <p><a name="018">18</a> At ille, assumpta parabola sua, ait: [Sta, Balac, et ausculta; audi, fili Sephor:<br></p>
 <p><a name="019">19</a> non est Deus quasi homo, ut mentiatur,<br> nec ut filius hominis, ut mutetur.<br> Dixit ergo, et non faciet?<br> locutus est, et non implebit?<br></p>
 <p><a name="020">20</a> Ad benedicendum adductus sum:<br> benedictionem prohibere non valeo.<br></p>
 <p><a name="021">21</a> Non est idolum in Jacob,<br> nec videtur simulacrum in Israël.<br> Dominus Deus ejus cum eo est,<br> et clangor victoriæ regis in illo.<br></p>
 <p><a name="022">22</a> Deus eduxit illum de Ægypto,<br> cujus fortitudo similis est rhinocerotis.<br></p>
 <p><a name="023">23</a> Non est augurium in Jacob,<br> nec divinatio in Israël:<br> temporibus suis dicetur Jacob et Israëli quid operatus sit Deus.<br></p>
 <p><a name="024">24</a> Ecce populus ut leæna consurget,<br> et quasi leo erigetur:<br> non accubabit donec devoret prædam,<br> et occisorum sanguinem bibat.]<br>
 </p>
 <p><a name="025">25</a> Dixitque Balac ad Balaam: Nec maledicas ei, nec benedicas.</p>
 <p><a name="026">26</a> Et ille ait: Nonne dixi tibi quod quidquid mihi Deus imperaret, hoc facerem?</p>
 <p><a name="027">27</a> Et ait Balac ad eum: Veni, et ducam te ad alium locum: si forte placeat Deo ut inde maledicas eis.</p>
 <p><a name="028">28</a> Cumque duxisset eum super verticem montis Phogor, qui respicit solitudinem,</p>
 <p><a name="029">29</a> dixit ei Balaam: Ædifica mihi hic septem aras, et para totidem vitulos, ejusdemque numeri arietes.</p>
 <p><a name="030">30</a> Fecit Balac ut Balaam dixerat: imposuitque vitulos et arietes per singulas aras.</p>
 <p></p><hr>
 <center>
 <a href="num024.htm">Next: Numbers Chapter 24</a></center>
 </body>