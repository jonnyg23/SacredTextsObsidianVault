<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa054.htm">Polyglot</a> 
 <a href="../kjv/psa054.htm">KJV</a> 
 <a href="../sep/psa054.htm">Sep</a> 
 <a href="../tan/psa054.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa053.htm">Previous</a> 
 <a href="psa055.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 54</h3><p><a name="001">1</a> In finem, in carminibus. Intellectus David.</p>
 <p><a name="002">2</a> [Exaudi, Deus, orationem meam,<br> et ne despexeris deprecationem meam:<br></p>
 <p><a name="003">3</a> intende mihi, et exaudi me.<br> Contristatus sum in exercitatione mea,<br> et conturbatus sum<br></p>
 <p><a name="004">4</a> a voce inimici, et a tribulatione peccatoris.<br> Quoniam declinaverunt in me iniquitates,<br> et in ira molesti erant mihi.<br></p>
 <p><a name="005">5</a> Cor meum conturbatum est in me,<br> et formido mortis cecidit super me.<br></p>
 <p><a name="006">6</a> Timor et tremor venerunt super me,<br> et contexerunt me tenebræ.<br></p>
 <p><a name="007">7</a> Et dixi: Quis dabit mihi pennas sicut columbæ,<br> et volabo, et requiescam?<br></p>
 <p><a name="008">8</a> Ecce elongavi fugiens,<br> et mansi in solitudine.<br></p>
 <p><a name="009">9</a> Exspectabam eum qui salvum me fecit<br> a pusillanimitate spiritus, et tempestate.<br></p>
 <p><a name="010">10</a> Præcipita, Domine; divide linguas eorum:<br> quoniam vidi iniquitatem et contradictionem in civitate.<br></p>
 <p><a name="011">11</a> Die ac nocte circumdabit eam super muros ejus iniquitas;<br> et labor in medio ejus,<br></p>
 <p><a name="012">12</a> et injustitia:<br> et non defecit de plateis ejus usura et dolus.<br></p>
 <p><a name="013">13</a> Quoniam si inimicus meus maledixisset mihi,<br> sustinuissem utique.<br> Et si is qui oderat me super me magna locutus fuisset,<br> abscondissem me forsitan ab eo.<br></p>
 <p><a name="014">14</a> Tu vero homo unanimis,<br> dux meus, et notus meus:<br></p>
 <p><a name="015">15</a> qui simul mecum dulces capiebas cibos;<br> in domo Dei ambulavimus cum consensu.<br></p>
 <p><a name="016">16</a> Veniat mors super illos,<br> et descendant in infernum viventes:<br> quoniam nequitiæ in habitaculis eorum, in medio eorum.<br></p>
 <p><a name="017">17</a> Ego autem ad Deum clamavi,<br> et Dominus salvabit me.<br></p>
 <p><a name="018">18</a> Vespere, et mane, et meridie, narrabo, et annuntiabo;<br> et exaudiet vocem meam.<br></p>
 <p><a name="019">19</a> Redimet in pace animam meam ab his qui appropinquant mihi:<br> quoniam inter multos erant mecum.<br></p>
 <p><a name="020">20</a> Exaudiet Deus, et humiliabit illos,<br> qui est ante sæcula.<br> Non enim est illis commutatio,<br> et non timuerunt Deum.<br></p>
 <p><a name="021">21</a> Extendit manum suam in retribuendo;<br> contaminaverunt testamentum ejus:<br></p>
 <p><a name="022">22</a> divisi sunt ab ira vultus ejus,<br> et appropinquavit cor illius.<br> Molliti sunt sermones ejus super oleum;<br> et ipsi sunt jacula.<br></p>
 <p><a name="023">23</a> Jacta super Dominum curam tuam, et ipse te enutriet;<br> non dabit in æternum fluctuationem justo.<br></p>
 <p><a name="024">24</a> Tu vero, Deus, deduces eos in puteum interitus.<br> Viri sanguinum et dolosi non dimidiabunt dies suos;<br> ego autem sperabo in te, Domine.]</p>
 <p></p><hr>
 <center>
 <a href="psa055.htm">Next: Psalms Chapter 55</a></center>
 </body>