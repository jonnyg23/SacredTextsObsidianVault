<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hab001.htm">Polyglot</a> 
 <a href="../kjv/hab001.htm">KJV</a> 
 <a href="../sep/hab001.htm">Sep</a> 
 <a href="../tan/hab001.htm">Tan</a> 
 
 <br>
 <br><a href="hab.htm">Habakkuk Index</a><br>
  
 <a href="nah003.htm">Previous</a> 
 <a href="hab002.htm">Next</a> 
 </center>
 <hr>
 
 <h3 align="CENTER">Vulgate (Latin): Habakkuk Chapter 1</h3><p><a name="001">1</a> Onus quod vidit Habacuc propheta.<br>
 </p>
 <p><a name="002">2</a> [Usquequo, Domine, clamabo,<br> et non exaudies?<br> vociferabor ad te, vim patiens,<br> et non salvabis?<br></p>
 <p><a name="003">3</a> Quare ostendisti mihi iniquitatem et laborem,<br> videre prædam et injustitiam contra me?<br> Et factum est judicium, et contradictio potentior.<br></p>
 <p><a name="004">4</a> Propter hoc lacerata est lex,<br> et non pervenit usque ad finem judicium;<br> quia impius prævalet adversus justum,<br> propterea egreditur judicium perversum.<br></p>
 <p><a name="005">5</a> Aspicite in gentibus, et videte;<br> admiramini, et obstupescite:<br> quia opus factum est in diebus vestris,<br> quod nemo credet cum narrabitur.<br></p>
 <p><a name="006">6</a> Quia ecce ego suscitabo Chaldæos,<br> gentem amaram et velocem,<br> ambulantem super latitudinem terræ,<br> ut possideat tabernacula non sua.<br></p>
 <p><a name="007">7</a> Horribilis et terribilis est:<br> ex semetipsa judicium et onus ejus egredietur.<br></p>
 <p><a name="008">8</a> Leviores pardis equi ejus,<br> et velociores lupis vespertinis:<br> et diffundentur equites ejus:<br> equites namque ejus de longe venient;<br> volabunt quasi aquila festinans ad comedendum.<br></p>
 <p><a name="009">9</a> Omnes ad prædam venient,<br> facies eorum ventus urens;<br> et congregabit quasi arenam captivitatem.<br></p>
 <p><a name="010">10</a> Et ipse de regibus triumphabit,<br> et tyranni ridiculi ejus erunt;<br> ipse super omnem munitionem ridebit,<br> et comportabit aggerem, et capiet eam.<br></p>
 <p><a name="011">11</a> Tunc mutabitur spiritus, et pertransibit, et corruet:<br> hæc est fortitudo ejus dei sui.]<br>
 </p>
 <p><a name="012">12</a> [Numquid non tu a principio,<br> Domine, Deus meus, sancte meus,<br> et non moriemur?<br> Domine, in judicium posuisti eum,<br> et fortem, ut corriperes, fundasti eum.<br></p>
 <p><a name="013">13</a> Mundi sunt oculi tui, ne videas malum,<br> et respicere ad iniquitatem non poteris.<br> Quare respicis super iniqua agentes,<br> et taces devorante impio justiorem se?<br></p>
 <p><a name="014">14</a> Et facies homines quasi pisces maris,<br> et quasi reptile non habens principem.<br></p>
 <p><a name="015">15</a> Totum in hamo sublevavit,<br> traxit illud in sagena sua,<br> et congregavit in rete suum.<br> Super hoc lætabitur, et exsultabit.<br></p>
 <p><a name="016">16</a> Propterea immolabit sagenæ suæ,<br> et sacrificabit reti suo,<br> quia in ipsis incrassata est pars ejus,<br> et cibus ejus electus.<br></p>
 <p><a name="017">17</a> Propter hoc ergo expandit sagenam suam,<br> et semper interficere gentes non parcet.]</p>
 <p></p><hr>
 <center>
 <a href="hab002.htm">Next: Habakkuk Chapter 2</a></center>
 </body>