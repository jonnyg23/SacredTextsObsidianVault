<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa117.htm">Polyglot</a> 
 <a href="../kjv/psa117.htm">KJV</a> 
 <a href="../sep/psa117.htm">Sep</a> 
 <a href="../tan/psa117.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa116.htm">Previous</a> 
 <a href="psa118.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 117</h3><p><a name="001">1</a> Alleluja. [Confitemini Domino, quoniam bonus,<br> quoniam in sæculum misericordia ejus.<br></p>
 <p><a name="002">2</a> Dicat nunc Israël: Quoniam bonus,<br> quoniam in sæculum misericordia ejus.<br></p>
 <p><a name="003">3</a> Dicat nunc domus Aaron:<br> Quoniam in sæculum misericordia ejus.<br></p>
 <p><a name="004">4</a> Dicant nunc qui timent Dominum:<br> Quoniam in sæculum misericordia ejus.<br></p>
 <p><a name="005">5</a> De tribulatione invocavi Dominum,<br> et exaudivit me in latitudine Dominus.<br></p>
 <p><a name="006">6</a> Dominus mihi adjutor;<br> non timebo quid faciat mihi homo.<br></p>
 <p><a name="007">7</a> Dominus mihi adjutor,<br> et ego despiciam inimicos meos.<br></p>
 <p><a name="008">8</a> Bonum est confidere in Domino,<br> quam confidere in homine.<br></p>
 <p><a name="009">9</a> Bonum est sperare in Domino,<br> quam sperare in principibus.<br></p>
 <p><a name="010">10</a> Omnes gentes circuierunt me,<br> et in nomine Domini, quia ultus sum in eos.<br></p>
 <p><a name="011">11</a> Circumdantes circumdederunt me,<br> et in nomine Domini, quia ultus sum in eos.<br></p>
 <p><a name="012">12</a> Circumdederunt me sicut apes,<br> et exarserunt sicut ignis in spinis:<br> et in nomine Domini, quia ultus sum in eos.<br></p>
 <p><a name="013">13</a> Impulsus eversus sum, ut caderem,<br> et Dominus suscepit me.<br></p>
 <p><a name="014">14</a> Fortitudo mea et laus mea Dominus,<br> et factus est mihi in salutem.<br></p>
 <p><a name="015">15</a> Vox exsultationis et salutis<br> in tabernaculis justorum.<br></p>
 <p><a name="016">16</a> Dextera Domini fecit virtutem;<br> dextera Domini exaltavit me:<br> dextera Domini fecit virtutem.<br></p>
 <p><a name="017">17</a> Non moriar, sed vivam,<br> et narrabo opera Domini.<br></p>
 <p><a name="018">18</a> Castigans castigavit me Dominus,<br> et morti non tradidit me.<br></p>
 <p><a name="019">19</a> Aperite mihi portas justitiæ:<br> ingressus in eas confitebor Domino.<br></p>
 <p><a name="020">20</a> Hæc porta Domini:<br> justi intrabunt in eam.<br></p>
 <p><a name="021">21</a> Confitebor tibi quoniam exaudisti me,<br> et factus es mihi in salutem.<br></p>
 <p><a name="022">22</a> Lapidem quem reprobaverunt ædificantes,<br> hic factus est in caput anguli.<br></p>
 <p><a name="023">23</a> A Domino factum est istud,<br> et est mirabile in oculis nostris.<br></p>
 <p><a name="024">24</a> Hæc est dies quam fecit Dominus;<br> exsultemus, et lætemur in ea.<br></p>
 <p><a name="025">25</a> O Domine, salvum me fac;<br> o Domine, bene prosperare.<br></p>
 <p><a name="026">26</a> Benedictus qui venit in nomine Domini:<br> benediximus vobis de domo Domini.<br></p>
 <p><a name="027">27</a> Deus Dominus, et illuxit nobis.<br> Constituite diem solemnem in condensis,<br> usque ad cornu altaris.<br></p>
 <p><a name="028">28</a> Deus meus es tu, et confitebor tibi;<br> Deus meus es tu, et exaltabo te.<br> Confitebor tibi quoniam exaudisti me,<br> et factus es mihi in salutem.<br></p>
 <p><a name="029">29</a> Confitemini Domino, quoniam bonus,<br> quoniam in sæculum misericordia ejus.]</p>
 <p></p><hr>
 <center>
 <a href="psa118.htm">Next: Psalms Chapter 118</a></center>
 </body>