<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num011.htm">Polyglot</a> 
 <a href="../kjv/num011.htm">KJV</a> 
 <a href="../sep/num011.htm">Sep</a> 
 <a href="../tan/num011.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num010.htm">Previous</a> 
 <a href="num012.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 11</h3><p><a name="001">1</a> Interea ortum est murmur populi, quasi dolentium pro labore, contra Dominum. Quod cum audisset Dominus, iratus est. Et accensus in eos ignis Domini, devoravit extremam castrorum partem.</p>
 <p><a name="002">2</a> Cumque clamasset populus ad Moysen, oravit Moyses ad Dominum, et absorptus est ignis.</p>
 <p><a name="003">3</a> Vocavitque nomen illius, Incensio: eo quod incensus fuisset contra eos ignis Domini.</p>
 <p><a name="004">4</a> Vulgus quippe promiscuum, quod ascenderat cum eis, flagravit desiderio, sedens et flens, junctis sibi pariter filiis Israël, et ait: Quis dabit nobis ad vescendum carnes?</p>
 <p><a name="005">5</a> recordamur piscium quos comedebamus in Ægypto gratis: in mentem nobis veniunt cucumeres, et pepones, porrique, et cæpe, et allia.</p>
 <p><a name="006">6</a> Anima nostra arida est: nihil aliud respiciunt oculi nostri nisi man.</p>
 <p><a name="007">7</a> Erat autem man quasi semen coriandri, coloris bdellii.</p>
 <p><a name="008">8</a> Circuibatque populus, et colligens illud, frangebat mola, sive terebat in mortario, coquens in olla, et faciens ex eo tortulas saporis quasi panis oleati.</p>
 <p><a name="009">9</a> Cumque descenderet nocte super castra ros, descendebat pariter et man.<br>
 </p>
 <p><a name="010">10</a> Audivit ergo Moyses flentem populum per familias, singulos per ostia tentorii sui. Iratusque est furor Domini valde: sed et Moysi intoleranda res visa est,</p>
 <p><a name="011">11</a> et ait ad Dominum: Cur afflixisti servum tuum? quare non invenio gratiam coram te? et cur imposuisti pondus universi populi hujus super me?</p>
 <p><a name="012">12</a> Numquid ego concepi omnem hanc multitudinem, vel genui eam, ut dicas mihi: Porta eos in sinu tuo sicut portare solet nutrix infantulum, et defer in terram, pro qua jurasti patribus eorum?</p>
 <p><a name="013">13</a> Unde mihi carnes ut dem tantæ multitudini? flent contra me, dicentes: Da nobis carnes ut comedamus.</p>
 <p><a name="014">14</a> Non possum solus sustinere omnem hunc populum, quia gravis est mihi.</p>
 <p><a name="015">15</a> Sin aliter tibi videtur, obsecro ut interficias me, et inveniam gratiam in oculis tuis, ne tantis afficiar malis.<br>
 </p>
 <p><a name="016">16</a> Et dixit Dominus ad Moysen: Congrega mihi septuaginta viros de senibus Israël, quos tu nosti quod senes populi sint ac magistri: et duces eos ad ostium tabernaculi fderis, faciesque ibi stare tecum,</p>
 <p><a name="017">17</a> ut descendam et loquar tibi: et auferam de spiritu tuo, tradamque eis, ut sustentent tecum onus populi, et non tu solus graveris.</p>
 <p><a name="018">18</a> Populo quoque dices: Sanctificamini (cras comedetis carnes: ego enim audivi vos dicere: Quis dabit nobis escas carnium? bene nobis erat in Ægypto), ut det vobis Dominus carnes, et comedatis:</p>
 <p><a name="019">19</a> non uno die, nec duobus, vel quinque aut decem, nec viginti quidem,</p>
 <p><a name="020">20</a> sed usque ad mensem dierum, donec exeat per nares vestras, et vertatur in nauseam, eo quod repuleritis Dominum, qui in medio vestri est, et fleveritis coram eo, dicentes: Quare egressi sumus ex Ægypto?</p>
 <p><a name="021">21</a> Et ait Moyses: Sexcenta millia peditum hujus populi sunt: et tu dicis: Dabo eis esum carnium mense integro?</p>
 <p><a name="022">22</a> numquid ovium et boum multitudo cædetur, ut possit sufficere ad cibum? vel omnes pisces maris in unum congregabuntur, ut eos satient?</p>
 <p><a name="023">23</a> Cui respondit Dominus: Numquid manus Domini invalida est? jam nunc videbis utrum meus sermo opere compleatur.</p>
 <p><a name="024">24</a> Venit igitur Moyses, et narravit populo verba Domini, congregans septuaginta viros de senibus Israël, quos stare fecit circa tabernaculum.</p>
 <p><a name="025">25</a> Descenditque Dominus per nubem, et locutus est ad eum, auferens de spiritu qui erat in Moyse, et dans septuaginta viris. Cumque requievisset in eis spiritus, prophetaverunt, nec ultra cessaverunt.</p>
 <p><a name="026">26</a> Remanserat autem in castris duo viri, quorum unus vocabatur Eldad, et alter Medad, super quos requievit spiritus. Nam et ipsi descripti fuerant, et non exierant ad tabernaculum.</p>
 <p><a name="027">27</a> Cumque prophetarent in castris, cucurrit puer, et nuntiavit Moysi, dicens: Eldad et Medad prophetant in castris.</p>
 <p><a name="028">28</a> Statim Josue filius Nun, minister Moysi, et electus e pluribus, ait: Domine mi Moyses, prohibe eos.</p>
 <p><a name="029">29</a> At ille: Quid, inquit æmularis pro me? quis tribuat ut omnis populus prophetet, et det eis Dominus spiritum suum?</p>
 <p><a name="030">30</a> Reversusque est Moyses, et majores natu Israël in castra.<br>
 </p>
 <p><a name="031">31</a> Ventus autem egrediens a Domino, arreptans trans mare coturnices detulit, et demisit in castra itinere quantum uno die confici potest, ex omni parte castrorum per circuitum, volabantque in aëre duobus cubitis altitudine super terram.</p>
 <p><a name="032">32</a> Surgens ergo populus toto die illo, et nocte, ac die altero, congregavit coturnicum: qui parum, decem coros: et siccaverunt eas per gyrum castrorum.</p>
 <p><a name="033">33</a> Adhuc carnes erant in dentibus eorum, nec defecerat hujuscemodi cibus: et ecce furor Domini concitatus in populum, percussit eum plaga magna nimis.</p>
 <p><a name="034">34</a> Vocatusque est ille locus, Sepulchra concupiscentiæ: ibi enim sepelierunt populum qui desideraverat. Egressi autem de Sepulchris concupiscentiæ, venerunt in Haseroth, et manserunt ibi.</p>
 <p></p><hr>
 <center>
 <a href="num012.htm">Next: Numbers Chapter 12</a></center>
 </body>