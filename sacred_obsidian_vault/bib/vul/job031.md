<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job031.htm">Polyglot</a> 
 <a href="../kjv/job031.htm">KJV</a> 
 <a href="../sep/job031.htm">Sep</a> 
 <a href="../tan/job031.htm">Tan</a> 
 
 <br>
 <br><a href="job.htm">Job Index</a><br>
  
 <a href="job030.htm">Previous</a> 
 <a href="job032.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 31</h3><p><a name="001">1</a> [Pepigi fdus cum oculis meis,<br> ut ne cogitarem quidem de virgine.<br></p>
 <p><a name="002">2</a> Quam enim partem haberet in me Deus desuper,<br> et hæreditatem Omnipotens de excelsis?<br></p>
 <p><a name="003">3</a> Numquid non perditio est iniquo,<br> et alienatio operantibus injustitiam?<br></p>
 <p><a name="004">4</a> Nonne ipse considerat vias meas,<br> et cunctos gressus meos dinumerat?<br></p>
 <p><a name="005">5</a> Si ambulavi in vanitate,<br> et festinavit in dolo pes meus,<br></p>
 <p><a name="006">6</a> appendat me in statera justa,<br> et sciat Deus simplicitatem meam.<br></p>
 <p><a name="007">7</a> Si declinavit gressus meus de via,<br> et si secutum est oculos meos cor meum,<br> et si manibus meis adhæsit macula,<br></p>
 <p><a name="008">8</a> seram, et alius comedat,<br> et progenies mea eradicetur.<br></p>
 <p><a name="009">9</a> Si deceptum est cor meum super muliere,<br> et si ad ostium amici mei insidiatus sum,<br></p>
 <p><a name="010">10</a> scortum alterius sit uxor mea,<br> et super illam incurventur alii.<br></p>
 <p><a name="011">11</a> Hoc enim nefas est,<br> et iniquitas maxima.<br></p>
 <p><a name="012">12</a> Ignis est usque ad perditionem devorans,<br> et omnia eradicans genimina.<br></p>
 <p><a name="013">13</a> Si contempsi subire judicium cum servo meo et ancilla mea,<br> cum disceptarent adversum me:<br></p>
 <p><a name="014">14</a> quid enim faciam cum surrexerit ad judicandum Deus?<br> et cum quæsierit, quid respondebo illi?<br></p>
 <p><a name="015">15</a> Numquid non in utero fecit me, qui et illum operatus est,<br> et formavit me in vulva unus?<br></p>
 <p><a name="016">16</a> Si negavi quod volebant pauperibus,<br> et oculos viduæ expectare feci;<br></p>
 <p><a name="017">17</a> si comedi buccellam meam solus,<br> et non comedit pupillus ex ea<br></p>
 <p><a name="018">18</a> (quia ab infantia mea crevit mecum miseratio,<br> et de utero matris meæ egressa est mecum);<br></p>
 <p><a name="019">19</a> si despexi pereuntem, eo quod non habuerit indumentum,<br> et absque operimento pauperem;<br></p>
 <p><a name="020">20</a> si non benedixerunt mihi latera ejus,<br> et de velleribus ovium mearum calefactus est;<br></p>
 <p><a name="021">21</a> si levavi super pupillum manum meam,<br> etiam cum viderem me in porta superiorem:<br></p>
 <p><a name="022">22</a> humerus meus a junctura sua cadat,<br> et brachium meum cum suis ossibus confringatur.<br></p>
 <p><a name="023">23</a> Semper enim quasi tumentes super me fluctus timui Deum,<br> et pondus ejus ferre non potui.<br></p>
 <p><a name="024">24</a> Si putavi aurum robur meum,<br> et obrizo dixi: Fiducia mea;<br></p>
 <p><a name="025">25</a> si lætatus sum super multis divitiis meis,<br> et quia plurima reperit manus mea;<br></p>
 <p><a name="026">26</a> si vidi solem cum fulgeret,<br> et lunam incedentem clare,<br></p>
 <p><a name="027">27</a> et lætatum est in abscondito cor meum,<br> et osculatus sum manum meam ore meo:<br></p>
 <p><a name="028">28</a> quæ est iniquitas maxima,<br> et negatio contra Deum altissimum.<br></p>
 <p><a name="029">29</a> Si gavisus sum ad ruinam ejus qui me oderat,<br> et exsultavi quod invenisset eum malum:<br></p>
 <p><a name="030">30</a> non enim dedi ad peccandum guttur meum,<br> ut expeterem maledicens animam ejus.<br></p>
 <p><a name="031">31</a> Si non dixerunt viri tabernaculi mei:<br> Quis det de carnibus ejus, ut saturemur?<br></p>
 <p><a name="032">32</a> foris non mansit peregrinus:<br> ostium meum viatori patuit.<br></p>
 <p><a name="033">33</a> Si abscondi quasi homo peccatum meum,<br> et celavi in sinu meo iniquitatem meam;<br></p>
 <p><a name="034">34</a> si expavi ad multitudinem nimiam,<br> et despectio propinquorum terruit me:<br> et non magis tacui, nec egressus sum ostium.<br></p>
 <p><a name="035">35</a> Quis mihi tribuat auditorem,<br> ut desiderium meum audiat Omnipotens,<br> et librum scribat ipse qui judicat,<br></p>
 <p><a name="036">36</a> ut in humero meo portem illum,<br> et circumdem illum quasi coronam mihi?<br></p>
 <p><a name="037">37</a> Per singulos gradus meos pronuntiabo illum,<br> et quasi principi offeram eum.<br></p>
 <p><a name="038">38</a> Si adversum me terra mea clamat,<br> et cum ipsa sulci ejus deflent:<br></p>
 <p><a name="039">39</a> si fructus ejus comedi absque pecunia,<br> et animam agricolarum ejus afflixi:<br></p>
 <p><a name="040">40</a> pro frumento oriatur mihi tribulus,<br> et pro hordeo spina.] Finita sunt verba Job.</p>
 <p></p><hr>
 <center>
 <a href="job032.htm">Next: Job Chapter 32</a></center>
 </body>