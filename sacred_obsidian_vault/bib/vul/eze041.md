<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze041.htm">Polyglot</a> 
 <a href="../kjv/eze041.htm">KJV</a> 
 <a href="../sep/eze041.htm">Sep</a> 
 <a href="../tan/eze041.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze040.htm">Previous</a> 
 <a href="eze042.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 41</h3><p><a name="001">1</a> Et introduxit me in templum, et mensus est frontes: sex cubitos latitudinis hinc, et sex cubitos latitudinis inde, latitudinem tabernaculi.</p>
 <p><a name="002">2</a> Et latitudo portæ decem cubitorum erat: et latera portæ, quinque cubitis hinc, et quinque cubitis inde: et mensus est longitudinem ejus quadraginta cubitorum, et latitudinem viginti cubitorum.</p>
 <p><a name="003">3</a> Et introgressus intrinsecus, mensus est in fronte portæ duos cubitos: et portam, sex cubitorum: et latitudinem portæ septem cubitorum.</p>
 <p><a name="004">4</a> Et mensus est longitudinem ejus viginti cubitorum, et latitudinem ejus viginti cubitorum, ante faciem templi. Et dixit ad me: Hoc est Sanctum sanctorum.</p>
 <p><a name="005">5</a> Et mensus est parietem domus sex cubitorum: et latitudinem lateris quatuor cubitorum undique per circuitum domus.</p>
 <p><a name="006">6</a> Latera autem, latus ad latus, bis triginta tria: et erant eminentia, quæ ingrederentur per parietem domus, in lateribus per circuitum, ut continerent, et non attingerent parietem templi.<br>
 </p>
 <p><a name="007">7</a> Et platea erat in rotundum, ascendens sursum per cochleam, et in cnaculum templi deferebat per gyrum: idcirco latius erat templum in superioribus: et sic de inferioribus ascendebatur ad superiora in medium.</p>
 <p><a name="008">8</a> Et vidi in domo altitudinem per circuitum, fundata latera ad mensuram calami sex cubitorum spatio:</p>
 <p><a name="009">9</a> et latitudinem per parietem lateris forinsecus quinque cubitorum: et erat interior domus in lateribus domus.</p>
 <p><a name="010">10</a> Et inter gazophylacia latitudinem viginti cubitorum in circuitu domus undique,</p>
 <p><a name="011">11</a> et ostium lateris ad orationem: ostium unum ad viam aquilonis, et ostium unum ad viam australem: et latitudinem loci ad orationem, quinque cubitorum in circuitu.</p>
 <p><a name="012">12</a> Et ædificium, quod erat separatum, versumque ad viam respicientem ad mare, latitudinis septuaginta cubitorum: paries autem ædificii, quinque cubitorum latitudinis per circuitum: et longitudo ejus nonaginta cubitorum.<br>
 </p>
 <p><a name="013">13</a> Et mensus est domus longitudinem, centum cubitorum: et quod separatum erat ædificium, et parietes ejus, longitudinis centum cubitorum.</p>
 <p><a name="014">14</a> Latitudo autem ante faciem domus, et ejus quod erat separatum contra orientem, centum cubitorum.</p>
 <p><a name="015">15</a> Et mensus est longitudinem ædificii contra faciem ejus, quod erat separatum ad dorsum: ethecas ex utraque parte centum cubitorum: et templum interius, et vestibula atrii.</p>
 <p><a name="016">16</a> Limina, et fenestras obliquas, et ethecas in circuitu per tres partes, contra uniuscujusque limen, stratumque ligno per gyrum in circuitu: terra autem usque ad fenestras, et fenestræ clausæ super ostia.</p>
 <p><a name="017">17</a> Et usque ad domum interiorem, et forinsecus per omnem parietem in circuitu, intrinsecus et forinsecus, ad mensuram.</p>
 <p><a name="018">18</a> Et fabrefacta cherubim et palmæ: et palma inter cherub et cherub, duasque facies habebat cherub.</p>
 <p><a name="019">19</a> Faciem hominis juxta palmam ex hac parte, et faciem leonis juxta palmam ex alia parte: expressam per omnem domum in circuitu.</p>
 <p><a name="020">20</a> De terra usque ad superiora portæ, cherubim et palmæ cælatæ erant in pariete templi.</p>
 <p><a name="021">21</a> Limen quadrangulum, et facies sanctuarii, aspectus contra aspectum.</p>
 <p><a name="022">22</a> Altaris lignei trium cubitorum altitudo, et longitudo ejus duorum cubitorum: et anguli ejus, et longitudo ejus, et parietes ejus lignei. Et locutus est ad me: Hæc est mensa coram Domino.</p>
 <p><a name="023">23</a> Et duo ostia erant in templo et in sanctuario.</p>
 <p><a name="024">24</a> Et in duobus ostiis ex utraque parte bina erant ostiola quæ in se invicem plicabantur: bina enim ostia erant ex utraque parte ostiorum.</p>
 <p><a name="025">25</a> Et cælata erant in ipsis ostiis templi cherubim, et sculpturæ palmarum, sicut in parietibus quoque expressæ erant: quam ob rem et grossiora erant ligna in vestibuli fronte forinsecus.</p>
 <p><a name="026">26</a> Super quæ fenestræ obliquæ, et similitudo palmarum hinc atque inde in humerulis vestibuli, secundum latera domus, latitudinemque parietum.</p>
 <p></p><hr>
 <center>
 <a href="eze042.htm">Next: Ezekiel Chapter 42</a></center>
 </body>