<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa077.htm">Polyglot</a> 
 <a href="../kjv/psa077.htm">KJV</a> 
 <a href="../sep/psa077.htm">Sep</a> 
 <a href="../tan/psa077.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa076.htm">Previous</a> 
 <a href="psa078.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 77</h3><p><a name="001">1</a> Intellectus Asaph. [Attendite, popule meus, legem meam;<br> inclinate aurem vestram in verba oris mei.<br></p>
 <p><a name="002">2</a> Aperiam in parabolis os meum;<br> loquar propositiones ab initio.<br></p>
 <p><a name="003">3</a> Quanta audivimus, et cognovimus ea,<br> et patres nostri narraverunt nobis.<br></p>
 <p><a name="004">4</a> Non sunt occultata a filiis eorum in generatione altera,<br> narrantes laudes Domini et virtutes ejus,<br> et mirabilia ejus quæ fecit.<br></p>
 <p><a name="005">5</a> Et suscitavit testimonium in Jacob,<br> et legem posuit in Israël,<br> quanta mandavit patribus nostris<br> nota facere ea filiis suis:<br></p>
 <p><a name="006">6</a> ut cognoscat generatio altera:<br> filii qui nascentur et exsurgent,<br> et narrabunt filiis suis,<br></p>
 <p><a name="007">7</a> ut ponant in Deo spem suam,<br> et non obliviscantur operum Dei,<br> et mandata ejus exquirant:<br></p>
 <p><a name="008">8</a> ne fiant, sicut patres eorum,<br> generatio prava et exasperans;<br> generatio quæ non direxit cor suum,<br> et non est creditus cum Deo spiritus ejus.<br></p>
 <p><a name="009">9</a> Filii Ephrem, intendentes et mittentes arcum,<br> conversi sunt in die belli.<br></p>
 <p><a name="010">10</a> Non custodierunt testamentum Dei,<br> et in lege ejus noluerunt ambulare.<br></p>
 <p><a name="011">11</a> Et obliti sunt benefactorum ejus,<br> et mirabilium ejus quæ ostendit eis.<br></p>
 <p><a name="012">12</a> Coram patribus eorum fecit mirabilia<br> in terra Ægypti, in campo Taneos.<br></p>
 <p><a name="013">13</a> Interrupit mare, et perduxit eos,<br> et statuit aquas quasi in utre:<br></p>
 <p><a name="014">14</a> et deduxit eos in nube diei,<br> et tota nocte in illuminatione ignis.<br></p>
 <p><a name="015">15</a> Interrupit petram in eremo,<br> et adaquavit eos velut in abysso multa.<br></p>
 <p><a name="016">16</a> Et eduxit aquam de petra,<br> et deduxit tamquam flumina aquas.<br></p>
 <p><a name="017">17</a> Et apposuerunt adhuc peccare ei;<br> in iram excitaverunt Excelsum in inaquoso.<br></p>
 <p><a name="018">18</a> Et tentaverunt Deum in cordibus suis,<br> ut peterent escas animabus suis.<br></p>
 <p><a name="019">19</a> Et male locuti sunt de Deo;<br> dixerunt: Numquid poterit Deus parare mensam in deserto?<br></p>
 <p><a name="020">20</a> quoniam percussit petram, et fluxerunt aquæ,<br> et torrentes inundaverunt.<br> Numquid et panem poterit dare,<br> aut parare mensam populo suo?<br></p>
 <p><a name="021">21</a> Ideo audivit Dominus et distulit;<br> et ignis accensus est in Jacob,<br> et ira ascendit in Israël:<br></p>
 <p><a name="022">22</a> quia non crediderunt in Deo,<br> nec speraverunt in salutari ejus.<br></p>
 <p><a name="023">23</a> Et mandavit nubibus desuper,<br> et januas cæli aperuit.<br></p>
 <p><a name="024">24</a> Et pluit illis manna ad manducandum,<br> et panem cæli dedit eis.<br></p>
 <p><a name="025">25</a> Panem angelorum manducavit homo;<br> cibaria misit eis in abundantia.<br></p>
 <p><a name="026">26</a> Transtulit austrum de cælo,<br> et induxit in virtute sua africum.<br></p>
 <p><a name="027">27</a> Et pluit super eos sicut pulverem carnes,<br> et sicut arenam maris volatilia pennata.<br></p>
 <p><a name="028">28</a> Et ceciderunt in medio castrorum eorum,<br> circa tabernacula eorum.<br></p>
 <p><a name="029">29</a> Et manducaverunt, et saturati sunt nimis,<br> et desiderium eorum attulit eis:<br></p>
 <p><a name="030">30</a> non sunt fraudati a desiderio suo.<br> Adhuc escæ eorum erant in ore ipsorum,<br></p>
 <p><a name="031">31</a> et ira Dei ascendit super eos:<br> et occidit pingues eorum,<br> et electos Israël impedivit.<br></p>
 <p><a name="032">32</a> In omnibus his peccaverunt adhuc,<br> et non crediderunt in mirabilibus ejus.<br></p>
 <p><a name="033">33</a> Et defecerunt in vanitate dies eorum,<br> et anni eorum cum festinatione.<br></p>
 <p><a name="034">34</a> Cum occideret eos, quærebant eum et revertebantur,<br> et diluculo veniebant ad eum.<br></p>
 <p><a name="035">35</a> Et rememorati sunt quia Deus adjutor est eorum,<br> et Deus excelsus redemptor eorum est.<br></p>
 <p><a name="036">36</a> Et dilexerunt eum in ore suo,<br> et lingua sua mentiti sunt ei;<br></p>
 <p><a name="037">37</a> cor autem eorum non erat rectum cum eo,<br> nec fideles habiti sunt in testamento ejus.<br></p>
 <p><a name="038">38</a> Ipse autem est misericors,<br> et propitius fiet peccatis eorum,<br> et non disperdet eos.<br> Et abundavit ut averteret iram suam,<br> et non accendit omnem iram suam.<br></p>
 <p><a name="039">39</a> Et recordatus est quia caro sunt,<br> spiritus vadens et non rediens.<br></p>
 <p><a name="040">40</a> Quoties exacerbaverunt eum in deserto;<br> in iram concitaverunt eum in inaquoso?<br></p>
 <p><a name="041">41</a> Et conversi sunt, et tentaverunt Deum,<br> et sanctum Israël exacerbaverunt.<br></p>
 <p><a name="042">42</a> Non sunt recordati manus ejus,<br> die qua redemit eos de manu tribulantis:<br></p>
 <p><a name="043">43</a> sicut posuit in Ægypto signa sua,<br> et prodigia sua in campo Taneos;<br></p>
 <p><a name="044">44</a> et convertit in sanguinem flumina eorum,<br> et imbres eorum, ne biberent.<br></p>
 <p><a name="045">45</a> Misit in eos cnomyiam, et comedit eos,<br> et ranam, et disperdidit eos;<br></p>
 <p><a name="046">46</a> et dedit ærugini fructus eorum,<br> et labores eorum locustæ;<br></p>
 <p><a name="047">47</a> et occidit in grandine vineas eorum,<br> et moros eorum in pruina;<br></p>
 <p><a name="048">48</a> et tradidit grandini jumenta eorum,<br> et possessionem eorum igni;<br></p>
 <p><a name="049">49</a> misit in eos iram indignationis suæ,<br> indignationem, et iram, et tribulationem,<br> immissiones per angelos malos.<br></p>
 <p><a name="050">50</a> Viam fecit semitæ iræ suæ:<br> non pepercit a morte animabus eorum,<br> et jumenta eorum in morte conclusit:<br></p>
 <p><a name="051">51</a> et percussit omne primogenitum in terra Ægypti;<br> primitias omnis laboris eorum in tabernaculis Cham:<br></p>
 <p><a name="052">52</a> et abstulit sicut oves populum suum,<br> et perduxit eos tamquam gregem in deserto:<br></p>
 <p><a name="053">53</a> et deduxit eos in spe, et non timuerunt,<br> et inimicos eorum operuit mare.<br></p>
 <p><a name="054">54</a> Et induxit eos in montem sanctificationis suæ,<br> montem quem acquisivit dextera ejus;<br> et ejecit a facie eorum gentes,<br> et sorte divisit eis terram in funiculo distributionis;<br></p>
 <p><a name="055">55</a> et habitare fecit in tabernaculis eorum tribus Israël.<br></p>
 <p><a name="056">56</a> Et tentaverunt, et exacerbaverunt Deum excelsum,<br> et testimonia ejus non custodierunt.<br></p>
 <p><a name="057">57</a> Et averterunt se, et non servaverunt pactum:<br> quemadmodum patres eorum, conversi sunt in arcum pravum.<br></p>
 <p><a name="058">58</a> In iram concitaverunt eum in collibus suis,<br> et in sculptilibus suis ad æmulationem eum provocaverunt.<br></p>
 <p><a name="059">59</a> Audivit Deus, et sprevit,<br> et ad nihilum redegit valde Israël.<br></p>
 <p><a name="060">60</a> Et repulit tabernaculum Silo,<br> tabernaculum suum, ubi habitavit in hominibus.<br></p>
 <p><a name="061">61</a> Et tradidit in captivitatem virtutem eorum,<br> et pulchritudinem eorum in manus inimici.<br></p>
 <p><a name="062">62</a> Et conclusit in gladio populum suum,<br> et hæreditatem suam sprevit.<br></p>
 <p><a name="063">63</a> Juvenes eorum comedit ignis,<br> et virgines eorum non sunt lamentatæ.<br></p>
 <p><a name="064">64</a> Sacerdotes eorum in gladio ceciderunt,<br> et viduæ eorum non plorabantur.<br></p>
 <p><a name="065">65</a> Et excitatus est tamquam dormiens Dominus,<br> tamquam potens crapulatus a vino.<br></p>
 <p><a name="066">66</a> Et percussit inimicos suos in posteriora;<br> opprobrium sempiternum dedit illis.<br></p>
 <p><a name="067">67</a> Et repulit tabernaculum Joseph,<br> et tribum Ephraim non elegit:<br></p>
 <p><a name="068">68</a> sed elegit tribum Juda,<br> montem Sion, quem dilexit.<br></p>
 <p><a name="069">69</a> Et ædificavit sicut unicornium sanctificium suum,<br> in terra quam fundavit in sæcula.<br></p>
 <p><a name="070">70</a> Et elegit David, servum suum,<br> et sustulit eum de gregibus ovium;<br> de post ftantes accepit eum:<br></p>
 <p><a name="071">71</a> pascere Jacob servum suum,<br> et Israël hæreditatem suam.<br></p>
 <p><a name="072">72</a> Et pavit eos in innocentia cordis sui,<br> et in intellectibus manuum suarum deduxit eos.]</p>
 <p></p><hr>
 <center>
 <a href="psa078.htm">Next: Psalms Chapter 78</a></center>
 </body>