<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir032.htm">Polyglot</a> 
 <a href="../apo/sir032.htm">Apo</a> 
 <a href="../sep/sir032.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir031.htm">Previous</a> 
 <a href="sir033.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 32</h3><p><a name="001">1</a> [Rectorem te posuerunt? noli extolli:<br> esto in illis quasi unus ex ipsis.<br></p>
 <p><a name="002">2</a> Curam illorum habe, et sic conside,<br> et omni cura tua explicita recumbe:<br></p>
 <p><a name="003">3</a> ut læteris propter illos,<br> et ornamentum gratiæ accipias coronam,<br> et dignationem consequaris corrogationis.<br></p>
 <p><a name="004">4</a> Loquere major natu:<br> decet enim te<br></p>
 <p><a name="005">5</a> primum verbum diligenti scientia,<br> et non impedias musicam.<br></p>
 <p><a name="006">6</a> Ubi auditus non est, non effundas sermonem,<br> et importune noli extolli in sapientia tua.<br></p>
 <p><a name="007">7</a> Gemmula carbunculi in ornamento auri,<br> et comparatio musicorum in convivio vini.<br></p>
 <p><a name="008">8</a> Sicut in fabricatione auri signum est smaragdi,<br> sic numerus musicorum in jucundo et moderato vino.<br></p>
 <p><a name="009">9</a> Audi tacens,<br> et pro reverentia accedet tibi bona gratia.<br></p>
 <p><a name="010">10</a> Adolescens, loquere in tua causa vix.<br></p>
 <p><a name="011">11</a> Si bis interrogatus fueris,<br> habeat caput responsum tuum.<br></p>
 <p><a name="012">12</a> In multis esto quasi inscius,<br> et audi tacens simul et quærens.<br></p>
 <p><a name="013">13</a> In medio magnatorum non præsumas:<br> et ubi sunt senes non multum loquaris.<br></p>
 <p><a name="014">14</a> Ante grandinem præibit coruscatio:<br> et ante verecundiam præibit gratia,<br> et pro reverentia accedet tibi bona gratia.<br></p>
 <p><a name="015">15</a> Et hora surgendi non te trices:<br> præcurre autem prior in domum tuam,<br> et illic avocare, et illic lude,<br></p>
 <p><a name="016">16</a> et age conceptiones tuas,<br> et non in delictis et verbo superbo:<br></p>
 <p><a name="017">17</a> et super his omnibus benedicito Dominum, qui fecit,<br> et inebriantem te ab omnibus bonis suis.]<br>
 </p>
 <p><a name="018">18</a> [Qui timet Dominum excipiet doctrinam ejus:<br> et qui vigilaverint ad illum invenient benedictionem.<br></p>
 <p><a name="019">19</a> Qui quærit legem replebitur ab ea,<br> et qui insidiose agit scandalizabitur in ea.<br></p>
 <p><a name="020">20</a> Qui timent Dominum invenient judicium justum,<br> et justitias quasi lumen accendent.<br></p>
 <p><a name="021">21</a> Peccator homo vitabit correptionem,<br> et secundum voluntatem suam inveniet comparationem.<br></p>
 <p><a name="022">22</a> Vir consilii non disperdet intelligentiam:<br> alienus et superbus non pertimescet timorem:<br></p>
 <p><a name="023">23</a> etiam postquam fecit cum eo sine consilio,<br> et suis insectationibus arguetur.<br></p>
 <p><a name="024">24</a> Fili, sine consilio nihil facias,<br> et post factum non pnitebis.<br></p>
 <p><a name="025">25</a> In via ruinæ non eas, et non offendes in lapides:<br> nec credas te viæ laboriosæ, ne ponas animæ tuæ scandalum.<br></p>
 <p><a name="026">26</a> Et a filiis tuis cave,<br> et a domesticis tuis attende.<br></p>
 <p><a name="027">27</a> In omni opere tuo crede ex fide animæ tuæ,<br> hoc est enim conservatio mandatorum.<br></p>
 <p><a name="028">28</a> Qui credit Deo attendit mandatis:<br> et qui confidit in illo non minorabitur.]</p>
 <p></p><hr>
 <center>
 <a href="sir033.htm">Next: Sirach Chapter 33</a></center>
 </body>