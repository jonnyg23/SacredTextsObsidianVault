<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job036.htm">Polyglot</a> 
 <a href="../kjv/job036.htm">KJV</a> 
 <a href="../sep/job036.htm">Sep</a> 
 <a href="../tan/job036.htm">Tan</a> 
 
 <br>
 <br><a href="job.htm">Job Index</a><br>
  
 <a href="job035.htm">Previous</a> 
 <a href="job037.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 36</h3><p><a name="001">1</a> Addens quoque Eliu, hæc locutus est:</p>
 <p><a name="002">2</a> [Sustine me paululum, et indicabo tibi:<br> adhuc enim habeo quod pro Deo loquar.<br></p>
 <p><a name="003">3</a> Repetam scientiam meam a principio,<br> et operatorem meum probabo justum.<br></p>
 <p><a name="004">4</a> Vere enim absque mendacio sermones mei,<br> et perfecta scientia probabitur tibi.<br></p>
 <p><a name="005">5</a> Deus potentes non abjicit,<br> cum et ipse sit potens:<br></p>
 <p><a name="006">6</a> sed non salvat impios,<br> et judicium pauperibus tribuit.<br></p>
 <p><a name="007">7</a> Non auferet a justo oculos suos:<br> et reges in solio collocat in perpetuum,<br> et illi eriguntur.<br></p>
 <p><a name="008">8</a> Et si fuerint in catenis,<br> et vinciantur funibus paupertatis,<br></p>
 <p><a name="009">9</a> indicabit eis opera eorum,<br> et scelera eorum, quia violenti fuerunt.<br></p>
 <p><a name="010">10</a> Revelabit quoque aurem eorum, ut corripiat:<br> et loquetur, ut revertantur ab iniquitate.<br></p>
 <p><a name="011">11</a> Si audierint et observaverint, complebunt dies suos in bono,<br> et annos suos in gloria:<br></p>
 <p><a name="012">12</a> si autem non audierint,<br> transibunt per gladium,<br> et consumentur in stultitia.<br></p>
 <p><a name="013">13</a> Simulatores et callidi provocant iram Dei,<br> neque clamabunt cum vincti fuerint.<br></p>
 <p><a name="014">14</a> Morietur in tempestate anima eorum,<br> et vita eorum inter effeminatos.<br></p>
 <p><a name="015">15</a> Eripiet de angustia sua pauperem,<br> et revelabit in tribulatione aurem ejus.<br></p>
 <p><a name="016">16</a> Igitur salvabit te de ore angusto latissime,<br> et non habente fundamentum subter se:<br> requies autem mensæ tuæ erit plena pinguedine.<br></p>
 <p><a name="017">17</a> Causa tua quasi impii judicata est:<br> causam judiciumque recipies.<br></p>
 <p><a name="018">18</a> Non te ergo superet ira ut aliquem opprimas:<br> nec multitudo donorum inclinet te.<br></p>
 <p><a name="019">19</a> Depone magnitudinem tuam absque tribulatione,<br> et omnes robustos fortitudine.<br></p>
 <p><a name="020">20</a> Ne protrahas noctem,<br> ut ascendant populi pro eis.<br></p>
 <p><a name="021">21</a> Cave ne declines ad iniquitatem:<br> hanc enim cpisti sequi post miseriam.<br></p>
 <p><a name="022">22</a> Ecce Deus excelsus in fortitudine sua,<br> et nullus ei similis in legislatoribus.<br></p>
 <p><a name="023">23</a> Quis poterit scrutari vias ejus?<br> aut quis potest ei dicere: Operatus es iniquitatem?<br></p>
 <p><a name="024">24</a> Memento quod ignores opus ejus,<br> de quo cecinerunt viri.<br></p>
 <p><a name="025">25</a> Omnes homines vident eum:<br> unusquisque intuetur procul.<br></p>
 <p><a name="026">26</a> Ecce Deus magnus vincens scientiam nostram:<br> numerus annorum ejus inæstimabilis.<br></p>
 <p><a name="027">27</a> Qui aufert stillas pluviæ,<br> et effundit imbres ad instar gurgitum,<br></p>
 <p><a name="028">28</a> qui de nubibus fluunt<br> quæ prætexunt cuncta desuper.<br></p>
 <p><a name="029">29</a> Si voluerit extendere nubes quasi tentorium suum,<br></p>
 <p><a name="030">30</a> et fulgurare lumine suo desuper,<br> cardines quoque maris operiet.<br></p>
 <p><a name="031">31</a> Per hæc enim judicat populos,<br> et dat escas multis mortalibus.<br></p>
 <p><a name="032">32</a> In manibus abscondit lucem,<br> et præcepit ei ut rursus adveniat.<br></p>
 <p><a name="033">33</a> Annuntiat de ea amico suo, quod possessio ejus sit,<br> et ad eam possit ascendere.]</p>
 <p></p><hr>
 <center>
 <a href="job037.htm">Next: Job Chapter 37</a></center>
 </body>