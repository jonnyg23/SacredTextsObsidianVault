<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rev009.htm">Polyglot</a> 
 <a href="../gnt/rev009.htm">GNT</a> 
 <a href="../kjv/rev009.htm">KJV</a> 
 
 <br>
 <br><a href="rev.htm">Revelation Index</a><br>
  
 <a href="rev008.htm">Previous</a> 
 <a href="rev010.htm">Next</a> 
 </center>
 <hr>
 
 <h3 align="CENTER">Vulgate (Latin): Revelation Chapter 9</h3><p><a name="001">1</a> Et quintus angelus tuba cecinit: et vidi stellam de cælo cecidisse in terram, et data est ei clavis putei abyssi.</p>
 <p><a name="002">2</a> Et aperuit puteum abyssi: et ascendit fumus putei, sicut fumus fornacis magnæ: et obscuratus est sol, et aër de fumo putei:</p>
 <p><a name="003">3</a> et de fumo putei exierunt locustæ in terram, et data est illis potestas, sicut habent potestatem scorpiones terræ:</p>
 <p><a name="004">4</a> et præceptum est illis ne læderent fnum terræ, neque omne viride, neque omnem arborem: nisi tantum homines, qui non habent signum Dei in frontibus suis:</p>
 <p><a name="005">5</a> et datum est illis ne occiderent eos: sed ut cruciarent mensibus quinque: et cruciatus eorum, ut cruciatus scorpii cum percutit hominem.</p>
 <p><a name="006">6</a> Et in diebus illis quærent homines mortem, et non invenient eam: et desiderabunt mori, et fugiet mors ab eis.</p>
 <p><a name="007">7</a> Et similitudines locustarum, similes equis paratis in prælium: et super capita earum tamquam coronæ similes auro: et facies earum tamquam facies hominum.</p>
 <p><a name="008">8</a> Et habebant capillos sicut capillos mulierum. Et dentes earum, sicut dentes leonum erant:</p>
 <p><a name="009">9</a> et habebant loricas sicut loricas ferreas, et vox alarum earum sicut vox curruum equorum multorum currentium in bellum:</p>
 <p><a name="010">10</a> et habebant caudas similes scorpionum, et aculei erant in caudis earum: et potestas earum nocere hominibus mensibus quinque:</p>
 <p><a name="011">11</a> et habebant super se regem angelum abyssi cui nomen hebraice Abaddon, græce autem Apollyon, latine habens nomen Exterminans.</p>
 <p><a name="012">12</a> Væ unum abiit, et ecce veniunt adhuc duo væ post hæc.<br>
 </p>
 <p><a name="013">13</a> Et sextus angelus tuba cecinit: et audivi vocem unam ex quatuor cornibus altaris aurei, quod est ante oculos Dei,</p>
 <p><a name="014">14</a> dicentem sexto angelo, qui habebat tubam: Solve quatuor angelos, qui alligati sunt in flumine magno Euphrate.</p>
 <p><a name="015">15</a> Et soluti sunt quatuor angeli, qui parati erant in horam, et diem, et mensem, et annum, ut occiderent tertiam partem hominum.</p>
 <p><a name="016">16</a> Et numerus equestris exercitus vicies millies dena millia. Et audivi numerum eorum.</p>
 <p><a name="017">17</a> Et ita vidi equos in visione: et qui sedebant super eos, habebant loricas igneas, et hyacinthinas, et sulphureas, et capita eorum erant tamquam capita leonum: et de ore eorum procedit ignis, et fumus, et sulphur.</p>
 <p><a name="018">18</a> Et ab his tribus plagis occisa est tertia pars hominum de igne, et de fumo, et sulphure, quæ procedebant de ore ipsorum.</p>
 <p><a name="019">19</a> Potestas enim equorum in ore eorum est, et in caudis eorum, nam caudæ eorum similes serpentibus, habentes capita: et in his nocent.</p>
 <p><a name="020">20</a> Et ceteri homines, qui non sunt occisi in his plagis, neque pnitentiam egerunt de operibus manuum suarum, ut non adorarent dæmonia, et simulacra aurea, et argentea, et ærea, et lapidea, et lignea, quæ neque videre possunt, neque audire, neque ambulare,</p>
 <p><a name="021">21</a> et non egerunt pnitentiam ab homicidiis suis, neque a veneficiis suis, neque a fornicatione sua, neque a furtis suis.</p>
 <p></p><hr>
 <center>
 <a href="rev010.htm">Next: Revelation Chapter 10</a></center>
 </body>