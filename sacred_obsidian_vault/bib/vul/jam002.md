<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jam002.htm">Polyglot</a> 
 <a href="../gnt/jam002.htm">GNT</a> 
 <a href="../kjv/jam002.htm">KJV</a> 
 
 <br>
 <br><a href="jam.htm">James Index</a><br>
  
 <a href="jam001.htm">Previous</a> 
 <a href="jam003.htm">Next</a> 
 </center>
 <hr>
 
 <h3 align="CENTER">Vulgate (Latin): James Chapter 2</h3><p><a name="001">1</a> Fratres mei, nolite in personarum acceptione habere fidem Domini nostri Jesu Christi gloriæ.</p>
 <p><a name="002">2</a> Etenim si introierit in conventum vestrum vir aureum annulum habens in veste candida, introierit autem et pauper in sordido habitu,</p>
 <p><a name="003">3</a> et intendatis in eum qui indutus est veste præclara, et dixeritis ei: Tu sede hic bene: pauperi autem dicatis: Tu sta illic; aut sede sub scabello pedum meorum:</p>
 <p><a name="004">4</a> nonne judicatis apud vosmetipsos, et facti estis judices cogitationum iniquarum?</p>
 <p><a name="005">5</a> Audite, fratres mei dilectissimi: nonne Deus elegit pauperes in hoc mundo, divites in fide, et hæredes regni, quod repromisit Deus diligentibus se?</p>
 <p><a name="006">6</a> vos autem exhonorastis pauperem. Nonne divites per potentiam opprimunt vos, et ipsi trahunt vos ad judicia?</p>
 <p><a name="007">7</a> nonne ipsi blasphemant bonum nomen, quod invocatum est super vos?</p>
 <p><a name="008">8</a> Si tamen legem perficitis regalem secundum Scripturas: Diliges proximum tuum sicut teipsum: bene facitis:</p>
 <p><a name="009">9</a> si autem personas accipitis, peccatum operamini, redarguti a lege quasi transgressores.</p>
 <p><a name="010">10</a> Quicumque autem totam legem servaverit, offendat autem in uno, factus est omnium reus.</p>
 <p><a name="011">11</a> Qui enim dixit: Non mchaberis, dixit et: Non occides. Quod si non mchaberis, occides autem, factus es transgressor legis.</p>
 <p><a name="012">12</a> Sic loquimini, et sic facite sicut per legem libertatis incipientes judicari.</p>
 <p><a name="013">13</a> Judicium enim sine misericordia illi qui non fecit misericordiam: superexaltat autem misericordia judicium.<br>
 </p>
 <p><a name="014">14</a> Quid proderit, fratres mei, si fidem quis dicat se habere, opera autem non habeat? numquid poterit fides salvare eum?</p>
 <p><a name="015">15</a> Si autem frater et soror nudi sint, et indigeant victu quotidiano,</p>
 <p><a name="016">16</a> dicat autem aliquis ex vobis illis: Ite in pace, calefacimini et saturamini: non dederitis autem eis quæ necessaria sunt corpori, quid proderit?</p>
 <p><a name="017">17</a> Sic et fides, si non habeat opera, mortua est in semetipsa.</p>
 <p><a name="018">18</a> Sed dicet quis: Tu fidem habes, et ego opera habeo: ostende mihi fidem tuam sine operibus: et ego ostendam tibi ex operibus fidem meam.</p>
 <p><a name="019">19</a> Tu credis quoniam unus est Deus: bene facis: et dæmones credunt, et contremiscunt.</p>
 <p><a name="020">20</a> Vis autem scire, o homo inanis, quoniam fides sine operibus mortua est?</p>
 <p><a name="021">21</a> Abraham pater noster nonne ex operibus justificatus est, offerens Isaac filium suum super altare?</p>
 <p><a name="022">22</a> Vides quoniam fides cooperabatur operibus illius: et ex operibus fides consummata est?</p>
 <p><a name="023">23</a> Et suppleta est Scriptura, dicens: Credidit Abraham Deo, et reputatum est illi ad justitiam, et amicus Dei appellatus est.</p>
 <p><a name="024">24</a> Videtis quoniam ex operibus justificatur homo, et non ex fide tantum?</p>
 <p><a name="025">25</a> Similiter et Rahab meretrix, nonne ex operibus justificata est, suscipiens nuntios, et alia via ejiciens?</p>
 <p><a name="026">26</a> Sicut enim corpus sine spiritu mortuum est, ita et fides sine operibus mortua est.</p>
 <p></p><hr>
 <center>
 <a href="jam003.htm">Next: James Chapter 3</a></center>
 </body>