<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc002.htm">Polyglot</a> 
 <a href="../kjv/ecc002.htm">KJV</a> 
 <a href="../sep/ecc002.htm">Sep</a> 
 <a href="../tan/ecc002.htm">Tan</a> 
 
 <br>
 <br><a href="ecc.htm">Ecclesiastes Index</a><br>
  
 <a href="ecc001.htm">Previous</a> 
 <a href="ecc003.htm">Next</a> 
 </center>
 <hr>
 
 <h3 align="CENTER">Vulgate (Latin): Ecclesiastes Chapter 2</h3><p><a name="001">1</a> [Dixi ego in corde meo: Vadam,<br> et affluam deliciis, et fruar bonis;<br> et vidi quod hoc quoque esset vanitas.<br></p>
 <p><a name="002">2</a> Risum reputavi errorem,<br> et gaudio dixi: Quid frustra deciperis?<br></p>
 <p><a name="003">3</a> Cogitavi in corde meo abstrahere a vino carnem meam,<br> ut animam meam transferrem ad sapientiam,<br> devitaremque stultitiam,<br> donec viderem quid esset utile filiis hominum,<br> quo facto opus est sub sole numero dierum vitæ suæ.<br></p>
 <p><a name="004">4</a> Magnificavi opera mea,<br> ædificavi mihi domos,<br> et plantavi vineas;<br></p>
 <p><a name="005">5</a> feci hortos et pomaria,<br> et consevi ea cuncti generis arboribus;<br></p>
 <p><a name="006">6</a> et exstruxi mihi piscinas aquarum,<br> ut irrigarem silvam lignorum germinantium.<br></p>
 <p><a name="007">7</a> Possedi servos et ancillas,<br> multamque familiam habui:<br> armenta quoque, et magnos ovium greges,<br> ultra omnes qui fuerunt ante me in Jerusalem;<br></p>
 <p><a name="008">8</a> coacervavi mihi argentum et aurum,<br> et substantias regum ac provinciarum;<br> feci mihi cantores et cantatrices,<br> et delicias filiorum hominum,<br> scyphos, et urceos in ministerio ad vina fundenda;<br></p>
 <p><a name="009">9</a> et supergressus sum opibus<br> omnes qui ante me fuerunt in Jerusalem:<br> sapientia quoque perseveravit mecum.<br></p>
 <p><a name="010">10</a> Et omnia quæ desideraverunt oculi mei<br> non negavi eis,<br> nec prohibui cor meum quin omni voluptate frueretur,<br> et oblectaret se in his quæ præparaveram;<br> et hanc ratus sum partem meam si uterer labore meo.<br></p>
 <p><a name="011">11</a> Cumque me convertissem ad universa opera quæ fecerant manus meæ,<br> et ad labores in quibus frustra sudaveram,<br> vidi in omnibus vanitatem et afflictionem animi,<br> et nihil permanere sub sole.]<br>
 </p>
 <p><a name="012">12</a> [Transivi ad contemplandam sapientiam,<br> erroresque, et stultitiam.<br> (Quid est, inquam, homo,<br> ut sequi possit regem, factorem suum?)<br></p>
 <p><a name="013">13</a> Et vidi quod tantum præcederet sapientia stultitiam,<br> quantum differt lux a tenebris.<br></p>
 <p><a name="014">14</a> Sapientis oculi in capite ejus;<br> stultus in tenebris ambulat:<br> et didici quod unus utriusque esset interitus.<br></p>
 <p><a name="015">15</a> Et dixi in corde meo:<br> Si unus et stulti et meus occasus erit,<br> quid mihi prodest quod majorem sapientiæ dedi operam?<br> Locutusque cum mente mea,<br> animadverti quod hoc quoque esset vanitas.<br></p>
 <p><a name="016">16</a> Non enim erit memoria sapientis similiter ut stulti in perpetuum,<br> et futura tempora oblivione cuncta pariter operient:<br> moritur doctus similiter ut indoctus.<br></p>
 <p><a name="017">17</a> Et idcirco tæduit me vitæ meæ,<br> videntem mala universa esse sub sole,<br> et cuncta vanitatem et afflictionem spiritus.]<br>
 </p>
 <p><a name="018">18</a> [Rursus detestatus sum omnem industriam meam,<br> qua sub sole studiosissime laboravi,<br> habiturus hæredem post me,<br></p>
 <p><a name="019">19</a> quem ignoro utrum sapiens an stultus futurus sit,<br> et dominabitur in laboribus meis,<br> quibus desudavi et sollicitus fui:<br> et est quidquam tam vanum?<br></p>
 <p><a name="020">20</a> Unde cessavi,<br> renuntiavitque cor meum ultra laborare sub sole.<br></p>
 <p><a name="021">21</a> Nam cum alius laboret in sapientia,<br> et doctrina, et sollicitudine,<br> homini otioso quæsita dimittit;<br> et hoc ergo vanitas et magnum malum.<br></p>
 <p><a name="022">22</a> Quid enim proderit homini de universo labore suo,<br> et afflictione spiritus,<br> qua sub sole cruciatus est?<br></p>
 <p><a name="023">23</a> Cuncti dies ejus doloribus et ærumnis pleni sunt,<br> nec per noctem mente requiescit.<br> Et hoc nonne vanitas est?<br></p>
 <p><a name="024">24</a> Nonne melius est comedere et bibere,<br> et ostendere animæ suæ bona de laboribus suis?<br> et hoc de manu Dei est.<br></p>
 <p><a name="025">25</a> Quis ita devorabit et deliciis affluet ut ego?<br></p>
 <p><a name="026">26</a> Homini bono in conspectu suo<br> dedit Deus sapientiam, et scientiam, et lætitiam;<br> peccatori autem dedit afflictionem et curam superfluam,<br> ut addat, et congreget,<br> et tradat ei qui placuit Deo;<br> sed et hoc vanitas est, et cassa sollicitudo mentis.]</p>
 <p></p><hr>
 <center>
 <a href="ecc003.htm">Next: Ecclesiastes Chapter 3</a></center>
 </body>