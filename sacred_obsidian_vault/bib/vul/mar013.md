<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar013.htm">Polyglot</a> 
 <a href="../gnt/mar013.htm">GNT</a> 
 <a href="../kjv/mar013.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar012.htm">Previous</a> 
 <a href="mar014.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 13</h3><p><a name="001">1</a> Et cum egrederetur de templo, ait illi unus ex discipulis suis: Magister, aspice quales lapides, et quales structuræ.</p>
 <p><a name="002">2</a> Et respondens Jesus, ait illi: Vides has omnes magnas ædificationes? Non relinquetur lapis super lapidem, qui non destruatur.<br>
 </p>
 <p><a name="003">3</a> Et cum sederet in monte Olivarum contra templum, interrogabant eum separatim Petrus, et Jacobus, et Joannes, et Andreas:</p>
 <p><a name="004">4</a> Dic nobis, quando ista fient? et quod signum erit, quando hæc omnia incipient consummari?</p>
 <p><a name="005">5</a> Et respondens Jesus cpit dicere illis: Videte ne quid vos seducat:</p>
 <p><a name="006">6</a> multi enim venient in nomine meo, dicentes quia ego sum: et multos seducent.</p>
 <p><a name="007">7</a> Cum audieritis autem bella, et opiniones bellorum, ne timueritis: oportet enim hæc fieri: sed nondum finis.</p>
 <p><a name="008">8</a> Exsurget enim gens contra gentem, et regnum super regnum, et erunt terræmotus per loca, et fames. Initium dolorum hæc.<br>
 </p>
 <p><a name="009">9</a> Videte autem vosmetipsos. Tradent enim vos in consiliis, et in synagogis vapulabitis, et ante præsides et reges stabitis propter me, in testimonium illis.</p>
 <p><a name="010">10</a> Et in omnes gentes primum oportet prædicari Evangelium.</p>
 <p><a name="011">11</a> Et cum duxerint vos tradentes, nolite præcogitare quid loquamini: sed quod datum vobis fuerit in illa hora, id loquimini: non enim vos estis loquentes, sed Spiritus Sanctus.</p>
 <p><a name="012">12</a> Tradet autem frater fratrem in mortem, et pater filium: et consurgent filii in parentes, et morte afficient eos.</p>
 <p><a name="013">13</a> Et eritis odio omnibus propter nomen meum. Qui autem sustinuerit in finem, hic salvus erit.<br>
 </p>
 <p><a name="014">14</a> Cum autem videritis abominationem desolationis stantem, ubi non debet, qui legit, intelligat: tunc qui in Judæa sunt, fugiant in montes:</p>
 <p><a name="015">15</a> et qui super tectum, ne descendat in domum, nec introëat ut tollat quid de domo sua:</p>
 <p><a name="016">16</a> et qui in agro erit, non revertatur retro tollere vestimentum suum.</p>
 <p><a name="017">17</a> Væ autem prægnantibus et nutrientibus in illis diebus.<br>
 </p>
 <p><a name="018">18</a> Orate vero ut hieme non fiant.</p>
 <p><a name="019">19</a> Erunt enim dies illi tribulationes tales quales non fuerunt ab initio creaturæ, quam condidit Deus usque nunc, neque fient.</p>
 <p><a name="020">20</a> Et nisi breviasset Dominus dies, non fuisset salva omnis caro: sed propter electos, quos elegit, breviavit dies.</p>
 <p><a name="021">21</a> Et tunc si quis vobis dixerit: Ecce hic est Christus, ecce illic, ne credideritis.</p>
 <p><a name="022">22</a> Exsurgent enim pseudochristi et pseudoprophetæ, et dabunt signa et portenta ad seducendos, si fieri potest, etiam electos.</p>
 <p><a name="023">23</a> Vos ergo videte: ecce prædixi vobis omnia.<br>
 </p>
 <p><a name="024">24</a> Sed in illis diebus, post tribulationem illam, sol contenebrabitur, et luna non dabit splendorem suum:</p>
 <p><a name="025">25</a> et stellæ cæli erunt decidentes, et virtutes, quæ in cælis sunt, movebuntur.</p>
 <p><a name="026">26</a> Et tunc videbunt Filium hominis venientem in nubibus cum virtute multa et gloria.</p>
 <p><a name="027">27</a> Et tunc mittet angelos suos, et congregabit electos suos a quatuor ventis, a summo terræ usque ad summum cæli.<br>
 </p>
 <p><a name="028">28</a> A ficu autem discite parabolam. Cum jam ramus ejus tener fuerit, et nata fuerint folia, cognoscitis quia in proximo sit æstas:</p>
 <p><a name="029">29</a> sic et vos cum videritis hæc fieri, scitote quod in proximo sit, in ostiis.</p>
 <p><a name="030">30</a> Amen dico vobis, quoniam non transibit generatio hæc, donec omnia ista fiant.</p>
 <p><a name="031">31</a> Cælum et terra transibunt, verba autem mea non transibunt.<br>
 </p>
 <p><a name="032">32</a> De die autem illo vel hora nemo scit, neque angeli in cælo, neque Filius, nisi Pater.</p>
 <p><a name="033">33</a> Videte, vigilate, et orate: nescitis enim quando tempus sit.</p>
 <p><a name="034">34</a> Sicut homo qui peregre profectus reliquit domum suam, et dedit servis suis potestatem cujusque operis, et janitori præcepit ut vigilet,</p>
 <p><a name="035">35</a> vigilate ergo (nescitis enim quando dominus domus veniat: sero, an media nocte, an galli cantu, an mane),</p>
 <p><a name="036">36</a> ne, cum venerit repente, inveniat vos dormientes.</p>
 <p><a name="037">37</a> Quod autem vobis dico, omnibus dico: Vigilate.</p>
 <p></p><hr>
 <center>
 <a href="mar014.htm">Next: Mark Chapter 14</a></center>
 </body>