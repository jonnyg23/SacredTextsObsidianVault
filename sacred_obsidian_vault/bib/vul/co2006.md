<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/co2006.htm">Polyglot</a> 
 <a href="../gnt/co2006.htm">GNT</a> 
 <a href="../kjv/co2006.htm">KJV</a> 
 
 <br>
 <br><a href="co2.htm">2 Corinthians Index</a><br>
  
 <a href="co2005.htm">Previous</a> 
 <a href="co2007.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Corinthians Chapter 6</h3><p><a name="001">1</a> Adjuvantes autem exhortamur ne in vacuum gratiam Dei recipiatis.</p>
 <p><a name="002">2</a> Ait enim: Tempore accepto exaudivi te, et in die salutis adjuvi te. Ecce nunc tempus acceptabile, ecce nunc dies salutis.</p>
 <p><a name="003">3</a> Nemini dantes ullam offensionem, ut non vituperetur ministerium nostrum:</p>
 <p><a name="004">4</a> sed in omnibus exhibeamus nosmetipsos sicut Dei ministros in multa patientia, in tribulationibus, in necessitatibus, in angustiis,</p>
 <p><a name="005">5</a> in plagis, in carceribus, in seditionibus, in laboribus, in vigiliis, in jejuniis,</p>
 <p><a name="006">6</a> in castitate, in scientia, in longanimitate, in suavitate, in Spiritu Sancto, in caritate non ficta,</p>
 <p><a name="007">7</a> in verbo veritatis, in virtute Dei, per arma justitiæ a dextris et a sinistris,</p>
 <p><a name="008">8</a> per gloriam, et ignobilitatem, per infamiam, et bonam famam: ut seductores, et veraces, sicut qui ignoti, et cogniti:</p>
 <p><a name="009">9</a> quasi morientes, et ecce vivimus: ut castigati, et non mortificati:</p>
 <p><a name="010">10</a> quasi tristes, semper autem gaudentes: sicut egentes, multos autem locupletantes: tamquam nihil habentes, et omnia possidentes.<br>
 </p>
 <p><a name="011">11</a> Os nostrum patet ad vos, o Corinthii; cor nostrum dilatatum est.</p>
 <p><a name="012">12</a> Non angustiamini in nobis: angustiamini autem in visceribus vestris:</p>
 <p><a name="013">13</a> eamdem autem habentes remunerationem, tamquam filiis dico, dilatamini et vos.<br>
 </p>
 <p><a name="014">14</a> Nolite jugum ducere cum infidelibus. Quæ enim participatio justitiæ cum iniquitate? aut quæ societas luci ad tenebras?</p>
 <p><a name="015">15</a> quæ autem conventio Christi ad Belial? aut quæ pars fideli cum infideli?</p>
 <p><a name="016">16</a> qui autem consensus templo Dei cum idolis? vos enim estis templum Dei vivi, sicut dicit Deus: [Quoniam inhabitabo in illis, et inambulabo inter eos,<br> et ero illorum Deus, et ipsi erunt mihi populus.<br></p>
 <p><a name="017">17</a> Propter quod exite de medio eorum,<br> et separamini, dicit Dominus,<br> et immundum ne tetigeritis:<br></p>
 <p><a name="018">18</a> et ego recipiam vos:<br> et ero vobis in patrem,<br> et vos eritis mihi in filios et filias,<br> dicit Dominus omnipotens.]</p>
 <p></p><hr>
 <center>
 <a href="co2007.htm">Next: 2 Corinthians Chapter 7</a></center>
 </body>