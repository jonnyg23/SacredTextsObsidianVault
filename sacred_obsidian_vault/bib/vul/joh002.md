<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh002.htm">Polyglot</a> 
 <a href="../gnt/joh002.htm">GNT</a> 
 <a href="../kjv/joh002.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh001.htm">Previous</a> 
 <a href="joh003.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 2</h3><p><a name="001">1</a> Et die tertia nuptiæ factæ sunt in Cana Galilææ, et erat mater Jesu ibi.</p>
 <p><a name="002">2</a> Vocatus est autem et Jesus, et discipuli ejus, ad nuptias.</p>
 <p><a name="003">3</a> Et deficiente vino, dicit mater Jesu ad eum: Vinum non habent.</p>
 <p><a name="004">4</a> Et dicit ei Jesus: Quid mihi et tibi est, mulier? nondum venit hora mea.</p>
 <p><a name="005">5</a> Dicit mater ejus ministris: Quodcumque dixerit vobis, facite.</p>
 <p><a name="006">6</a> Erant autem ibi lapideæ hydriæ sex positæ secundum purificationem Judæorum, capientes singulæ metretas binas vel ternas.</p>
 <p><a name="007">7</a> Dicit eis Jesus: Implete hydrias aqua. Et impleverunt eas usque ad summum.</p>
 <p><a name="008">8</a> Et dicit eis Jesus: Haurite nunc, et ferte architriclino. Et tulerunt.</p>
 <p><a name="009">9</a> Ut autem gustavit architriclinus aquam vinum factam, et non sciebat unde esset, ministri autem sciebant, qui hauserant aquam: vocat sponsum architriclinus,</p>
 <p><a name="010">10</a> et dicit ei: Omnis homo primum bonum vinum ponit et cum inebriati fuerint, tunc id, quod deterius est. Tu autem servasti bonum vinum usque adhuc.</p>
 <p><a name="011">11</a> Hoc fecit initium signorum Jesus in Cana Galilææ; et manifestavit gloriam suam, et crediderunt in eum discipuli ejus.</p>
 <p><a name="012">12</a> Post hoc descendit Capharnaum ipse, et mater ejus, et fratres ejus, et discipuli ejus: et ibi manserunt non multis diebus.<br>
 </p>
 <p><a name="013">13</a> Et prope erat Pascha Judæorum, et ascendit Jesus Jerosolymam:</p>
 <p><a name="014">14</a> et invenit in templo vendentes boves, et oves, et columbas, et numularios sedentes.</p>
 <p><a name="015">15</a> Et cum fecisset quasi flagellum de funiculis, omnes ejecit de templo, oves quoque, et boves, et numulariorum effudit æs, et mensas subvertit.</p>
 <p><a name="016">16</a> Et his qui columbas vendebant, dixit: Auferte ista hinc, et nolite facere domum patris mei, domum negotiationis.</p>
 <p><a name="017">17</a> Recordati sunt vero discipuli ejus quia scriptum est: Zelus domus tuæ comedit me.</p>
 <p><a name="018">18</a> Responderunt ergo Judæi, et dixerunt ei: Quod signum ostendis nobis, quia hæc facis?</p>
 <p><a name="019">19</a> Respondit Jesus, et dixit eis: Solvite templum hoc, et in tribus diebus excitabo illud.</p>
 <p><a name="020">20</a> Dixerunt ergo Judæi: Quadraginta et sex annis ædificatum est templum hoc, et tu in tribus diebus excitabis illud?</p>
 <p><a name="021">21</a> Ille autem dicebat de templo corporis sui.</p>
 <p><a name="022">22</a> Cum ergo resurrexisset a mortuis, recordati sunt discipuli ejus, quia hoc dicebat, et crediderunt scripturæ et sermoni quem dixit Jesus.</p>
 <p><a name="023">23</a> Cum autem esset Jerosolymis in Pascha in die festo, multi crediderunt in nomine ejus, videntes signa ejus, quæ faciebat.</p>
 <p><a name="024">24</a> Ipse autem Jesus non credebat semetipsum eis, eo quod ipse nosset omnes,</p>
 <p><a name="025">25</a> et quia opus ei non erat ut quis testimonium perhiberet de homine: ipse enim sciebat quid esset in homine.</p>
 <p></p><hr>
 <center>
 <a href="joh003.htm">Next: John Chapter 3</a></center>
 </body>