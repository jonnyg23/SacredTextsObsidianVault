<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa009.htm">Polyglot</a> 
 <a href="../kjv/psa009.htm">KJV</a> 
 <a href="../sep/psa009.htm">Sep</a> 
 <a href="../tan/psa009.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa008.htm">Previous</a> 
 <a href="psa010.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 9</h3><p><a name="001">1</a> In finem, pro occultis filii. Psalmus David.</p>
 <p><a name="002">2</a> [Confitebor tibi, Domine, in toto corde meo;<br> narrabo omnia mirabilia tua.<br></p>
 <p><a name="003">3</a> Lætabor et exsultabo in te;<br> psallam nomini tuo, Altissime.<br></p>
 <p><a name="004">4</a> In convertendo inimicum meum retrorsum;<br> infirmabuntur, et peribunt a facie tua.<br></p>
 <p><a name="005">5</a> Quoniam fecisti judicium meum et causam meam;<br> sedisti super thronum, qui judicas justitiam.<br></p>
 <p><a name="006">6</a> Increpasti gentes, et periit impius:<br> nomen eorum delesti in æternum, et in sæculum sæculi.<br></p>
 <p><a name="007">7</a> Inimici defecerunt frameæ in finem,<br> et civitates eorum destruxisti.<br> Periit memoria eorum cum sonitu;<br></p>
 <p><a name="008">8</a> et Dominus in æternum permanet.<br> Paravit in judicio thronum suum,<br></p>
 <p><a name="009">9</a> et ipse judicabit orbem terræ in æquitate:<br> judicabit populos in justitia.<br></p>
 <p><a name="010">10</a> Et factus est Dominus refugium pauperi;<br> adjutor in opportunitatibus, in tribulatione.<br></p>
 <p><a name="011">11</a> Et sperent in te qui noverunt nomen tuum,<br> quoniam non dereliquisti quærentes te, Domine.<br></p>
 <p><a name="012">12</a> Psallite Domino qui habitat in Sion;<br> annuntiate inter gentes studia ejus:<br></p>
 <p><a name="013">13</a> quoniam requirens sanguinem eorum recordatus est;<br> non est oblitus clamorem pauperum.<br></p>
 <p><a name="014">14</a> Miserere mei, Domine:<br> vide humilitatem meam de inimicis meis,<br></p>
 <p><a name="015">15</a> qui exaltas me de portis mortis,<br> ut annuntiem omnes laudationes tuas in portis filiæ Sion:<br></p>
 <p><a name="016">16</a> exultabo in salutari tuo.<br> Infixæ sunt gentes in interitu quem fecerunt;<br> in laqueo isto quem absconderunt<br> comprehensus est pes eorum.<br></p>
 <p><a name="017">17</a> Cognoscetur Dominus judicia faciens;<br> in operibus manuum suarum comprehensus est peccator.<br></p>
 <p><a name="018">18</a> Convertantur peccatores in infernum,<br> omnes gentes quæ obliviscuntur Deum.<br></p>
 <p><a name="019">19</a> Quoniam non in finem oblivio erit pauperis;<br> patientia pauperum non peribit in finem.<br></p>
 <p><a name="020">20</a> Exsurge, Domine; non confortetur homo:<br> judicentur gentes in conspectu tuo.<br></p>
 <p><a name="021">21</a> Constitue, Domine, legislatorem super eos,<br> ut sciant gentes quoniam homines sunt.<br></p>
 <p><a name="022">22</a> Ut quid, Domine, recessisti longe;<br> despicis in opportunitatibus, in tribulatione?<br></p>
 <p><a name="023">23</a> Dum superbit impius, incenditur pauper:<br> comprehenduntur in consiliis quibus cogitant.<br></p>
 <p><a name="024">24</a> Quoniam laudatur peccator in desideriis animæ suæ,<br> et iniquus benedicitur.<br></p>
 <p><a name="025">25</a> Exacerbavit Dominum peccator:<br> secundum multitudinem iræ suæ, non quæret.<br></p>
 <p><a name="026">26</a> Non est Deus in conspectu ejus;<br> inquinatæ sunt viæ illius in omni tempore.<br> Auferuntur judicia tua a facie ejus;<br> omnium inimicorum suorum dominabitur.<br></p>
 <p><a name="027">27</a> Dixit enim in corde suo: Non movebor<br> a generatione in generationem, sine malo.<br></p>
 <p><a name="028">28</a> Cujus maledictione os plenum est, et amaritudine, et dolo;<br> sub lingua ejus labor et dolor.<br></p>
 <p><a name="029">29</a> Sedet in insidiis cum divitibus in occultis,<br> ut interficiat innocentem.<br></p>
 <p><a name="030">30</a> Oculi ejus in pauperem respiciunt;<br> insidiatur in abscondito, quasi leo in spelunca sua.<br> Insidiatur ut rapiat pauperem;<br> rapere pauperem dum attrahit eum.<br></p>
 <p><a name="031">31</a> In laqueo suo humiliabit eum;<br> inclinabit se, et cadet cum dominatus fuerit pauperum.<br></p>
 <p><a name="032">32</a> Dixit enim in corde suo: Oblitus est Deus;<br> avertit faciem suam, ne videat in finem.<br></p>
 <p><a name="033">33</a> Exsurge, Domine Deus, exaltetur manus tua;<br> ne obliviscaris pauperum.<br></p>
 <p><a name="034">34</a> Propter quid irritavit impius Deum?<br> dixit enim in corde suo: Non requiret.<br></p>
 <p><a name="035">35</a> Vides, quoniam tu laborem et dolorem consideras,<br> ut tradas eos in manus tuas.<br> Tibi derelictus est pauper;<br> orphano tu eris adjutor.<br></p>
 <p><a name="036">36</a> Contere brachium peccatoris et maligni;<br> quæretur peccatum illius, et non invenietur.<br></p>
 <p><a name="037">37</a> Dominus regnabit in æternum, et in sæculum sæculi;<br> peribitis, gentes, de terra illius.<br></p>
 <p><a name="038">38</a> Desiderium pauperum exaudivit Dominus;<br> præparationem cordis eorum audivit auris tua:<br></p>
 <p><a name="039">39</a> judicare pupillo et humili,<br> ut non apponat ultra magnificare se homo super terram.]</p>
 <p></p><hr>
 <center>
 <a href="psa010.htm">Next: Psalms Chapter 10</a></center>
 </body>