<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa071.htm">Polyglot</a> 
 <a href="../kjv/psa071.htm">KJV</a> 
 <a href="../sep/psa071.htm">Sep</a> 
 <a href="../tan/psa071.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa070.htm">Previous</a> 
 <a href="psa072.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 71</h3><p><a name="001">1</a> Psalmus, in Salomonem.</p>
 <p><a name="002">2</a> [Deus, judicium tuum regi da,<br> et justitiam tuam filio regis;<br> judicare populum tuum in justitia,<br> et pauperes tuos in judicio.<br></p>
 <p><a name="003">3</a> Suscipiant montes pacem populo,<br> et colles justitiam.<br></p>
 <p><a name="004">4</a> Judicabit pauperes populi,<br> et salvos faciet filios pauperum,<br> et humiliabit calumniatorem.<br></p>
 <p><a name="005">5</a> Et permanebit cum sole, et ante lunam,<br> in generatione et generationem.<br></p>
 <p><a name="006">6</a> Descendet sicut pluvia in vellus,<br> et sicut stillicidia stillantia super terram.<br></p>
 <p><a name="007">7</a> Orietur in diebus ejus justitia, et abundantia pacis,<br> donec auferatur luna.<br></p>
 <p><a name="008">8</a> Et dominabitur a mari usque ad mare,<br> et a flumine usque ad terminos orbis terrarum.<br></p>
 <p><a name="009">9</a> Coram illo procident Æthiopes,<br> et inimici ejus terram lingent.<br></p>
 <p><a name="010">10</a> Reges Tharsis et insulæ munera offerent;<br> reges Arabum et Saba dona adducent:<br></p>
 <p><a name="011">11</a> et adorabunt eum omnes reges terræ;<br> omnes gentes servient ei.<br></p>
 <p><a name="012">12</a> Quia liberabit pauperem a potente,<br> et pauperem cui non erat adjutor.<br></p>
 <p><a name="013">13</a> Parcet pauperi et inopi,<br> et animas pauperum salvas faciet.<br></p>
 <p><a name="014">14</a> Ex usuris et iniquitate redimet animas eorum,<br> et honorabile nomen eorum coram illo.<br></p>
 <p><a name="015">15</a> Et vivet, et dabitur ei de auro Arabiæ;<br> et adorabunt de ipso semper,<br> tota die benedicent ei.<br></p>
 <p><a name="016">16</a> Et erit firmamentum in terra in summis montium;<br> superextolletur super Libanum fructus ejus,<br> et florebunt de civitate sicut fnum terræ.<br></p>
 <p><a name="017">17</a> Sit nomen ejus benedictum in sæcula;<br> ante solem permanet nomen ejus.<br> Et benedicentur in ipso omnes tribus terræ;<br> omnes gentes magnificabunt eum.<br></p>
 <p><a name="018">18</a> Benedictus Dominus Deus Israël,<br> qui facit mirabilia solus.<br></p>
 <p><a name="019">19</a> Et benedictum nomen majestatis ejus in æternum,<br> et replebitur majestate ejus omnis terra. Fiat, fiat.]</p>
 <p><a name="020">20</a> Defecerunt laudes David, filii Jesse.</p>
 <p></p><hr>
 <center>
 <a href="psa072.htm">Next: Psalms Chapter 72</a></center>
 </body>