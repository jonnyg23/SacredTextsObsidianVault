<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/amo007.htm">Polyglot</a> 
 <a href="../kjv/amo007.htm">KJV</a> 
 <a href="../sep/amo007.htm">Sep</a> 
 <a href="../tan/amo007.htm">Tan</a> 
 
 <br>
 <br><a href="amo.htm">Amos Index</a><br>
  
 <a href="amo006.htm">Previous</a> 
 <a href="amo008.htm">Next</a> 
 </center>
 <hr>
 
 <h3 align="CENTER">Vulgate (Latin): Amos Chapter 7</h3><p><a name="001">1</a> Hæc ostendit mihi Dominus Deus: et ecce fictor locustæ in principio germinantium serotini imbris, et ecce serotinus post tonsionem regis.</p>
 <p><a name="002">2</a> Et factum est, cum consummasset comedere herbam terræ, dixi: Domine Deus, propitius esto, obsecro; quis suscitabit Jacob, quia parvulus est?</p>
 <p><a name="003">3</a> Misertus est Dominus super hoc: Non erit, dixit Dominus.</p>
 <p><a name="004">4</a> Hæc ostendit mihi Dominus Deus: et ecce vocabat judicium ad ignem Dominus Deus; et devoravit abyssum multam, et comedit simul partem.</p>
 <p><a name="005">5</a> Et dixi: Domine Deus, quiesce, obsecro; quis suscitabit Jacob, quia parvulus est?</p>
 <p><a name="006">6</a> Misertus est Dominus super hoc: Sed et istud non erit, dixit Dominus Deus.</p>
 <p><a name="007">7</a> Hæc ostendit mihi Dominus: et ecce Dominus stans super murum litum, et in manu ejus trulla cæmentarii.</p>
 <p><a name="008">8</a> Et dixit Dominus ad me: Quid tu vides, Amos? Et dixi: Trullam cæmentarii. Et dixit Dominus: [Ecce ego ponam trullam in medio populi mei Israël;<br> non adjiciam ultra superinducere eum.<br></p>
 <p><a name="009">9</a> Et demolientur excelsa idoli,<br> et sanctificationes Israël desolabuntur,<br> et consurgam super domum Jeroboam in gladio.]</p>
 <p><a name="010">10</a> Et misit Amasias, sacerdos Bethel, ad Jeroboam, regem Israël, dicens: Rebellavit contra te Amos in medio domus Israël; non poterit terra sustinere universos sermones ejus.</p>
 <p><a name="011">11</a> Hæc enim dicit Amos: In gladio morietur Jeroboam, et Israël captivus migrabit de terra sua.</p>
 <p><a name="012">12</a> Et dixit Amasias ad Amos: Qui vides, gradere: fuge in terram Juda, et comede ibi panem, et prophetabis ibi.</p>
 <p><a name="013">13</a> Et in Bethel non adjicies ultra ut prophetes, quia sanctificatio regis est, et domus regni est.</p>
 <p><a name="014">14</a> Responditque Amos, et dixit ad Amasiam: Non sum propheta, et non sum filius prophetæ: sed armentarius ego sum vellicans sycomoros.</p>
 <p><a name="015">15</a> Et tulit me Dominus cum sequerer gregem, et dixit Dominus ad me: Vade, propheta ad populum meum Israël.</p>
 <p><a name="016">16</a> Et nunc audi verbum Domini: [Tu dicis: Non prophetabis super Israël,<br> et non stillabis super domum idoli.<br></p>
 <p><a name="017">17</a> Propter hoc hæc dicit Dominus:<br> Uxor tua in civitate fornicabitur,<br> et filii tui et filiæ tuæ in gladio cadent,<br> et humus tua funiculo metietur:<br> et tu in terra polluta morieris,<br> et Israël captivus migrabit de terra sua.]</p>
 <p></p><hr>
 <center>
 <a href="amo008.htm">Next: Amos Chapter 8</a></center>
 </body>