<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job001.htm">Polyglot</a> 
 <a href="../kjv/job001.htm">KJV</a> 
 <a href="../sep/job001.htm">Sep</a> 
 <a href="../tan/job001.htm">Tan</a> 
 
 <br>
 <br><a href="job.htm">Job Index</a><br>
  
 <a href="est016.htm">Previous</a> 
 <a href="job002.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 1</h3><p><a name="001">1</a> Vir erat in terra Hus, nomine Job: et erat vir ille simplex, et rectus, ac timens Deum, et recedens a malo.</p>
 <p><a name="002">2</a> Natique sunt ei septem filii, et tres filiæ.</p>
 <p><a name="003">3</a> Et fuit possessio ejus septem millia ovium, et tria millia camelorum, quingenta quoque juga boum, et quingentæ asinæ, ac familia multa nimis: eratque vir ille magnus inter omnes orientales.</p>
 <p><a name="004">4</a> Et ibant filii ejus, et faciebant convivium per domos, unusquisque in die suo. Et mittentes vocabant tres sorores suas, ut comederent et biberent cum eis.</p>
 <p><a name="005">5</a> Cumque in orbem transissent dies convivii, mittebat ad eos Job, et sanctificabat illos: consurgensque diluculo, offerebat holocausta pro singulis. Dicebat enim: Ne forte peccaverint filii mei, et benedixerint Deo in cordibus suis. Sic faciebat Job cunctis diebus.<br>
 </p>
 <p><a name="006">6</a> Quadam autem die, cum venissent filii Dei ut assisterent coram Domino, affuit inter eos etiam Satan.</p>
 <p><a name="007">7</a> Cui dixit Dominus: Unde venis? Qui respondens, ait: Circuivi terram, et perambulavi eam.</p>
 <p><a name="008">8</a> Dixitque Dominus ad eum: Numquid considerasti servum meum Job, quod non sit ei similis in terra, homo simplex et rectus, ac timens Deum, et recedens a malo?</p>
 <p><a name="009">9</a> Cui respondens Satan, ait: Numquid Job frustra timet Deum?</p>
 <p><a name="010">10</a> nonne tu vallasti eum, ac domum ejus, universamque substantiam per circuitum; operibus manuum ejus benedixisti, et possessio ejus crevit in terra?</p>
 <p><a name="011">11</a> sed extende paululum manum tuam et tange cuncta quæ possidet, nisi in faciem benedixerit tibi.</p>
 <p><a name="012">12</a> Dixit ergo Dominus ad Satan: Ecce universa quæ habet in manu tua sunt: tantum in eum ne extendas manum tuam. Egressusque est Satan a facie Domini.</p>
 <p><a name="013">13</a> Cum autem quadam die filii et filiæ ejus comederent et biberent vinum in domo fratris sui primogeniti,</p>
 <p><a name="014">14</a> nuntius venit ad Job, qui diceret: Boves arabant, et asinæ pascebantur juxta eos:</p>
 <p><a name="015">15</a> et irruerunt Sabæi, tuleruntque omnia, et pueros percusserunt gladio: et evasi ego solus, ut nuntiarem tibi.</p>
 <p><a name="016">16</a> Cumque adhuc ille loqueretur, venit alter, et dixit: Ignis Dei cecidit e cælo, et tactas oves puerosque consumpsit: et effugi ego solus, ut nuntiarem tibi.</p>
 <p><a name="017">17</a> Sed et illo adhuc loquente, venit alius, et dixit: Chaldæi fecerunt tres turmas, et invaserunt camelos, et tulerunt eos, necnon et pueros percusserunt gladio: et ego fugi solus, ut nuntiarem tibi.</p>
 <p><a name="018">18</a> Adhuc loquebatur ille, et ecce alius intravit, et dixit: Filiis tuis et filiabus vescentibus et bibentibus vinum in domo fratris sui primogeniti,</p>
 <p><a name="019">19</a> repente ventus vehemens irruit a regione deserti, et concussit quatuor angulos domus: quæ corruens oppressit liberos tuos, et mortui sunt: et effugi ego solus, ut nuntiarem tibi.</p>
 <p><a name="020">20</a> Tunc surrexit Job, et scidit vestimenta sua: et tonso capite corruens in terram, adoravit,</p>
 <p><a name="021">21</a> et dixit: Nudus egressus sum de utero matris meæ, et nudus revertar illuc. Dominus dedit, Dominus abstulit; sicut Domino placuit, ita factum est. Sit nomen Domini benedictum.</p>
 <p><a name="022">22</a> In omnibus his non peccavit Job labiis suis, neque stultum quid contra Deum locutus est.</p>
 <p></p><hr>
 <center>
 <a href="job002.htm">Next: Job Chapter 2</a></center>
 </body>