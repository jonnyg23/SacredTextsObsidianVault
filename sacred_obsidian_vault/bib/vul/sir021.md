<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir021.htm">Polyglot</a> 
 <a href="../apo/sir021.htm">Apo</a> 
 <a href="../sep/sir021.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir020.htm">Previous</a> 
 <a href="sir022.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 21</h3><p><a name="001">1</a> [Fili, peccasti, non adjicias iterum:<br> sed et de pristinis deprecare, ut tibi dimittantur.<br></p>
 <p><a name="002">2</a> Quasi a facie colubri fuge peccata:<br> et si accesseris ad illa, suscipient te.<br></p>
 <p><a name="003">3</a> Dentes leonis dentes ejus,<br> interficientes animas hominum.<br></p>
 <p><a name="004">4</a> Quasi rhomphæa bis acuta omnis iniquitas:<br> plagæ illius non est sanitas.<br></p>
 <p><a name="005">5</a> Objurgatio et injuriæ annullabunt substantiam,<br> et domus quæ nimis locuples est annullabitur superbia:<br> sic substantia superbi eradicabitur.<br></p>
 <p><a name="006">6</a> Deprecatio pauperis ex ore usque ad aures ejus perveniet,<br> et judicium festinato adveniet illi.<br></p>
 <p><a name="007">7</a> Qui odit correptionem vestigium est peccatoris,<br> et qui timet Deum convertetur ad cor suum.<br></p>
 <p><a name="008">8</a> Notus a longe potens lingua audaci,<br> et sensatus scit labi se ab ipso.<br></p>
 <p><a name="009">9</a> Qui ædificat domum suam impendiis alienis,<br> quasi qui colligat lapides suos in hieme.<br></p>
 <p><a name="010">10</a> Stupa collecta synagoga peccantium,<br> et consummatio illorum flamma ignis.<br></p>
 <p><a name="011">11</a> Via peccatorum complanata lapidibus:<br> et in fine illorum inferi, et tenebræ, et pnæ.]<br>
 </p>
 <p><a name="012">12</a> [Qui custodit justitiam, continebit sensum ejus.<br></p>
 <p><a name="013">13</a> Consummatio timoris Dei, sapientia et sensus.<br></p>
 <p><a name="014">14</a> Non erudietur<br> qui non est sapiens in bono.<br></p>
 <p><a name="015">15</a> Est autem sapientia quæ abundat in malo,<br> et non est sensus ubi est amaritudo.<br></p>
 <p><a name="016">16</a> Scientia sapientis tamquam inundatio abundabit,<br> et consilium illius sicut fons vitæ permanet.<br></p>
 <p><a name="017">17</a> Cor fatui quasi vas confractum,<br> et omnem sapientiam non tenebit.<br></p>
 <p><a name="018">18</a> Verbum sapiens quodcumque audierit scius,<br> laudabit, et ad se adjiciet:<br> audivit luxuriosus, et displicebit illi,<br> et projiciet illud post dorsum suum.<br></p>
 <p><a name="019">19</a> Narratio fatui quasi sarcina in via:<br> nam in labiis sensati invenietur gratia.<br></p>
 <p><a name="020">20</a> Os prudentis quæritur in ecclesia,<br> et verba illius cogitabunt in cordibus suis.<br></p>
 <p><a name="021">21</a> Tamquam domus exterminata, sic fatuo sapientia:<br> et scientia insensati inenarrabilia verba.<br></p>
 <p><a name="022">22</a> Compedes in pedibus, stulto doctrina:<br> et quasi vincula manuum super manum dextram.<br></p>
 <p><a name="023">23</a> Fatuus in risu exaltat vocem suam:<br> vir autem sapiens vix tacite ridebit.<br></p>
 <p><a name="024">24</a> Ornamentum aureum prudenti doctrina,<br> et quasi brachiale in brachio dextro.<br></p>
 <p><a name="025">25</a> Pes fatui facilis in domum proximi:<br> et homo peritus confundetur a persona potentis.<br></p>
 <p><a name="026">26</a> Stultus a fenestra respiciet in domum:<br> vir autem eruditus foris stabit.<br></p>
 <p><a name="027">27</a> Stultitia hominis auscultare per ostium:<br> et prudens gravabitur contumelia.<br></p>
 <p><a name="028">28</a> Labia imprudentium stulta narrabunt;<br> verba autem prudentium statera ponderabuntur.<br></p>
 <p><a name="029">29</a> In ore fatuorum cor illorum,<br> et in corde sapientium os illorum.<br></p>
 <p><a name="030">30</a> Dum maledicit impius diabolum,<br> maledicit ipse animam suam.<br></p>
 <p><a name="031">31</a> Susurro coinquinabit animam suam, et in omnibus odietur,<br> et qui cum eo manserit odiosus erit:<br> tacitus et sensatus honorabitur.]</p>
 <p></p><hr>
 <center>
 <a href="sir022.htm">Next: Sirach Chapter 22</a></center>
 </body>