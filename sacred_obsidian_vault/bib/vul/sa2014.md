<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa2014.htm">Polyglot</a> 
 <a href="../kjv/sa2014.htm">KJV</a> 
 <a href="../sep/sa2014.htm">Sep</a> 
 <a href="../tan/sa2014.htm">Tan</a> 
 
 <br>
 <br><a href="sa2.htm">2 Samuel Index</a><br>
  
 <a href="sa2013.htm">Previous</a> 
 <a href="sa2015.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Samuel Chapter 14</h3><p><a name="001">1</a> Intelligens autem Joab filius Sarviæ quod cor regis versum esset ad Absalom,</p>
 <p><a name="002">2</a> misit Thecuam, et tulit inde mulierem sapientem: dixitque ad eam: Lugere te simula, et induere veste lugubri, et ne ungaris oleo, ut sis quasi mulier jam plurimo tempore lugens mortuum:</p>
 <p><a name="003">3</a> et ingredieris ad regem, et loqueris ad eum sermones hujuscemodi. Posuit autem Joab verba in ore ejus.</p>
 <p><a name="004">4</a> Itaque cum ingressa fuisset mulier Thecuitis ad regem, cecidit coram eo super terram, et adoravit, et dixit: Serva me, rex.</p>
 <p><a name="005">5</a> Et ait ad eam rex: Quid causæ habes? Quæ respondit: Heu, mulier vidua ego sum: mortuus est enim vir meus.</p>
 <p><a name="006">6</a> Et ancillæ tuæ erant duo filii: qui rixati sunt adversum se in agro, nullusque erat qui eos prohibere posset: et percussit alter alterum, et interfecit eum.</p>
 <p><a name="007">7</a> Et ecce consurgens universa cognatio adversum ancillam tuam, dicit: Trade eum qui percussit fratrem suum, ut occidamus eum pro anima fratris sui quem interfecit, et deleamus hæredem: et quærunt extinguere scintillam meam quæ relicta est, ut non supersit viro meo nomen, et reliquiæ super terram.</p>
 <p><a name="008">8</a> Et ait rex ad mulierem: Vade in domum tuam, et ego jubebo pro te.</p>
 <p><a name="009">9</a> Dixitque mulier Thecuitis ad regem: In me, domine mi rex, sit iniquitas, et in domum patris mei: rex autem et thronus ejus sit innocens.</p>
 <p><a name="010">10</a> Et ait rex: Qui contradixerit tibi, adduc eum ad me, et ultra non addet ut tangat te.</p>
 <p><a name="011">11</a> Quæ ait: Recordetur rex Domini Dei sui, ut non multiplicentur proximi sanguinis ad ulciscendum, et nequaquam interficiant filium meum. Qui ait: Vivit Dominus, quia non cadet de capillis filii tui super terram.</p>
 <p><a name="012">12</a> Dixit ergo mulier: Loquatur ancilla tua ad dominum meum regem verbum. Et ait: Loquere.</p>
 <p><a name="013">13</a> Dixitque mulier: Quare cogitasti hujuscemodi rem contra populum Dei, et locutus est rex verbum istud, ut peccet, et non reducat ejectum suum?</p>
 <p><a name="014">14</a> Omnes morimur, et quasi aquæ dilabimur in terram, quæ non revertuntur: nec vult Deus perire animam, sed retractat cogitans ne penitus pereat qui abjectus est.</p>
 <p><a name="015">15</a> Nunc igitur veni, ut loquar ad dominum meum regem verbum hoc, præsente populo. Et dixit ancilla tua: Loquar ad regem, si quomodo faciat rex verbum ancillæ suæ.</p>
 <p><a name="016">16</a> Et audivit rex, ut liberaret ancillam suam de manu omnium qui volebant de hæreditate Dei delere me, et filium meum simul.</p>
 <p><a name="017">17</a> Dicat ergo ancilla tua, ut fiat verbum domini mei regis sicut sacrificium. Sicut enim angelus Dei, sic est dominus meus rex, ut nec benedictione, nec maledictione moveatur: unde et Dominus Deus tuus est tecum.</p>
 <p><a name="018">18</a> Et respondens rex, dixit ad mulierem: Ne abscondas a me verbum quod te interrogo. Dixitque ei mulier: Loquere, domine mi rex.</p>
 <p><a name="019">19</a> Et ait rex: Numquid manus Joab tecum est in omnibus istis? Respondit mulier, et ait: Per salutem animæ tuæ, domine mi rex, nec ad sinistram, nec ad dexteram est ex omnibus his quæ locutus est dominus meus rex: servus enim tuus Joab, ipse præcepit mihi, et ipse posuit in os ancillæ tuæ omnia verba hæc.</p>
 <p><a name="020">20</a> Ut verterem figuram sermonis hujus, servus tuus Joab præcepit istud: tu autem, domine mi rex, sapiens es, sicut habet sapientiam angelus Dei, ut intelligas omnia super terram.<br>
 </p>
 <p><a name="021">21</a> Et ait rex ad Joab: Ecce placatus feci verbum tuum: vade ergo, et revoca puerum Absalom.</p>
 <p><a name="022">22</a> Cadensque Joab super faciem suam in terram, adoravit, et benedixit regi: et dixit Joab: Hodie intellexit servus tuus quia inveni gratiam in oculis tuis, domine mi rex: fecisti enim sermonem servi tui.</p>
 <p><a name="023">23</a> Surrexit ergo Joab et abiit in Gessur, et adduxit Absalom in Jerusalem.</p>
 <p><a name="024">24</a> Dixit autem rex: Revertatur in domum suam, et faciem meam non videat. Reversus est itaque Absalom in domum suam, et faciem regis non vidit.</p>
 <p><a name="025">25</a> Porro sicut Absalom, vir non erat pulcher in omni Israël, et decorus nimis: a vestigio pedis usque ad verticem non erat in eo ulla macula.</p>
 <p><a name="026">26</a> Et quando tondebat capillum (semel autem in anno tondebatur, quia gravabat eum cæsaries), ponderabat capillos capitis sui ducentis siclis, pondere publico.</p>
 <p><a name="027">27</a> Nati sunt autem Absalom filii tres, et filia una nomine Thamar, elegantis formæ.<br>
 </p>
 <p><a name="028">28</a> Mansitque Absalom in Jerusalem duobus annis, et faciem regis non vidit.</p>
 <p><a name="029">29</a> Misit itaque ad Joab, ut mitteret eum ad regem: qui noluit venire ad eum. Cumque secundo misisset, et ille noluisset venire ad eum,</p>
 <p><a name="030">30</a> dixit servis suis: Scitis agrum Joab juxta agrum meum, habentem messem hordei: ite igitur, et succendite eum igni. Succenderunt ergo servi Absalom segetem igni. Et venientes servi Joab, scissis vestibus suis, dixerunt: Succenderunt servi Absalom partem agri igni.</p>
 <p><a name="031">31</a> Surrexitque Joab, et venit ad Absalom in domum ejus, et dixit: Quare succenderunt servi tui segetem meam igni?</p>
 <p><a name="032">32</a> Et respondit Absalom ad Joab: Misi ad te obsecrans ut venires ad me, et mitterem te ad regem, et diceres ei: Quare veni de Gessur? melius mihi erat ibi esse: obsecro ergo ut videam faciem regis: quod si memor est iniquitatis meæ, interficiat me.</p>
 <p><a name="033">33</a> Ingressus itaque Joab ad regem, nuntiavit ei omnia: vocatusque est Absalom, et intravit ad regem, et adoravit super faciem terræ coram eo: osculatusque est rex Absalom.</p>
 <p></p><hr>
 <center>
 <a href="sa2015.htm">Next: 2 Samuel Chapter 15</a></center>
 </body>