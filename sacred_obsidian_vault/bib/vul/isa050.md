<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa050.htm">Polyglot</a> 
 <a href="../kjv/isa050.htm">KJV</a> 
 <a href="../sep/isa050.htm">Sep</a> 
 <a href="../tan/isa050.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa049.htm">Previous</a> 
 <a href="isa051.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 50</h3><p><a name="001">1</a> [Hæc dicit Dominus:<br> Quis est hic liber repudii matris vestræ,<br> quo dimisi eam?<br> aut quis est creditor meus,<br> cui vendidi vos?<br> Ecce in iniquitatibus vestris venditi estis,<br> et in sceleribus vestris dimisi matrem vestram.<br></p>
 <p><a name="002">2</a> Quia veni, et non erat vir;<br> vocavi, et non erat qui audiret.<br> Numquid abbreviata et parvula facta est manus mea,<br> ut non possim redimere?<br> aut non est in me virtus ad liberandum?<br> Ecce in increpatione mea desertum faciam mare,<br> ponam flumina in siccum;<br> computrescent pisces sine aqua,<br> et morientur in siti.<br></p>
 <p><a name="003">3</a> Induam cælos tenebris,<br> et saccum ponam operimentum eorum.]<br>
 </p>
 <p><a name="004">4</a> [Dominus dedit mihi<br> linguam eruditam,<br> ut sciam sustentare eum qui lassus est verbo.<br> Erigit mane,<br> mane erigit mihi aurem,<br> ut audiam quasi magistrum.<br></p>
 <p><a name="005">5</a> Dominus Deus aperuit mihi aurem,<br> ego autem non contradico:<br> retrorsum non abii.<br></p>
 <p><a name="006">6</a> Corpus meum dedi percutientibus,<br> et genas meas vellentibus;<br> faciem meam non averti ab increpantibus<br> et conspuentibus in me.<br></p>
 <p><a name="007">7</a> Dominus Deus auxiliator meus,<br> ideo non sum confusus;<br> ideo posui faciem meam ut petram durissimam,<br> et scio quoniam non confundar.<br></p>
 <p><a name="008">8</a> Juxta est qui justificat me; quis contradicet mihi?<br> Stemus simul;<br> quis est adversarius meus? accedat ad me.<br></p>
 <p><a name="009">9</a> Ecce Dominus Deus auxiliator meus;<br> quis est qui condemnet me?<br> Ecce omnes quasi vestimentum conterentur;<br> tinea comedet eos.<br></p>
 <p><a name="010">10</a> Quis ex vobis timens Dominum,<br> audiens vocem servi sui?<br> Qui ambulavit in tenebris,<br> et non est lumen ei,<br> speret in nomine Domini,<br> et innitatur super Deum suum.<br></p>
 <p><a name="011">11</a> Ecce vos omnes accendentes ignem,<br> accincti flammis:<br> ambulate in lumine ignis vestri,<br> et in flammis quas succendistis;<br> de manu mea factum est hoc vobis:<br> in doloribus dormietis.]</p>
 <p></p><hr>
 <center>
 <a href="isa051.htm">Next: Isaiah Chapter 51</a></center>
 </body>