<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2011.htm">Polyglot</a> 
 <a href="../kjv/kg2011.htm">KJV</a> 
 <a href="../sep/kg2011.htm">Sep</a> 
 <a href="../tan/kg2011.htm">Tan</a> 
 
 <br>
 <br><a href="kg2.htm">2 Kings Index</a><br>
  
 <a href="kg2010.htm">Previous</a> 
 <a href="kg2012.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Kings Chapter 11</h3><p><a name="001">1</a> Athalia vero mater Ochoziæ, videns mortuum filium suum, surrexit, et interfecit omne semen regium.</p>
 <p><a name="002">2</a> Tollens autem Josaba filia regis Joram, soror Ochoziæ, Joas filium Ochoziæ, furata est eum de medio filiorum regis qui interficiebantur, et nutricem ejus de triclinio: et abscondit eum a facie Athaliæ ut non interficeretur.</p>
 <p><a name="003">3</a> Eratque cum ea sex annis clam in domo Domini: porro Athalia regnavit super terram.<br>
 </p>
 <p><a name="004">4</a> Anno autem septimo misit Jojada, et assumens centuriones et milites, introduxit ad se in templum Domini, pepigitque cum eis fdus: et adjurans eos in domo Domini, ostendit eis filium regis:</p>
 <p><a name="005">5</a> et præcepit illis, dicens: Iste est sermo, quem facere debetis:</p>
 <p><a name="006">6</a> tertia pars vestrum introëat sabbato, et observet excubias domus regis. Tertia autem pars sit ad portam Sur, et tertia pars sit ad portam quæ est post habitaculum scutariorum: et custodietis excubias domus Messa.</p>
 <p><a name="007">7</a> Duæ vero partes e vobis, omnes egredientes sabbato, custodiant excubias domus Domini circa regem.</p>
 <p><a name="008">8</a> Et vallabitis eum, habentes arma in manibus vestris: si quis autem ingressus fuerit septum templi, interficiatur: eritisque cum rege introëunte et egrediente.</p>
 <p><a name="009">9</a> Et fecerunt centuriones juxta omnia quæ præceperat eis Jojada sacerdos: et assumentes singuli viros suos qui ingrediebantur sabbato, cum his qui egrediebantur sabbato, venerunt ad Jojadam sacerdotem.</p>
 <p><a name="010">10</a> Qui dedit eis hastas et arma regis David, quæ erant in domo Domini.</p>
 <p><a name="011">11</a> Et steterunt singuli habentes arma in manu sua, a parte templi dextera usque ad partem sinistram altaris et ædis, circum regem.</p>
 <p><a name="012">12</a> Produxitque filium regis, et posuit super eum diadema et testimonium: feceruntque eum regem, et unxerunt: et plaudentes manu, dixerunt: Vivat rex.</p>
 <p><a name="013">13</a> Audivit autem Athalia vocem populi currentis: et ingressa ad turbas in templum Domini,</p>
 <p><a name="014">14</a> vidit regem stantem super tribunal juxta morem, et cantores, et tubas prope eum, omnemque populum terræ lætantem, et canentem tubis: et scidit vestimenta sua, clamavitque: Conjuratio, conjuratio.</p>
 <p><a name="015">15</a> Præcepit autem Jojada centurionibus qui erant super exercitum, et ait eis: Educite eam extra septa templi, et quicumque eam secutus fuerit, feriatur gladio. Dixerat enim sacerdos: Non occidatur in templo Domini.</p>
 <p><a name="016">16</a> Imposueruntque ei manus, et impegerunt eam per viam introitus equorum, juxta palatium, et interfecta est ibi.</p>
 <p><a name="017">17</a> Pepigit ergo Jojada fdus inter Dominum, et inter regem, et inter populum, ut esset populus Domini: et inter regem et populum.</p>
 <p><a name="018">18</a> Ingressusque est omnis populus terræ templum Baal, et destruxerunt aras ejus, et imagines contriverunt valide: Mathan quoque sacerdotem Baal occiderunt coram altari. Et posuit sacerdos custodias in domo Domini.</p>
 <p><a name="019">19</a> Tulitque centuriones, et Cerethi et Phelethi legiones, et omnem populum terræ, deduxeruntque regem de domo Domini: et venerunt per viam portæ scutariorum in palatium, et sedit super thronum regum.</p>
 <p><a name="020">20</a> Lætatusque est omnis populus terræ, et civitas conquievit: Athalia autem occisa est gladio in domo regis.</p>
 <p><a name="021">21</a> Septemque annorum erat Joas, cum regnare cpisset.</p>
 <p></p><hr>
 <center>
 <a href="kg2012.htm">Next: 2 Kings Chapter 12</a></center>
 </body>