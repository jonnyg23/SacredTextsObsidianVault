<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh004.htm">Polyglot</a> 
 <a href="../gnt/joh004.htm">GNT</a> 
 <a href="../kjv/joh004.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh003.htm">Previous</a> 
 <a href="joh005.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 4</h3><p><a name="001">1</a> Ut ergo cognovit Jesus quia audierunt pharisæi quod Jesus plures discipulos facit, et baptizat, quam Joannes</p>
 <p><a name="002">2</a> (quamquam Jesus non baptizaret, sed discipuli ejus),</p>
 <p><a name="003">3</a> reliquit Judæam, et abiit iterum in Galilæam.</p>
 <p><a name="004">4</a> Oportebat autem eum transire per Samariam.<br>
 </p>
 <p><a name="005">5</a> Venit ergo in civitatem Samariæ, quæ dicitur Sichar, juxta prædium quod dedit Jacob Joseph filio suo.</p>
 <p><a name="006">6</a> Erat autem ibi fons Jacob. Jesus ergo fatigatus ex itinere, sedebat sic supra fontem. Hora erat quasi sexta.</p>
 <p><a name="007">7</a> Venit mulier de Samaria haurire aquam. Dicit ei Jesus: Da mihi bibere.</p>
 <p><a name="008">8</a> (Discipuli enim ejus abierant in civitatem ut cibos emerent.)</p>
 <p><a name="009">9</a> Dicit ergo ei mulier illa Samaritana: Quomodo tu, Judæus cum sis, bibere a me poscis, quæ sum mulier Samaritana? non enim coutuntur Judæi Samaritanis.</p>
 <p><a name="010">10</a> Respondit Jesus, et dixit ei: Si scires donum Dei, et quis est qui dicit tibi: Da mihi bibere, tu forsitan petisses ab eo, et dedisset tibi aquam vivam.</p>
 <p><a name="011">11</a> Dicit ei mulier: Domine, neque in quo haurias habes, et puteus altus est: unde ergo habes aquam vivam?</p>
 <p><a name="012">12</a> Numquid tu major es patre nostro Jacob, qui dedit nobis puteum, et ipse ex eo bibit, et filii ejus, et pecora ejus?</p>
 <p><a name="013">13</a> Respondit Jesus, et dixit ei: Omnis qui bibit ex aqua hac, sitiet iterum; qui autem biberit ex aqua quam ego dabo ei, non sitiet in æternum:</p>
 <p><a name="014">14</a> sed aqua quam ego dabo ei, fiet in eo fons aquæ salientis in vitam æternam.</p>
 <p><a name="015">15</a> Dicit ad eum mulier: Domine, da mihi hanc aquam, ut non sitiam, neque veniam huc haurire.</p>
 <p><a name="016">16</a> Dicit ei Jesus: Vade, voca virum tuum, et veni huc.</p>
 <p><a name="017">17</a> Respondit mulier, et dixit: Non habeo virum. Dicit ei Jesus: Bene dixisti, quia non habeo virum;</p>
 <p><a name="018">18</a> quinque enim viros habuisti, et nunc, quem habes, non est tuus vir: hoc vere dixisti.</p>
 <p><a name="019">19</a> Dicit ei mulier: Domine, video quia propheta es tu.</p>
 <p><a name="020">20</a> Patres nostri in monte hoc adoraverunt, et vos dicitis, quia Jerosolymis est locus ubi adorare oportet.</p>
 <p><a name="021">21</a> Dicit ei Jesus: Mulier, crede mihi, quia venit hora, quando neque in monte hoc, neque in Jerosolymis adorabitis Patrem.</p>
 <p><a name="022">22</a> Vos adoratis quod nescitis: nos adoramus quod scimus, quia salus ex Judæis est.</p>
 <p><a name="023">23</a> Sed venit hora, et nunc est, quando veri adoratores adorabunt Patrem in spiritu et veritate. Nam et Pater tales quærit, qui adorent eum.</p>
 <p><a name="024">24</a> Spiritus est Deus: et eos qui adorant eum, in spiritu et veritate oportet adorare.</p>
 <p><a name="025">25</a> Dicit ei mulier: Scio quia Messias venit (qui dicitur Christus): cum ergo venerit ille, nobis annuntiabit omnia.</p>
 <p><a name="026">26</a> Dicit ei Jesus: Ego sum, qui loquor te.</p>
 <p><a name="027">27</a> Et continuo venerunt discipuli ejus, et mirabantur quia cum muliere loquebatur. Nemo tamen dixit: Quid quæris? aut, Quid loqueris cum ea?</p>
 <p><a name="028">28</a> Reliquit ergo hydriam suam mulier, et abiit in civitatem, et dicit illis hominibus:</p>
 <p><a name="029">29</a> Venite, et videte hominem qui dixit mihi omnia quæcumque feci: numquid ipse est Christus?</p>
 <p><a name="030">30</a> Exierunt ergo de civitate et veniebant ad eum.</p>
 <p><a name="031">31</a> Interea rogabant eum discipuli, dicentes: Rabbi, manduca.</p>
 <p><a name="032">32</a> Ille autem dicit eis: Ego cibum habeo manducare, quem vos nescitis.</p>
 <p><a name="033">33</a> Dicebant ergo discipuli ad invicem: Numquid aliquis attulit ei manducare?</p>
 <p><a name="034">34</a> Dicit eis Jesus: Meus cibus est ut faciam voluntatem ejus qui misit me, ut perficiam opus ejus.</p>
 <p><a name="035">35</a> Nonne vos dicitis quod adhuc quatuor menses sunt, et messis venit? Ecce dico vobis: levate oculos vestros, et videte regiones, quia albæ sunt jam ad messem.</p>
 <p><a name="036">36</a> Et qui metit, mercedem accipit, et congregat fructum in vitam æternam: ut et qui seminat, simul gaudeat, et qui metit.</p>
 <p><a name="037">37</a> In hoc enim est verbum verum: quia alius est qui seminat, et alius est qui metit.</p>
 <p><a name="038">38</a> Ego misi vos metere quod vos non laborastis: alii laboraverunt, et vos in labores eorum introistis.</p>
 <p><a name="039">39</a> Ex civitate autem illa multi crediderunt in eum Samaritanorum, propter verbum mulieris testimonium perhibentis: Quia dixit mihi omnia quæcumque feci.</p>
 <p><a name="040">40</a> Cum venissent ergo ad illum Samaritani, rogaverunt eum ut ibi maneret. Et mansit ibi duos dies.</p>
 <p><a name="041">41</a> Et multo plures crediderunt in eum propter sermonem ejus.</p>
 <p><a name="042">42</a> Et mulieri dicebant: Quia jam non propter tuam loquelam credimus: ipsi enim audivimus, et scimus quia hic est vere Salvator mundi.<br>
 </p>
 <p><a name="043">43</a> Post duos autem dies exiit inde, et abiit in Galilæam.</p>
 <p><a name="044">44</a> Ipse enim Jesus testimonium perhibuit, quia propheta in sua patria honorem non habet.</p>
 <p><a name="045">45</a> Cum ergo venisset in Galilæam, exceperunt eum Galilæi, cum omnia vidissent quæ fecerat Jerosolymis in die festo: et ipsi enim venerant ad diem festum.</p>
 <p><a name="046">46</a> Venit ergo iterum in Cana Galilææ, ubi fecit aquam vinum. Et erat quidam regulus, cujus filius infirmabatur Capharnaum.</p>
 <p><a name="047">47</a> Hic cum audisset quia Jesus adveniret a Judæa in Galilæam, abiit ad eum, et rogabat eum ut descenderet, et sanaret filium ejus: incipiebat enim mori.</p>
 <p><a name="048">48</a> Dixit ergo Jesus ad eum: Nisi signa et prodigia videritis, non creditis.</p>
 <p><a name="049">49</a> Dicit ad eum regulus: Domine, descende priusquam moriatur filius meus.</p>
 <p><a name="050">50</a> Dicit ei Jesus: Vade, filius tuus vivit. Credidit homo sermoni quem dixit ei Jesus, et ibat.</p>
 <p><a name="051">51</a> Jam autem eo descendente, servi occurrerunt ei, et nuntiaverunt dicentes, quia filius ejus viveret.</p>
 <p><a name="052">52</a> Interrogabat ergo horam ab eis in qua melius habuerit. Et dixerunt ei: Quia heri hora septima reliquit eum febris.</p>
 <p><a name="053">53</a> Cognovit ergo pater, quia illa hora erat in qua dixit ei Jesus: Filius tuus vivit; et credidit ipse et domus ejus tota.</p>
 <p><a name="054">54</a> Hoc iterum secundum signum fecit Jesus, cum venisset a Judæa in Galilæam.</p>
 <p></p><hr>
 <center>
 <a href="joh005.htm">Next: John Chapter 5</a></center>
 </body>