<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir015.htm">Polyglot</a> 
 <a href="../apo/sir015.htm">Apo</a> 
 <a href="../sep/sir015.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir014.htm">Previous</a> 
 <a href="sir016.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 15</h3><p><a name="001">1</a> [Qui timet Deum faciet bona,<br> et qui continens est justitiæ apprehendet illam:<br></p>
 <p><a name="002">2</a> et obviabit illi quasi mater honorificata,<br> et quasi mulier a virginitate suscipiet illum.<br></p>
 <p><a name="003">3</a> Cibabit illum pane vitæ et intellectus,<br> et aqua sapientiæ salutaris potabit illum:<br> et firmabitur in illo, et non flectetur:<br></p>
 <p><a name="004">4</a> et continebit illum, et non confundetur:<br> et exaltabit illum apud proximos suos,<br></p>
 <p><a name="005">5</a> et in medio ecclesiæ aperiet os ejus,<br> et adimplebit illum spiritu sapientiæ et intellectus,<br> et stola gloriæ vestiet illum.<br></p>
 <p><a name="006">6</a> Jucunditatem et exsultationem thesaurizabit super illum,<br> et nomine æterno hæreditabit illum.<br></p>
 <p><a name="007">7</a> Homines stulti non apprehendent illam,<br> et homines sensati obviabunt illi.<br> Homines stulti non videbunt eam:<br> longe enim abest a superbia et dolo.<br></p>
 <p><a name="008">8</a> Viri mendaces non erunt illius memores:<br> et viri veraces invenientur in illa,<br> et successum habebunt usque ad inspectionem Dei.<br></p>
 <p><a name="009">9</a> Non est speciosa laus in ore peccatoris,<br></p>
 <p><a name="010">10</a> quoniam a Deo profecta est sapientia.<br> Sapientiæ enim Dei astabit laus,<br> et in ore fideli abundabit,<br> et Dominator dabit eam illi.]<br>
 </p>
 <p><a name="011">11</a> [Non dixeris: Per Deum abest:<br> quæ enim odit ne feceris.<br></p>
 <p><a name="012">12</a> Non dicas: Ille me implanavit:<br> non enim necessarii sunt ei homines impii.<br></p>
 <p><a name="013">13</a> Omne execramentum erroris odit Dominus,<br> et non erit amabile timentibus eum.<br></p>
 <p><a name="014">14</a> Deus ab initio constituit hominem,<br> et reliquit illum in manu consilii sui:<br></p>
 <p><a name="015">15</a> adjecit mandata et præcepta sua.<br></p>
 <p><a name="016">16</a> Si volueris mandata servare, conservabunt te,<br> et in perpetuum fidem placitam facere.<br></p>
 <p><a name="017">17</a> Apposuit tibi aquam et ignem,<br> ad quod volueris porrige manum tuam.<br></p>
 <p><a name="018">18</a> Ante hominem vita et mors, bonum et malum:<br> quod placuerit ei dabitur illi:<br></p>
 <p><a name="019">19</a> quoniam multa sapientia Dei, et fortis in potentia,<br> videns omnes sine intermissione.<br></p>
 <p><a name="020">20</a> Oculi Domini ad timentes eum,<br> et ipse agnoscit omnem operam hominis.<br></p>
 <p><a name="021">21</a> Nemini mandavit impie agere,<br> et nemini dedit spatium peccandi:<br></p>
 <p><a name="022">22</a> non enim concupiscit multitudinem<br> filiorum infidelium et inutilium.]</p>
 <p></p><hr>
 <center>
 <a href="sir016.htm">Next: Sirach Chapter 16</a></center>
 </body>