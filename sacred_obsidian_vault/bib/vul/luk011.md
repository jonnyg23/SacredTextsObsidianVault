<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk011.htm">Polyglot</a> 
 <a href="../gnt/luk011.htm">GNT</a> 
 <a href="../kjv/luk011.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk010.htm">Previous</a> 
 <a href="luk012.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 11</h3><p><a name="001">1</a> Et factum est: cum esset in quodam loco orans, ut cessavit, dixit unus ex discipulis ejus ad eum: Domine, doce nos orare, sicut docuit et Joannes discipulos suos.</p>
 <p><a name="002">2</a> Et ait illis: Cum oratis, dicite: Pater, sanctificetur nomen tuum. Adveniat regnum tuum.</p>
 <p><a name="003">3</a> Panem nostrum quotidianum da nobis hodie.</p>
 <p><a name="004">4</a> Et dimitte nobis peccata nostra, siquidem et ipsi dimittimus omni debenti nobis. Et ne nos inducas in tentationem.<br>
 </p>
 <p><a name="005">5</a> Et ait ad illos: Quis vestrum habebit amicum, et ibit ad illum media nocte, et dicet illi: Amice, commoda mihi tres panes,</p>
 <p><a name="006">6</a> quoniam amicus meus venit de via ad me, et non habeo quod ponam ante illum,</p>
 <p><a name="007">7</a> et ille de intus respondens dicat: Noli mihi molestus esse, jam ostium clausum est, et pueri mei mecum sunt in cubili: non possum surgere, et dare tibi.</p>
 <p><a name="008">8</a> Et si ille perseveraverit pulsans: dico vobis, etsi non dabit illi surgens eo quod amicus ejus sit, propter improbitatem tamen ejus surget, et dabit illi quotquot habet necessarios.</p>
 <p><a name="009">9</a> Et ego dico vobis: Petite, et dabitur vobis; quærite, et invenietis; pulsate, et aperietur vobis.</p>
 <p><a name="010">10</a> Omnis enim qui petit, accipit: et qui quærit, invenit: et pulsanti aperietur.</p>
 <p><a name="011">11</a> Quis autem ex vobis patrem petit panem, numquid lapidem dabit illi? aut piscem, numquid pro pisce serpentem dabit illi?</p>
 <p><a name="012">12</a> aut si petierit ovum, numquid porriget illi scorpionem?</p>
 <p><a name="013">13</a> Si ergo vos, cum sitis mali, nostis bona data dare filiis vestris: quanto magis Pater vester de cælo dabit spiritum bonum petentibus se?<br>
 </p>
 <p><a name="014">14</a> Et erat ejiciens dæmonium, et illud erat mutum. Et cum ejecisset dæmonium, locutus est mutus, et admiratæ sunt turbæ.</p>
 <p><a name="015">15</a> Quidam autem ex eis dixerunt: In Beelzebub principe dæmoniorum ejicit dæmonia.</p>
 <p><a name="016">16</a> Et alii tentantes, signum de cælo quærebant ab eo.</p>
 <p><a name="017">17</a> Ipse autem ut vidit cogitationes eorum, dixit eis: Omne regnum in seipsum divisum desolabitur, et domus supra domum cadet.</p>
 <p><a name="018">18</a> Si autem et Satanas in seipsum divisus est, quomodo stabit regnum ejus? quia dicitis in Beelzebub me ejicere dæmonia.</p>
 <p><a name="019">19</a> Si autem ego in Beelzebub ejicio dæmonia: filii vestri in quo ejiciunt? ideo ipsi judices vestri erunt.</p>
 <p><a name="020">20</a> Porro si in digito Dei ejicio dæmonia: profecto pervenit in vos regnum Dei.</p>
 <p><a name="021">21</a> Cum fortis armatus custodit atrium suum, in pace sunt ea quæ possidet.</p>
 <p><a name="022">22</a> Si autem fortior eo superveniens vicerit eum, universa arma ejus auferet, in quibus confidebat, et spolia ejus distribuet.</p>
 <p><a name="023">23</a> Qui non est mecum, contra me est: et qui non colligit mecum, dispergit.</p>
 <p><a name="024">24</a> Cum immundus spiritus exierit de homine, ambulat per loca inaquosa, quærens requiem: et non inveniens dicit: Revertar in domum meam unde exivi.</p>
 <p><a name="025">25</a> Et cum venerit, invenit eam scopis mundatam, et ornatam.</p>
 <p><a name="026">26</a> Tunc vadit, et assumit septem alios spiritus secum, nequiores se, et ingressi habitant ibi. Et fiunt novissima hominis illius pejora prioribus.<br>
 </p>
 <p><a name="027">27</a> Factum est autem, cum hæc diceret: extollens vocem quædam mulier de turba dixit illi: Beatus venter qui te portavit, et ubera quæ suxisti.</p>
 <p><a name="028">28</a> At ille dixit: Quinimmo beati, qui audiunt verbum Dei et custodiunt illud.<br>
 </p>
 <p><a name="029">29</a> Turbis autem concurrentibus cpit dicere: Generatio hæc, generatio nequam est: signum quærit, et signum non dabitur ei, nisi signum Jonæ prophetæ.</p>
 <p><a name="030">30</a> Nam sicut fuit Jonas signum Ninivitis, ita erit et Filius hominis generationi isti.</p>
 <p><a name="031">31</a> Regina austri surget in judicio cum viris generationis hujus, et condemnabit illos: quia venit a finibus terræ audire sapientiam Salomonis: et ecce plus quam Salomon hic.</p>
 <p><a name="032">32</a> Viri Ninivitæ surgent in judicio cum generatione hac, et condemnabunt illam: quia pnitentiam egerunt ad prædicationem Jonæ, et ecce plus quam Jonas hic.<br>
 </p>
 <p><a name="033">33</a> Nemo lucernam accendit, et in abscondito ponit, neque sub modio: sed supra candelabrum, ut qui ingrediuntur, lumen videant.</p>
 <p><a name="034">34</a> Lucerna corporis tui est oculus tuus. Si oculus tuus fuerit simplex, totum corpus tuum lucidum erit: si autem nequam fuerit, etiam corpus tuum tenebrosum erit.</p>
 <p><a name="035">35</a> Vide ergo ne lumen quod in te est, tenebræ sint.</p>
 <p><a name="036">36</a> Si ergo corpus tuum totum lucidum fuerit, non habens aliquam partem tenebrarum, erit lucidum totum, et sicut lucerna fulgoris illuminabit te.</p>
 <p><a name="037">37</a> Et cum loqueretur, rogavit illum quidam pharisæus ut pranderet apud se. Et ingressus recubuit.<br>
 </p>
 <p><a name="038">38</a> Pharisæus autem cpit intra se reputans dicere, quare non baptizatus esset ante prandium.</p>
 <p><a name="039">39</a> Et ait Dominus ad illum: Nunc vos pharisæi, quod deforis est calicis et catini, mundatis: quod autem intus est vestrum, plenum est rapina et iniquitate.</p>
 <p><a name="040">40</a> Stulti! nonne qui fecit quod deforis est, etiam id quod deintus est fecit?</p>
 <p><a name="041">41</a> Verumtamen quod superest, date eleemosynam: et ecce omnia munda sunt vobis.</p>
 <p><a name="042">42</a> Sed væ vobis, pharisæis, quia decimatis mentham, et rutam, et omne olus, et præteritis judicium et caritatem Dei: hæc autem oportuit facere, et illa non omittere.</p>
 <p><a name="043">43</a> Væ vobis, pharisæis, quia diligitis primas cathedras in synagogis, et salutationes in foro.</p>
 <p><a name="044">44</a> Væ vobis, quia estis ut monumenta, quæ non apparent, et homines ambulantes supra, nesciunt.</p>
 <p><a name="045">45</a> Respondens autem quidam ex legisperitis, ait illi: Magister, hæc dicens etiam contumeliam nobis facis.</p>
 <p><a name="046">46</a> At ille ait: Et vobis legisperitis væ: quia oneratis homines oneribus, quæ portare non possunt, et ipsi uno digito vestro non tangitis sarcinas.</p>
 <p><a name="047">47</a> Væ vobis, qui ædificatis monumenta prophetarum: patres autem vestri occiderunt illos.</p>
 <p><a name="048">48</a> Profecto testificamini quod consentitis operibus patrum vestrorum: quoniam ipsi quidem eos occiderunt, vos autem ædificatis eorum sepulchra.</p>
 <p><a name="049">49</a> Propterea et sapientia Dei dixit: Mittam ad illos prophetas, et apostolos, et ex illis occident, et persequentur:</p>
 <p><a name="050">50</a> ut inquiratur sanguis omnium prophetarum, qui effusus est a constitutione mundi a generatione ista,</p>
 <p><a name="051">51</a> a sanguine Abel, usque ad sanguinem Zachariæ, qui periit inter altare et ædem. Ita dico vobis, requiretur ab hac generatione.</p>
 <p><a name="052">52</a> Væ vobis, legisperitis, quia tulistis clavem scientiæ: ipsi non introistis, et eos qui introibant, prohibuistis.</p>
 <p><a name="053">53</a> Cum autem hæc ad illos diceret, cperunt pharisæi et legisperiti graviter insistere, et os ejus opprimere de multis,</p>
 <p><a name="054">54</a> insidiantes ei, et quærentes aliquid capere de ore ejus, ut accusarent eum.</p>
 <p></p><hr>
 <center>
 <a href="luk012.htm">Next: Luke Chapter 12</a></center>
 </body>