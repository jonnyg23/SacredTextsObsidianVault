<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num025.htm">Polyglot</a> 
 <a href="../kjv/num025.htm">KJV</a> 
 <a href="../sep/num025.htm">Sep</a> 
 <a href="../tan/num025.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num024.htm">Previous</a> 
 <a href="num026.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 25</h3><p><a name="001">1</a> Morabatur autem eo tempore Israël in Settim, et fornicatus est populus cum filiabus Moab,</p>
 <p><a name="002">2</a> quæ vocaverunt eos ad sacrificia sua. At ille comederunt et adoraverunt deos earum.</p>
 <p><a name="003">3</a> Initiatusque est Israël Beelphegor: et iratus Dominus,</p>
 <p><a name="004">4</a> ait ad Moysen: Tolle cunctos principes populi, et suspende eos contra solem in patibulis, ut avertatur furor meus ab Israël.</p>
 <p><a name="005">5</a> Dixitque Moyses ad judices Israël: Occidat unusquisque proximos suos, qui initiati sunt Beelphegor.</p>
 <p><a name="006">6</a> Et ecce unus de filiis Israël intravit coram fratribus suis ad scortum Madianitidem, vidente Moyse, et omni turba filiorum Israël, qui flebant ante fores tabernaculi.<br>
 </p>
 <p><a name="007">7</a> Quod cum vidisset Phinees filius Eleazari filii Aaron sacerdotis, surrexit de medio multitudinis, et arrepto pugione,</p>
 <p><a name="008">8</a> ingressus est post virum Israëlitem in lupanar, et perfodit ambos simul, virum scilicet et mulierem in locis genitalibus. Cessavitque plaga a filiis Israël:</p>
 <p><a name="009">9</a> et occisi sunt viginti quatuor millia hominum.</p>
 <p><a name="010">10</a> Dixitque Dominus ad Moysen:</p>
 <p><a name="011">11</a> Phinees filius Eleazari filii Aaron sacerdotis avertit iram meam a filiis Israël: quia zelo meo commotus est contra eos, ut non ipse delerem filios Israël in zelo meo.</p>
 <p><a name="012">12</a> Idcirco loquere ad eum: Ecce do ei pacem fderis mei,</p>
 <p><a name="013">13</a> et erit tam ipsi quam semini ejus pactum sacerdotii sempiternum: quia zelatus est pro Deo suo, et expiavit scelus filiorum Israël.</p>
 <p><a name="014">14</a> Erat autem nomen viri Israëlitæ, qui occisus est cum Madianitide, Zambri filius Salu, dux de cognatione et tribu Simeonis.</p>
 <p><a name="015">15</a> Porro mulier Madianitis, quæ pariter interfecta est, vocabatur Cozbi filia Sur principis nobilissimi Madianitarum.</p>
 <p><a name="016">16</a> Locutusque est Dominus ad Moysen, dicens:</p>
 <p><a name="017">17</a> Hostes vos sentiant Madianitæ, et percutite eos:</p>
 <p><a name="018">18</a> quia et ipsi hostiliter egerunt contra vos, et decepere insidiis per idolum Phogor, et Cozbi filiam ducis Madian sororem suam, quæ percussa est in die plagæ pro sacrilegio Phogor.</p>
 <p></p><hr>
 <center>
 <a href="num026.htm">Next: Numbers Chapter 26</a></center>
 </body>