<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer022.htm">Polyglot</a> 
 <a href="../kjv/jer022.htm">KJV</a> 
 <a href="../sep/jer022.htm">Sep</a> 
 <a href="../tan/jer022.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer021.htm">Previous</a> 
 <a href="jer023.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 22</h3><p><a name="001">1</a> Hæc dicit Dominus: Descende in domum regis Juda, et loqueris ibi verbum hoc,</p>
 <p><a name="002">2</a> et dices: [Audi verbum Domini, rex Juda,<br> qui sedes super solium David:<br> tu et servi tui, et populus tuus,<br> qui ingredimini per portas istas.<br></p>
 <p><a name="003">3</a> Hæc dicit Dominus:<br> Facite judicium et justitiam,<br> et liberate vi oppressum de manu calumniatoris:<br> et advenam, et pupillum, et viduam<br> nolite contristare, neque opprimatis inique,<br> et sanguinem innocentem ne effundatis in loco isto.<br></p>
 <p><a name="004">4</a> Si enim facientes feceritis verbum istud,<br> ingredientur per portas domus hujus<br> reges sedentes de genere David super thronum ejus,<br> et ascendentes currus et equos,<br> ipsi, et servi, et populus eorum.<br></p>
 <p><a name="005">5</a> Quod si non audieritis verba hæc:<br> in memetipso juravi, dicit Dominus,<br> quia in solitudinem erit domus hæc.<br></p>
 <p><a name="006">6</a> Quia hæc dicit Dominus super domum regis Juda:<br> Galaad, tu mihi caput Libani,<br> si non posuero te solitudinem, urbes inhabitabiles!<br></p>
 <p><a name="007">7</a> Et sanctificabo super te, interficientem virum et arma ejus:<br> et succident electas cedros tuas,<br> et præcipitabunt in ignem.<br></p>
 <p><a name="008">8</a> Et pertransibunt gentes multæ per civitatem hanc,<br> et dicet unusquisque proximo suo:<br> Quare fecit Dominus sic civitati huic grandi?<br></p>
 <p><a name="009">9</a> Et respondebunt:<br> Eo quod dereliquerint pactum Domini Dei sui,<br> et adoraverint deos alienos, et servierint eis.<br></p>
 <p><a name="010">10</a> Nolite flere mortuum,<br> neque lugeatis super eum fletu:<br> plangite eum qui egreditur,<br> quia non revertetur ultra,<br> nec videbit terram nativitatis suæ.<br></p>
 <p><a name="011">11</a> Quia hæc dicit Dominus ad Sellum,<br> filium Josiæ, regem Juda,<br> qui regnavit pro Josia patre suo,<br> qui egressus est de loco isto:<br> Non revertetur huc amplius,<br></p>
 <p><a name="012">12</a> sed in loco ad quem transtuli eum, ibi morietur,<br> et terram istam non videbit amplius.<br></p>
 <p><a name="013">13</a> Væ qui ædificat domum suam in injustitia,<br> et cnacula sua non in judicio:<br> amicum suum opprimet frustra,<br> et mercedem ejus non reddet ei:<br></p>
 <p><a name="014">14</a> qui dicit: Ædificabo mihi domum latam,<br> et cnacula spatiosa:<br> qui aperit sibi fenestras et facit laquearia cedrina,<br> pingitque sinopide.<br></p>
 <p><a name="015">15</a> Numquid regnabis quoniam confers te cedro?<br> pater tuus numquid non comedit et bibit,<br> et fecit judicium et justitiam tunc cum bene erat ei?<br></p>
 <p><a name="016">16</a> Judicavit causam pauperis et egeni in bonum suum:<br> numquid non ideo quia cognovit me? dicit Dominus.<br></p>
 <p><a name="017">17</a> Tui vero oculi et cor ad avaritiam,<br> et ad sanguinem innocentem fundendum,<br> et ad calumniam, et ad cursum mali operis.<br></p>
 <p><a name="018">18</a> Propterea hæc dicit Dominus ad Joakim,<br> filium Josiæ, regem Juda:<br> Non plangent eum: Væ frater! et væ soror!<br> non concrepabunt ei: Væ domine! et væ inclyte!<br></p>
 <p><a name="019">19</a> Sepultura asini sepelietur,<br> putrefactus et projectus extra portas Jerusalem.]<br>
 </p>
 <p><a name="020">20</a> [Ascende Libanum, et clama,<br> et in Basan da vocem tuam:<br> et clama ad transeuntes,<br> quia contriti sunt omnes amatores tui.<br></p>
 <p><a name="021">21</a> Locutus sum ad te in abundantia tua,<br> et dixisti: Non audiam:<br> hæc est via tua ab adolescentia tua,<br> quia non audisti vocem meam.<br></p>
 <p><a name="022">22</a> Omnes pastores tuos pascet ventus,<br> et amatores tui in captivitatem ibunt:<br> et tunc confunderis,<br> et erubesces ab omni malitia tua.<br></p>
 <p><a name="023">23</a> Quæ sedes in Libano,<br> et nidificas in cedris,<br> quomodo congemuisti cum venissent tibi dolores,<br> quasi dolores parturientis?<br></p>
 <p><a name="024">24</a> Vivo ego, dicit Dominus,<br> quia si fuerit Jechonias filius Joakim regis Juda<br> annulus in manu dextera mea,<br> inde evellam eum,<br></p>
 <p><a name="025">25</a> et dabo te in manu quærentium animam tuam,<br> et in manu quorum tu formidas faciem,<br> et in manu Nabuchodonosor regis Babylonis,<br> et in manu Chaldæorum:<br></p>
 <p><a name="026">26</a> et mittam te, et matrem tuam quæ genuit te,<br> in terram alienam, in qua nati non estis,<br> ibique moriemini.<br></p>
 <p><a name="027">27</a> Et in terram ad quam ipsi levant animam suam ut revertantur illuc,<br> non revertentur.<br></p>
 <p><a name="028">28</a> Numquid vas fictile atque contritum<br> vir iste Jechonias?<br> numquid vas absque omni voluptate?<br> quare abjecti sunt ipse et semen ejus,<br> et projecti in terram quam ignoraverunt?<br></p>
 <p><a name="029">29</a> Terra, terra, terra, audi sermonem Domini.<br></p>
 <p><a name="030">30</a> Hæc dicit Dominus:<br> Scribe virum istum sterilem,<br> virum qui in diebus suis non prosperabitur:<br> nec enim erit de semine ejus vir<br> qui sedeat super solium David,<br> et potestatem habeat ultra in Juda.]</p>
 <p></p><hr>
 <center>
 <a href="jer023.htm">Next: Jeremiah Chapter 23</a></center>
 </body>