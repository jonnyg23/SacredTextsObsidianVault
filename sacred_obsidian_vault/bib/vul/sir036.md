<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir036.htm">Polyglot</a> 
 <a href="../apo/sir036.htm">Apo</a> 
 <a href="../sep/sir036.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir035.htm">Previous</a> 
 <a href="sir037.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 36</h3><p><a name="001">1</a> [Miserere nostri, Deus omnium, et respice nos,<br> et ostende nobis lucem miserationum tuarum:<br></p>
 <p><a name="002">2</a> et immitte timorem tuum super gentes quæ non exquisierunt te,<br> ut cognoscant quia non est deus nisi tu,<br> et enarrent magnalia tua.<br></p>
 <p><a name="003">3</a> Alleva manum tuam super gentes alienas,<br> ut videant potentiam tuam.<br></p>
 <p><a name="004">4</a> Sicut enim in conspectu eorum sanctificatus es in nobis,<br> sic in conspectu nostro magnificaberis in eis:<br></p>
 <p><a name="005">5</a> ut cognoscant te, sicut et nos cognovimus<br> quoniam non est deus præter te, Domine.<br></p>
 <p><a name="006">6</a> Innova signa, et immuta mirabilia.<br></p>
 <p><a name="007">7</a> Glorifica manum et brachium dextrum.<br></p>
 <p><a name="008">8</a> Excita furorem, et effunde iram.<br></p>
 <p><a name="009">9</a> Tolle adversarium, et afflige inimicum.<br></p>
 <p><a name="010">10</a> Festina tempus, et memento finis,<br> ut enarrent mirabilia tua.<br></p>
 <p><a name="011">11</a> In ira flammæ devoretur qui salvatur:<br> et qui pessimant plebem tuam inveniant perditionem.<br></p>
 <p><a name="012">12</a> Contere caput principum inimicorum,<br> dicentium: Non est alius præter nos.<br></p>
 <p><a name="013">13</a> Congrega omnes tribus Jacob,<br> ut cognoscant quia non est deus nisi tu,<br> et enarrent magnalia tua,<br> et hæreditabis eos sicut ab initio.<br></p>
 <p><a name="014">14</a> Miserere plebi tuæ, super quam invocatum est nomen tuum,<br> et Israël quem coæquasti primogenito tuo.<br></p>
 <p><a name="015">15</a> Miserere civitati sanctificationis tuæ,<br> Jerusalem, civitati requiei tuæ.<br></p>
 <p><a name="016">16</a> Reple Sion inenarrabilibus verbis tuis,<br> et gloria tua populum tuum.<br></p>
 <p><a name="017">17</a> Da testimonium his qui ab initio creaturæ tuæ sunt,<br> et suscita prædicationes quas locuti sunt in nomine tuo prophetæ priores.<br></p>
 <p><a name="018">18</a> Da mercedem sustinentibus te,<br> ut prophetæ tui fideles inveniantur:<br> et exaudi orationes servorum tuorum,<br></p>
 <p><a name="019">19</a> secundum benedictionem Aaron de populo tuo:<br> et dirige nos in viam justitiæ,<br> et sciant omnes qui habitant terram<br> quia tu es Deus conspector sæculorum.]<br>
 </p>
 <p><a name="020">20</a> [Omnem escam manducabit venter:<br> et est cibus cibo melior.<br></p>
 <p><a name="021">21</a> Fauces contingunt cibum feræ,<br> et cor sensatum verba mendacia.<br></p>
 <p><a name="022">22</a> Cor pravum dabit tristitiam,<br> et homo peritus resistet illi.<br></p>
 <p><a name="023">23</a> Omnem masculum excipiet mulier:<br> et est filia melior filia.<br></p>
 <p><a name="024">24</a> Species mulieris exhilarat faciem viri sui,<br> et super omnem concupiscentiam hominis superducit desiderium.<br></p>
 <p><a name="025">25</a> Si est lingua curationis,<br> est et mitigationis et misericordiæ:<br> non est vir illius secundum filios hominum.<br></p>
 <p><a name="026">26</a> Qui possidet mulierem bonam inchoat possessionem:<br> adjutorium secundum illum est, et columna ut requies.<br></p>
 <p><a name="027">27</a> Ubi non est sepes, diripietur possessio:<br> et ubi non est mulier, ingemiscit egens.<br></p>
 <p><a name="028">28</a> Quis credit ei qui non habet nidum,<br> et deflectens ubicumque obscuraverit,<br> quasi succinctus latro exiliens de civitate in civitatem?]</p>
 <p></p><hr>
 <center>
 <a href="sir037.htm">Next: Sirach Chapter 37</a></center>
 </body>