<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mic006.htm">Polyglot</a> 
 <a href="../kjv/mic006.htm">KJV</a> 
 <a href="../sep/mic006.htm">Sep</a> 
 <a href="../tan/mic006.htm">Tan</a> 
 
 <br>
 <br><a href="mic.htm">Micah Index</a><br>
  
 <a href="mic005.htm">Previous</a> 
 <a href="mic007.htm">Next</a> 
 </center>
 <hr>
 
 <h3 align="CENTER">Vulgate (Latin): Micah Chapter 6</h3><p><a name="001">1</a> [Audite quæ Dominus loquitur:<br> Surge, contende judicio adversum montes,<br> et audiant colles vocem tuam.<br></p>
 <p><a name="002">2</a> Audiant montes judicium Domini,<br> et fortia fundamenta terræ;<br> quia judicium Domini cum populo suo,<br> et cum Israël dijudicabitur.<br></p>
 <p><a name="003">3</a> Popule meus, quid feci tibi?<br> aut quid molestus fui tibi? Responde mihi.<br></p>
 <p><a name="004">4</a> Quia eduxi te de terra Ægypti,<br> et de domo servientium liberavi te,<br> et misi ante faciem tuam Moysen, et Aaron, et Mariam.<br></p>
 <p><a name="005">5</a> Popule meus, memento, quæso,<br> quid cogitaverit Balach, rex Moab,<br> et quid responderit ei Balaam, filius Beor,<br> de Setim usque ad Galgalam,<br> ut cognosceres justitias Domini.<br></p>
 <p><a name="006">6</a> Quid dignum offeram Domino?<br> curvabo genu Deo excelso?<br> Numquid offeram ei holocautomata et vitulos anniculos?<br></p>
 <p><a name="007">7</a> numquid placari potest Dominus in millibus arietum,<br> aut in multis millibus hircorum pinguium?<br> numquid dabo primogenitum meum pro scelere meo,<br> fructum ventris mei pro peccato animæ meæ?<br></p>
 <p><a name="008">8</a> Indicabo tibi, o homo, quid sit bonum,<br> et quid Dominus requirat a te:<br> utique facere judicium,<br> et diligere misericordiam,<br> et sollicitum ambulare cum Deo tuo.<br></p>
 <p><a name="009">9</a> Vox Domini ad civitatem clamat,<br> et salus erit timentibus nomen tuum:<br> audite, tribus, et quis approbabit illud?<br></p>
 <p><a name="010">10</a> Adhuc ignis in domo impii thesauri iniquitatis,<br> et mensura minor iræ plena.<br></p>
 <p><a name="011">11</a> Numquid justificabo stateram impiam,<br> et saccelli pondera dolosa?<br></p>
 <p><a name="012">12</a> In quibus divites ejus repleti sunt iniquitate,<br> et habitantes in ea loquebantur mendacium,<br> et lingua eorum fraudulenta in ore eorum.<br></p>
 <p><a name="013">13</a> Et ego ergo cpi percutere te perditione super peccatis tuis.<br></p>
 <p><a name="014">14</a> Tu comedes, et non saturaberis,<br> et humiliatio tua in medio tui:<br> et apprehendes, et non salvabis,<br> et quos salvaveris, in gladium dabo.<br></p>
 <p><a name="015">15</a> Tu seminabis, et non metes:<br> tu calcabis olivam, et non ungeris oleo;<br> et mustum, et non bibes vinum.<br></p>
 <p><a name="016">16</a> Et custodisti præcepta Amri,<br> et omne opus domus Achab,<br> et ambulasti in voluntatibus eorum:<br> ut darem te in perditionem,<br> et habitantes in ea in sibilum,<br> et opprobrium populi mei portabitis.]</p>
 <p></p><hr>
 <center>
 <a href="mic007.htm">Next: Micah Chapter 7</a></center>
 </body>