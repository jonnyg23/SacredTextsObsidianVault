<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk013.htm">Polyglot</a> 
 <a href="../gnt/luk013.htm">GNT</a> 
 <a href="../kjv/luk013.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk012.htm">Previous</a> 
 <a href="luk014.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 13</h3><p><a name="001">1</a> Aderant autem quidam ipso in tempore, nuntiantes illi de Galilæis, quorum sanguinem Pilatus miscuit cum sacrificiis eorum.</p>
 <p><a name="002">2</a> Et respondens dixit illis: Putatis quod hi Galilæi præ omnibus Galilæis peccatores fuerint, quia talia passi sunt?</p>
 <p><a name="003">3</a> Non, dico vobis: sed nisi pnitentiam habueritis, omnes similiter peribitis.</p>
 <p><a name="004">4</a> Sicut illi decem et octo, supra quos cecidit turris in Siloë, et occidit eos: putatis quia et ipsi debitores fuerint præter omnes homines habitantes in Jerusalem?</p>
 <p><a name="005">5</a> Non, dico vobis: sed si pnitentiam non egeritis, omnes similiter peribitis.<br>
 </p>
 <p><a name="006">6</a> Dicebat autem et hanc similitudinem: Arborem fici habebat quidam plantatam in vinea sua, et venit quærens fructum in illa, et non invenit.</p>
 <p><a name="007">7</a> Dixit autem ad cultorem vineæ: Ecce anni tres sunt ex quo venio quærens fructum in ficulnea hac, et non invenio: succide ergo illam: ut quid etiam terram occupat?</p>
 <p><a name="008">8</a> At ille respondens, dicit illi: Domine dimitte illam et hoc anno, usque dum fodiam circa illam, et mittam stercora,</p>
 <p><a name="009">9</a> et siquidem fecerit fructum: sin autem, in futurum succides eam.<br>
 </p>
 <p><a name="010">10</a> Erat autem docens in synagoga eorum sabbatis.</p>
 <p><a name="011">11</a> Et ecce mulier, quæ habebat spiritum infirmitatis annis decem et octo: et erat inclinata, nec omnino poterat sursum respicere.</p>
 <p><a name="012">12</a> Quam cum videret Jesus, vocavit eam ad se, et ait illi: Mulier, dimissa es ab infirmitate tua.</p>
 <p><a name="013">13</a> Et imposuit illi manus, et confestim erecta est, et glorificabat Deum.</p>
 <p><a name="014">14</a> Respondens autem archisynagogus, indignans quia sabbato curasset Jesus, dicebat turbæ: Sex dies sunt in quibus oportet operari: in his ergo venite, et curamini, et non in die sabbati.</p>
 <p><a name="015">15</a> Respondens autem ad illum Dominus, dixit: Hypocritæ, unusquisque vestrum sabbato non solvit bovem suum, aut asinum a præsepio, et ducit adaquare?</p>
 <p><a name="016">16</a> Hanc autem filiam Abrahæ, quam alligavit Satanas, ecce decem et octo annis, non oportuit solvi a vinculo isto die sabbati?</p>
 <p><a name="017">17</a> Et cum hæc diceret, erubescant omnes adversarii ejus: et omnis populus gaudebat in universis, quæ gloriosæ fiebant ab eo.<br>
 </p>
 <p><a name="018">18</a> Dicebat ergo: Cui simile est regnum Dei, et cui simile æstimabo illud?</p>
 <p><a name="019">19</a> Simile est grano sinapis, quod acceptum homo misit in hortum suum, et crevit, et factum est in arborem magnam: et volucres cæli requieverunt in ramis ejus.</p>
 <p><a name="020">20</a> Et iterum dixit: Cui simile æstimabo regnum Dei?</p>
 <p><a name="021">21</a> Simile est fermento, quod acceptum mulier abscondit in farinæ sata tria, donec fermentaretur totum.<br>
 </p>
 <p><a name="022">22</a> Et ibat per civitates et castella, docens, et iter faciens in Jerusalem.</p>
 <p><a name="023">23</a> Ait autem illi quidam: Domine, si pauci sunt, qui salvantur? Ipse autem dixit ad illos:</p>
 <p><a name="024">24</a> Contendite intrare per angustam portam: quia multi, dico vobis, quærent intrare, et non poterunt.</p>
 <p><a name="025">25</a> Cum autem intraverit paterfamilias, et clauserit ostium, incipietis foris stare, et pulsare ostium, dicentes: Domine, aperi nobis: et respondens dicet vobis: Nescio vos unde sitis:</p>
 <p><a name="026">26</a> tunc incipietis dicere: Manducavimus coram te, et bibimus, et in plateis nostris docuisti.</p>
 <p><a name="027">27</a> Et dicet vobis: Nescio vos unde sitis: discedite a me omnes operarii iniquitatis.</p>
 <p><a name="028">28</a> Ibi erit fletus et stridor dentium: cum videritis Abraham, et Isaac, et Jacob, et omnes prophetas in regno Dei, vos autem expelli foras.</p>
 <p><a name="029">29</a> Et venient ab oriente, et occidente, et aquilone, et austro, et accumbent in regno Dei.</p>
 <p><a name="030">30</a> Et ecce sunt novissimi qui erunt primi, et sunt primi qui erunt novissimi.<br>
 </p>
 <p><a name="031">31</a> In ipsa die accesserunt quidam pharisæorum, dicentes illi: Exi, et vade hinc: quia Herodes vult te occidere.</p>
 <p><a name="032">32</a> Et ait illis: Ite, et dicite vulpi illi: Ecce ejicio dæmonia, et sanitates perficio hodie, et cras, et tertia die consummor.</p>
 <p><a name="033">33</a> Verumtamen oportet me hodie et cras et sequenti die ambulare: quia non capit prophetam perire extra Jerusalem.</p>
 <p><a name="034">34</a> Jerusalem, Jerusalem, quæ occidis prophetas, et lapidas eos qui mittuntur ad te, quoties volui congregare filios tuos quemadmodum avis nidum suum sub pennis, et noluisti?</p>
 <p><a name="035">35</a> Ecce relinquetur vobis domus vestra deserta. Dico autem vobis, quia non videbitis me donec veniat cum dicetis: Benedictus qui venit in nomine Domini.</p>
 <p></p><hr>
 <center>
 <a href="luk014.htm">Next: Luke Chapter 14</a></center>
 </body>