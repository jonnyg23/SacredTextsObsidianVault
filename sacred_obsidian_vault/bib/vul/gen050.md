<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen050.htm">Polyglot</a> 
 <a href="../kjv/gen050.htm">KJV</a> 
 <a href="../sep/gen050.htm">Sep</a> 
 <a href="../tan/gen050.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen049.htm">Previous</a> 
 <a href="exo001.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 50</h3><p><a name="001">1</a> Quod cernens Joseph, ruit super faciem patris, flens et deosculans eum.</p>
 <p><a name="002">2</a> Præcepitque servis suis medicis ut aromatibus condirent patrem.</p>
 <p><a name="003">3</a> Quibus jussa explentibus, transierunt quadraginta dies: iste quippe mos erat cadaverum conditorum: flevitque eum Ægyptus septuaginta diebus.</p>
 <p><a name="004">4</a> Et expleto planctus tempore, locutus est Joseph ad familiam Pharaonis: Si inveni gratiam in conspectu vestro, loquimini in auribus Pharaonis:</p>
 <p><a name="005">5</a> eo quod pater meus adjuraverit me dicens: En morior: in sepulchro meo, quod fodi mihi in terra Chanaan, sepelies me. Ascendam igitur, et sepeliam patrem meum, ac revertar.</p>
 <p><a name="006">6</a> Dixitque ei Pharao: Ascende, et sepeli patrem tuum sicut adjuratus es.</p>
 <p><a name="007">7</a> Quo ascendente, ierunt cum eo omnes senes domus Pharaonis, cunctique majores natu terræ Ægypti:</p>
 <p><a name="008">8</a> domus Joseph cum fratribus suis, absque parvulis, et gregibus atque armentis, quæ dereliquerant in terra Gessen.</p>
 <p><a name="009">9</a> Habuit quoque in comitatu currus et equites: et facta est turba non modica.</p>
 <p><a name="010">10</a> Veneruntque ad Aream Atad, quæ sita est trans Jordanem: ubi celebrantes exequias planctu magno atque vehementi impleverunt septem dies.</p>
 <p><a name="011">11</a> Quod cum vidissent habitatores terræ Chanaan, dixerunt: Planctus magnus est iste Ægyptiis. Et idcirco vocatum est nomen loci illius, Planctus Ægypti.</p>
 <p><a name="012">12</a> Fecerunt ergo filii Jacob sicut præceperat eis:</p>
 <p><a name="013">13</a> et portantes eum in terram Chanaan, sepelierunt eum in spelunca duplici, quam emerat Abraham cum agro in possessionem sepulchri ab Ephron Hethæo, contra faciem Mambre.</p>
 <p><a name="014">14</a> Reversusque est Joseph in Ægyptum cum fratribus suis, et omni comitatu, sepulto patre.<br>
 </p>
 <p><a name="015">15</a> Quo mortuo, timentes fratres ejus, et mutuo colloquentes: Ne forte memor sit injuriæ quam passus est, et reddat nobis omne malum quod fecimus,</p>
 <p><a name="016">16</a> mandaverunt ei dicentes: Pater tuus præcepit nobis antequam moreretur,</p>
 <p><a name="017">17</a> ut hæc tibi verbis illius diceremus: Obsecro ut obliviscaris sceleris fratrum tuorum, et peccati atque malitiæ quam exercuerunt in te: nos quoque oramus ut servis Dei patris tui dimittas iniquitatem hanc. Quibus auditis flevit Joseph.</p>
 <p><a name="018">18</a> Veneruntque ad eum fratres sui: et proni adorantes in terram, dixerunt: Servi tui sumus.</p>
 <p><a name="019">19</a> Quibus ille respondit: Nolite timere: num Dei possumus resistere voluntati?</p>
 <p><a name="020">20</a> Vos cogitastis de me malum: sed Deus vertit illud in bonum, ut exaltaret me, sicut in præsentiarum cernitis, et salvos faceret multos populos.</p>
 <p><a name="021">21</a> Nolite timere: ego pascam vos et parvulos vestros: consolatusque est eos, et blande ac leniter est locutus.</p>
 <p><a name="022">22</a> Et habitavit in Ægypto cum omni domo patris sui: vixitque centum decem annis. Et vidit Ephraim filios usque ad tertiam generationem. Filii quoque Machir filii Manasse nati sunt in genibus Joseph.</p>
 <p><a name="023">23</a> Quibus transactis, locutus est fratribus suis: Post mortem meam Deus visitabit vos, et ascendere vos faciet de terra ista ad terram quam juravit Abraham, Isaac et Jacob.</p>
 <p><a name="024">24</a> Cumque adjurasset eos atque dixisset: Deus visitabit vos, asportate ossa mea vobiscum de loco isto:</p>
 <p><a name="025">25</a> mortuus est, expletis centum decem vitæ suæ annis. Et conditus aromatibus, repositus est in loculo in Ægypto.</p>
 <p></p>
 <p></p><hr>
 <center>
 <a href="exo001.htm">Next: Exodus Chapter 1</a></center>
 </body>