<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer011.htm">Polyglot</a> 
 <a href="../kjv/jer011.htm">KJV</a> 
 <a href="../sep/jer011.htm">Sep</a> 
 <a href="../tan/jer011.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer010.htm">Previous</a> 
 <a href="jer012.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 11</h3><p><a name="001">1</a> Verbum quod factum est a Domino ad Jeremiam, dicens:</p>
 <p><a name="002">2</a> [Audite verba pacti hujus,<br> et loquimini ad viros Juda,<br> et ad habitatores Jerusalem,<br></p>
 <p><a name="003">3</a> et dices ad eos: Hæc dicit Dominus Deus Israël:<br> Maledictus vir qui non audierit verba pacti hujus<br></p>
 <p><a name="004">4</a> quod præcepi patribus vestris,<br> in die qua eduxi eos de terra Ægypti,<br> de fornace ferrea, dicens:<br> Audite vocem meam, et facite omnia quæ præcipio vobis,<br> et eritis mihi in populum,<br> et ego ero vobis in Deum:<br></p>
 <p><a name="005">5</a> ut suscitem juramentum quod juravi patribus vestris,<br> daturum me eis terram fluentem lacte et melle,<br> sicut est dies hæc.] Et respondi, et dixi: Amen, Domine.</p>
 <p><a name="006">6</a> Et dixit Dominus ad me: [Vociferare omnia verba hæc in civitatibus Juda,<br> et foris Jerusalem, dicens:<br> Audite verba pacti hujus, et facite illa,<br></p>
 <p><a name="007">7</a> quia contestans contestatus sum patres vestros,<br> in die qua eduxi eos de terra Ægypti, usque ad diem hanc:<br> mane consurgens contestatus sum,<br> et dixi: Audite vocem meam.<br></p>
 <p><a name="008">8</a> Et non audierunt, nec inclinaverunt aurem suam,<br> sed abierunt, unusquisque in pravitate cordis sui mali:<br> et induxi super eos omnia verba pacti hujus<br> quod præcepi ut facerent,<br> et non fecerunt.]</p>
 <p><a name="009">9</a> Et dixit Dominus ad me: [Inventa est conjuratio in viris Juda et in habitatoribus Jerusalem.<br></p>
 <p><a name="010">10</a> Reversi sunt ad iniquitates patrum suorum priores,<br> qui noluerunt audire verba mea:<br> et hi ergo abierunt post deos alienos, ut servirent eis:<br> irritum fecerunt domus Israël et domus Juda pactum meum<br> quod pepigi cum patribus eorum.<br></p>
 <p><a name="011">11</a> Quam ob rem hæc dicit Dominus:<br> Ecce ego inducam super eos mala<br> de quibus exire non poterunt:<br> et clamabunt ad me, et non exaudiam eos.<br></p>
 <p><a name="012">12</a> Et ibunt civitates Juda et habitatores Jerusalem,<br> et clamabunt ad deos quibus libant,<br> et non salvabunt eos in tempore afflictionis eorum.<br></p>
 <p><a name="013">13</a> Secundum numerum enim civitatum tuarum<br> erant dii tui, Juda:<br> et secundum numerum viarum Jerusalem,<br> posuisti aras confusionis,<br> aras ad libandum Baalim.<br></p>
 <p><a name="014">14</a> Tu ergo noli orare pro populo hoc,<br> et ne assumas pro eis laudem et orationem,<br> quia non exaudiam in tempore clamoris eorum ad me,<br> in tempore afflictionis eorum.<br></p>
 <p><a name="015">15</a> Quid est, quod dilectus meus in domo mea fecit scelera multa?<br> numquid carnes sanctæ auferent a te malitias tuas,<br> in quibus gloriata es?<br></p>
 <p><a name="016">16</a> Olivam uberem, pulchram, fructiferam, speciosam,<br> vocavit Dominus nomen tuum:<br> ad vocem loquelæ, grandis exarsit ignis in ea,<br> et combusta sunt fruteta ejus.<br></p>
 <p><a name="017">17</a> Et Dominus exercituum, qui plantavit te,<br> locutus est super te malum,<br> pro malis domus Israël, et domus Juda,<br> quæ fecerunt sibi ad irritandum me,<br> libantes Baalim.]<br>
 </p>
 <p><a name="018">18</a> [Tu autem, Domine, demonstrasti mihi, et cognovi:<br> tunc ostendisti mihi studia eorum.<br></p>
 <p><a name="019">19</a> Et ego quasi agnus mansuetus,<br> qui portatur ad victimam:<br> et non cognovi quia cogitaverunt super me consilia, dicentes:<br> Mittamus lignum in panem ejus,<br> et eradamus eum de terra viventium,<br> et nomen ejus non memoretur amplius.<br></p>
 <p><a name="020">20</a> Tu autem, Domine Sabaoth, qui judicas juste,<br> et probas renes et corda,<br> videam ultionem tuam ex eis:<br> tibi enim revelavi causam meam.<br></p>
 <p><a name="021">21</a> Propterea hæc dicit Dominus ad viros Anathoth,<br> qui quærunt animam tuam, et dicunt:<br> Non prophetabis in nomine Domini,<br> et non morieris in manibus nostris:<br></p>
 <p><a name="022">22</a> propterea hæc dicit Dominus exercituum:<br> Ecce ego visitabo super eos:<br> juvenes morientur in gladio;<br> filii eorum et filiæ eorum morientur in fame.<br></p>
 <p><a name="023">23</a> Et reliquiæ non erunt ex eis:<br> inducam enim malum super viros Anathoth,<br> annum visitationis eorum.]</p>
 <p></p><hr>
 <center>
 <a href="jer012.htm">Next: Jeremiah Chapter 12</a></center>
 </body>