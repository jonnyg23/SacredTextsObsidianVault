<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo037.htm">Polyglot</a> 
 <a href="../kjv/exo037.htm">KJV</a> 
 <a href="../sep/exo037.htm">Sep</a> 
 <a href="../tan/exo037.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo036.htm">Previous</a> 
 <a href="exo038.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 37</h3><p><a name="001">1</a> Fecit autem Beseleel et arcam de lignis setim, habentem duos semis cubitos in longitudine, et cubitum ac semissem in latitudine, altitudo quoque unius cubiti fuit et dimidii: vestivitque eam auro purissimo intus ac foris.</p>
 <p><a name="002">2</a> Et fecit illi coronam auream per gyrum,</p>
 <p><a name="003">3</a> conflans quatuor annulos aureos per quatuor angulos ejus: duos annulos in latere uno, et duos in altero.</p>
 <p><a name="004">4</a> Vectes quoque fecit de lignis setim, quos vestivit auro,</p>
 <p><a name="005">5</a> et quos misit in annulos, qui erant in lateribus arcæ ad portandum eam.</p>
 <p><a name="006">6</a> Fecit et propitiatorium, id est, oraculum, de auro mundissimo, duorum cubitorum et dimidii in longitudine, et cubiti ac semis in latitudine.</p>
 <p><a name="007">7</a> Duos etiam cherubim ex auro ductili, quos posuit ex utraque parte propitiatorii:</p>
 <p><a name="008">8</a> cherub unum in summitate unius partis, et cherub alterum in summitate partis alterius: duos cherubim in singulis summitatibus propitiatorii,</p>
 <p><a name="009">9</a> extendentes alas, et tegentes propitiatorium, seque mutuo et illud respicientes.<br>
 </p>
 <p><a name="010">10</a> Fecit et mensam de lignis setim in longitudine duorum cubitorum, et in latitudine unius cubiti, quæ habebat in altitudine cubitum ac semissem.</p>
 <p><a name="011">11</a> Circumdeditque eam auro mundissimo, et fecit illi labium aureum per gyrum,</p>
 <p><a name="012">12</a> ipsique labio coronam auream interrasilem quatuor digitorum, et super eamdem, alteram coronam auream.</p>
 <p><a name="013">13</a> Fudit et quatuor circulos aureos, quos posuit in quatuor angulis per singulos pedes mensæ</p>
 <p><a name="014">14</a> contra coronam: misitque in eos vectes, ut possit mensa portari.</p>
 <p><a name="015">15</a> Ipsos quoque vectes fecit de lignis setim, et circumdedit eos auro.</p>
 <p><a name="016">16</a> Et vasa ad diversos usus mensæ, acetabula, phialas, et cyathos, et thuribula, ex auro puro, in quibus offerenda sunt libamina.<br>
 </p>
 <p><a name="017">17</a> Fecit et candelabrum ductile de auro mundissimo, de cujus vecte calami, scyphi, sphærulæque, ac lilia procedebant:</p>
 <p><a name="018">18</a> sex in utroque latere, tres calami ex parte una, et tres ex altera:</p>
 <p><a name="019">19</a> tres scyphi in nucis modum per calamos singulos, sphærulæque simul et lilia: et tres scyphi instar nucis in calamo altero, sphærulæque simul et lilia. Æquum erat opus sex calamorum, qui procedebant de stipite candelabri.</p>
 <p><a name="020">20</a> In ipso autem vecte erant quatuor scyphi in nucis modum, sphærulæque per singulos simul et lilia:</p>
 <p><a name="021">21</a> et sphærulæ sub duobus calamis per loca tria, qui simul sex fiunt calami procedentes de vecte uno.</p>
 <p><a name="022">22</a> Et sphærulæ igitur, et calami ex ipso erant, universa ductilia ex auro purissimo.</p>
 <p><a name="023">23</a> Fecit et lucernas septem cum emunctoriis suis, et vasa ubi ea, quæ emuncta sunt, extinguantur, de auro mundissimo.</p>
 <p><a name="024">24</a> Talentum auri appendebat candelabrum cum omnibus vasis suis.<br>
 </p>
 <p><a name="025">25</a> Fecit et altare thymiamatis de lignis setim, per quadrum singulos habens cubitos, et in altitudine duos: e cujus angulis procedebant cornua.</p>
 <p><a name="026">26</a> Vestivitque illud auro purissimo cum craticula ac parietibus et cornibus.</p>
 <p><a name="027">27</a> Fecitque ei coronam aureolam per gyrum, et duos annulos aureos sub corona per singula latera, ut mittantur in eos vectes, et possit altare portari.</p>
 <p><a name="028">28</a> Ipsos autem vectes fecit de lignis setim, et operuit laminis aureis.</p>
 <p><a name="029">29</a> Composuit et oleum ad sanctificationis unguentum, et thymiama de aromatibus mundissimis opere pigmentarii.</p>
 <p></p><hr>
 <center>
 <a href="exo038.htm">Next: Exodus Chapter 38</a></center>
 </body>