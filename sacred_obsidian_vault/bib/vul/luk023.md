<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk023.htm">Polyglot</a> 
 <a href="../gnt/luk023.htm">GNT</a> 
 <a href="../kjv/luk023.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk022.htm">Previous</a> 
 <a href="luk024.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 23</h3><p><a name="001">1</a> Et surgens omnis multitudo eorum, duxerunt illum ad Pilatum.</p>
 <p><a name="002">2</a> Cperunt autem illum accusare, dicentes: Hunc invenimus subvertentem gentem nostram, et prohibentem tributa dare Cæsari, et dicentem se Christum regem esse.</p>
 <p><a name="003">3</a> Pilatus autem interrogavit eum, dicens: Tu es rex Judæorum? At ille respondens ait: Tu dicis.</p>
 <p><a name="004">4</a> Ait autem Pilatus ad principes sacerdotum et turbas: Nihil invenio causæ in hoc homine.</p>
 <p><a name="005">5</a> At illi invalescebant, dicentes: Commovet populum docens per universam Judæam, incipiens a Galilæa usque huc.</p>
 <p><a name="006">6</a> Pilatus autem audiens Galilæam, interrogavit si homo Galilæus esset.</p>
 <p><a name="007">7</a> Et ut cognovit quod de Herodis potestate esset, remisit eum ad Herodem, qui et ipse Jerosolymis erat illis diebus.<br>
 </p>
 <p><a name="008">8</a> Herodes autem viso Jesu, gavisus est valde. Erat enim cupiens ex multo tempore videre eum, eo quod audierat multa de eo, et sperabat signum aliquod videre ab eo fieri.</p>
 <p><a name="009">9</a> Interrogabat autem eum multis sermonibus. At ipse nihil illi respondebat.</p>
 <p><a name="010">10</a> Stabant autem principes sacerdotum et scribæ constanter accusantes eum.</p>
 <p><a name="011">11</a> Sprevit autem illum Herodes cum exercitu suo: et illusit indutum veste alba, et remisit ad Pilatum.</p>
 <p><a name="012">12</a> Et facti sunt amici Herodes et Pilatus in ipsa die: nam antea inimici erant ad invicem.<br>
 </p>
 <p><a name="013">13</a> Pilatus autem, convocatis principibus sacerdotum, et magistratibus, et plebe,</p>
 <p><a name="014">14</a> dixit ad illos: Obtulistis mihi hunc hominem, quasi avertentem populum, et ecce ego coram vobis interrogans, nullam causam inveni in homine isto ex his in quibus eum accusatis.</p>
 <p><a name="015">15</a> Sed neque Herodes: nam remisi vos ad illum, et ecce nihil dignum morte actum est ei.</p>
 <p><a name="016">16</a> Emendatum ergo illum dimittam.</p>
 <p><a name="017">17</a> Necesse autem habebat dimittere eis per diem festum unum.</p>
 <p><a name="018">18</a> Exclamavit autem simul universa turba, dicens: Tolle hunc, et dimitte nobis Barabbam:</p>
 <p><a name="019">19</a> qui erat propter seditionem quamdam factam in civitate et homicidium missus in carcerem.</p>
 <p><a name="020">20</a> Iterum autem Pilatus locutus est ad eos, volens dimittere Jesum.</p>
 <p><a name="021">21</a> At illi succlamabant, dicentes: Crucifige, crucifige eum.</p>
 <p><a name="022">22</a> Ille autem tertio dixit ad illos: Quid enim mali fecit iste? nullam causam mortis invenio in eo: corripiam ergo illum et dimittam.</p>
 <p><a name="023">23</a> At illi instabant vocibus magnis postulantes ut crucifigeretur: et invalescebant voces eorum.<br>
 </p>
 <p><a name="024">24</a> Et Pilatus adjudicavit fieri petitionem eorum.</p>
 <p><a name="025">25</a> Dimisit autem illis eum qui propter homicidium et seditionem missus fuerat in carcerem, quem petebant: Jesum vero tradidit voluntati eorum.</p>
 <p><a name="026">26</a> Et cum ducerent eum, apprehenderunt Simonem quemdam Cyrenensem venientem de villa: et imposuerunt illi crucem portare post Jesum.</p>
 <p><a name="027">27</a> Sequebatur autem illum multa turba populi et mulierum, quæ plangebant et lamentabantur eum.</p>
 <p><a name="028">28</a> Conversus autem ad illas Jesus, dixit: Filiæ Jerusalem, nolite flere super me, sed super vos ipsas flete et super filios vestros.</p>
 <p><a name="029">29</a> Quoniam ecce venient dies in quibus dicent: Beatæ steriles, et ventres qui non genuerunt, et ubera quæ non lactaverunt.</p>
 <p><a name="030">30</a> Tunc incipient dicere montibus: Cadite super nos; et collibus: Operite nos.</p>
 <p><a name="031">31</a> Quia si in viridi ligno hæc faciunt, in arido quid fiet?</p>
 <p><a name="032">32</a> Ducebantur autem et alii duo nequam cum eo, ut interficerentur.<br>
 </p>
 <p><a name="033">33</a> Et postquam venerunt in locum qui vocatur Calvariæ, ibi crucifixerunt eum: et latrones, unum a dextris, et alterum a sinistris.</p>
 <p><a name="034">34</a> Jesus autem dicebat: Pater, dimitte illis: non enim sciunt quid faciunt. Dividentes vero vestimenta ejus, miserunt sortes.</p>
 <p><a name="035">35</a> Et stabat populus spectans, et deridebant eum principes cum eis, dicentes: Alios salvos fecit, se salvum faciat, si hic est Christus Dei electus.</p>
 <p><a name="036">36</a> Illudebant autem ei et milites accedentes, et acetum offerentes ei,</p>
 <p><a name="037">37</a> et dicentes: Si tu es rex Judæorum, salvum te fac.</p>
 <p><a name="038">38</a> Erat autem et superscriptio scripta super eum litteris græcis, et latinis, et hebraicis: Hic est rex Judæorum.</p>
 <p><a name="039">39</a> Unus autem de his, qui pendebant, latronibus, blasphemabat eum, dicens: Si tu es Christus, salvum fac temetipsum et nos.</p>
 <p><a name="040">40</a> Respondens autem alter increpabat eum, dicens: Neque tu times Deum, quod in eadem damnatione es.</p>
 <p><a name="041">41</a> Et nos quidem juste, nam digna factis recipimus: hic vero nihil mali gessit.</p>
 <p><a name="042">42</a> Et dicebat ad Jesum: Domine, memento mei cum veneris in regnum tuum.</p>
 <p><a name="043">43</a> Et dixit illi Jesus: Amen dico tibi: hodie mecum eris in paradiso.<br>
 </p>
 <p><a name="044">44</a> Erat autem fere hora sexta, et tenebræ factæ sunt in universam terram usque ad horam nonam.</p>
 <p><a name="045">45</a> Et obscuratus est sol, et velum templi scissum est medium.</p>
 <p><a name="046">46</a> Et clamans voce magna Jesus ait: Pater, in manus tuas commendo spiritum meum. Et hæc dicens, expiravit.</p>
 <p><a name="047">47</a> Videns autem centurio quod factum fuerat, glorificavit Deum, dicens: Vere hic homo justus erat.</p>
 <p><a name="048">48</a> Et omnis turba eorum, qui simul aderant ad spectaculum istud, et videbant quæ fiebant, percutientes pectora sua revertebantur.</p>
 <p><a name="049">49</a> Stabant autem omnes noti ejus a longe, et mulieres, quæ secutæ eum erant a Galilæa, hæc videntes.<br>
 </p>
 <p><a name="050">50</a> Et ecce vir nomine Joseph, qui erat decurio, vir bonus et justus:</p>
 <p><a name="051">51</a> hic non consenserat consilio, et actibus eorum: ab Arimathæa civitate Judææ, qui exspectabat et ipse regnum Dei:</p>
 <p><a name="052">52</a> hic accessit ad Pilatum et petiit corpus Jesu:</p>
 <p><a name="053">53</a> et depositum involvit sindone, et posuit eum in monumento exciso, in quo nondum quisquam positus fuerat.</p>
 <p><a name="054">54</a> Et dies erat parasceves, et sabbatum illucescebat.</p>
 <p><a name="055">55</a> Subsecutæ autem mulieres, quæ cum eo venerant de Galilæa, viderunt monumentum, et quemadmodum positum erat corpus ejus.</p>
 <p><a name="056">56</a> Et revertentes paraverunt aromata, et unguenta: et sabbato quidem siluerunt secundum mandatum.</p>
 <p></p><hr>
 <center>
 <a href="luk024.htm">Next: Luke Chapter 24</a></center>
 </body>