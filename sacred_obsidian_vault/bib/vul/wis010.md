<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis010.htm">Polyglot</a> 
 <a href="../apo/wis010.htm">Apo</a> 
 <a href="../sep/wis010.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis009.htm">Previous</a> 
 <a href="wis011.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 10</h3><p><a name="001">1</a> [Hæc illum qui primus formatus est a Deo patre orbis terrarum,<br> cum solus esset creatus, custodivit,<br></p>
 <p><a name="002">2</a> et eduxit illum a delicto suo,<br> et dedit illi virtutem continendi omnia.<br></p>
 <p><a name="003">3</a> Ab hac ut recessit injustus in ira sua,<br> per iram homicidii fraterni deperiit.<br></p>
 <p><a name="004">4</a> Propter quem cum aqua deleret terram, sanavit iterum sapientia,<br> per contemptibile lignum justum gubernans.<br></p>
 <p><a name="005">5</a> Hæc et in consensu nequitiæ, cum se nationes contulissent,<br> scivit justum, et conservavit sine querela Deo,<br> et in filii misericordia fortem custodivit.<br></p>
 <p><a name="006">6</a> Hæc justum a pereuntibus impiis liberavit fugientem,<br> descendente igne in Pentapolim:<br></p>
 <p><a name="007">7</a> quibus in testimonium nequitiæ<br> fumigabunda constat deserta terra,<br> et incerto tempore fructus habentes arbores:<br> et incredibilis animæ memoria stans figmentum salis.<br></p>
 <p><a name="008">8</a> Sapientiam enim prætereuntes,<br> non tantum in hoc lapsi sunt ut ignorarent bona,<br> sed et insipientiæ suæ reliquerunt hominibus memoriam,<br> ut in his quæ peccaverunt nec latere potuissent.<br></p>
 <p><a name="009">9</a> Sapientia autem hos qui se observant<br> a doloribus liberavit.<br></p>
 <p><a name="010">10</a> Hæc profugum iræ fratris justum deduxit per vias rectas,<br> et ostendit illi regnum Dei,<br> et dedit illi scientiam sanctorum;<br> honestavit illum in laboribus,<br> et complevit labores illius.<br></p>
 <p><a name="011">11</a> In fraude circumvenientium illum affuit illi,<br> et honestum fecit illum.<br></p>
 <p><a name="012">12</a> Custodivit illum ab inimicis,<br> et a seductoribus tutavit illum:<br> et certamen forte dedit illi ut vinceret,<br> et sciret quoniam omnium potentior est sapientia.<br></p>
 <p><a name="013">13</a> Hæc venditum justum non dereliquit,<br> sed a peccatoribus liberavit eum;<br> descenditque cum illo in foveam,<br></p>
 <p><a name="014">14</a> et in vinculis non dereliquit illum,<br> donec afferret illi sceptrum regni,<br> et potentiam adversus eos qui eum deprimebant:<br> et mendaces ostendit qui maculaverunt illum,<br> et dedit illi claritatem æternam.]<br>
 </p>
 <p><a name="015">15</a> [Hæc populum justum et semen sine querela liberavit<br> a nationibus quæ illum deprimebant.<br></p>
 <p><a name="016">16</a> Intravit in animam servi Dei,<br> et stetit contra reges horrendos in portentis et signis.<br></p>
 <p><a name="017">17</a> Et reddidit justis mercedem laborum suorum,<br> et deduxit illos in via mirabili:<br> et fuit illis in velamento diei,<br> et in luce stellarum per noctem;<br></p>
 <p><a name="018">18</a> transtulit illos per mare Rubrum,<br> et transvexit illos per aquam nimiam.<br></p>
 <p><a name="019">19</a> Inimicos autem illorum demersit in mare,<br> et ab altitudine inferorum eduxit illos.<br> Ideo justi tulerunt spolia impiorum,<br></p>
 <p><a name="020">20</a> et decantaverunt, Domine, nomen sanctum tuum,<br> et victricem manum tuam laudaverunt pariter:<br></p>
 <p><a name="021">21</a> quoniam sapientia aperuit os mutorum,<br> et linguas infantium fecit disertas.]</p>
 <p></p><hr>
 <center>
 <a href="wis011.htm">Next: Wisdom Chapter 11</a></center>
 </body>