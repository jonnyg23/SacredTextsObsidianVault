<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev004.htm">Polyglot</a> 
 <a href="../kjv/lev004.htm">KJV</a> 
 <a href="../sep/lev004.htm">Sep</a> 
 <a href="../tan/lev004.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev003.htm">Previous</a> 
 <a href="lev005.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 4</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Loquere filiis Israël: Anima, quæ peccaverit per ignorantiam, et de universis mandatis Domini, quæ præcepit ut non fierent, quippiam fecerit:</p>
 <p><a name="003">3</a> si sacerdos, qui unctus est, peccaverit, delinquere faciens populum, offeret pro peccato suo vitulum immaculatum Domino:</p>
 <p><a name="004">4</a> et adducet illum ad ostium tabernaculi testimonii coram Domino, ponetque manum super caput ejus, et immolabit eum Domino.</p>
 <p><a name="005">5</a> Hauriet quoque de sanguine vituli, inferens illum in tabernaculum testimonii.</p>
 <p><a name="006">6</a> Cumque intinxerit digitum in sanguine, asperget eo septies coram Domino contra velum sanctuarii.</p>
 <p><a name="007">7</a> Ponetque de eodem sanguine super cornua altaris thymiamatis gratissimi Domino, quod est in tabernaculo testimonii: omnem autem reliquum sanguinem fundet in basim altaris holocausti in introitu tabernaculi.</p>
 <p><a name="008">8</a> Et adipem vituli auferet pro peccato, tam eum qui vitalia operit quam omnia quæ intrinsecus sunt:</p>
 <p><a name="009">9</a> duos renunculos et reticulum quod est super eos juxta ilia, et adipem jecoris cum renunculis,</p>
 <p><a name="010">10</a> sicut aufertur de vitulo hostiæ pacificorum: et adolebit ea super altare holocausti.</p>
 <p><a name="011">11</a> Pellem vero et omnes carnes, cum capite et pedibus et intestinis et fimo,</p>
 <p><a name="012">12</a> et reliquo corpore, efferet extra castra in locum mundum, ubi cineres effundi solent: incendetque ea super lignorum struem, quæ in loco effusorum cinerum cremabuntur.<br>
 </p>
 <p><a name="013">13</a> Quod si omnis turba Israël ignoraverit, et per imperitiam fecerit quod contra mandatum Domini est,</p>
 <p><a name="014">14</a> et postea intellexerit peccatum suum, offeret pro peccato suo vitulum, adducetque eum ad ostium tabernaculi.</p>
 <p><a name="015">15</a> Et ponent seniores populi manus super caput ejus coram Domino. Immolatoque vitulo in conspectu Domini,</p>
 <p><a name="016">16</a> inferet sacerdos, qui unctus est, de sanguine ejus in tabernaculum testimonii,</p>
 <p><a name="017">17</a> tincto digito aspergens septies contra velum.</p>
 <p><a name="018">18</a> Ponetque de eodem sanguine in cornibus altaris, quod est coram Domino in tabernaculo testimonii: reliquum autem sanguinem fundet juxta basim altaris holocaustorum, quod est in ostio tabernaculi testimonii.</p>
 <p><a name="019">19</a> Omnemque ejus adipem tollet, et adolebit super altare:</p>
 <p><a name="020">20</a> sic faciens et de hoc vitulo quomodo fecit et prius: et rogante pro eis sacerdote, propitius erit eis Dominus.</p>
 <p><a name="021">21</a> Ipsum autem vitulum efferet extra castra, atque comburet sicut et priorem vitulum: quia est pro peccato multitudinis.<br>
 </p>
 <p><a name="022">22</a> Si peccaverit princeps, et fecerit unum e pluribus per ignorantiam, quod Domini lege prohibetur:</p>
 <p><a name="023">23</a> et postea intellexerit peccatum suum, offeret hostiam Domino, hircum de capris immaculatum.</p>
 <p><a name="024">24</a> Ponetque manum suam super caput ejus: cumque immolaverit eum loco ubi solet mactari holocaustum coram Domino, quia pro peccato est,</p>
 <p><a name="025">25</a> tinget sacerdos digitum in sanguine hostiæ pro peccato, tangens cornua altaris holocausti, et reliquum fundens ad basim ejus.</p>
 <p><a name="026">26</a> Adipem vero adolebit supra, sicut in victimis pacificorum fieri solet: rogabitque pro eo sacerdos, et pro peccato ejus, et dimittetur ei.<br>
 </p>
 <p><a name="027">27</a> Quod si peccaverit anima per ignorantiam, de populo terræ, ut faciat quidquam de his, quæ Domini lege prohibentur, atque delinquat,</p>
 <p><a name="028">28</a> et cognoverit peccatum suum, offeret capram immaculatam.</p>
 <p><a name="029">29</a> Ponetque manum super caput hostiæ quæ pro peccato est, et immolabit eam in loco holocausti.</p>
 <p><a name="030">30</a> Tolletque sacerdos de sanguine in digito suo: et tangens cornua altaris holocausti, reliquum fundet ad basim ejus.</p>
 <p><a name="031">31</a> Omnem autem adipem auferens, sicut auferri solet de victimis pacificorum, adolebit super altare in odorem suavitatis Domino: rogabitque pro eo, et dimittetur ei.</p>
 <p><a name="032">32</a> Sin autem de pecoribus obtulerit victimam pro peccato, ovem scilicet immaculatam:</p>
 <p><a name="033">33</a> ponet manum super caput ejus, et immolabit eam in loco ubi solent cædi holocaustorum hostiæ.</p>
 <p><a name="034">34</a> Sumetque sacerdos de sanguine ejus digito suo, et tangens cornua altaris holocausti, reliquum fundet ad basim ejus.</p>
 <p><a name="035">35</a> Omnem quoque adipem auferens, sicut auferri solet adeps arietis, qui immolatur pro pacificis, cremabit super altare in incensum Domini: rogabitque pro eo, et pro peccato ejus, et dimittetur ei.</p>
 <p></p><hr>
 <center>
 <a href="lev005.htm">Next: Leviticus Chapter 5</a></center>
 </body>