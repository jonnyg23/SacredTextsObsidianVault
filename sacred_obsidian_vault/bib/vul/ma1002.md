<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma1002.htm">Polyglot</a> 
 <a href="../apo/ma1002.htm">Apo</a> 
 <a href="../sep/ma1002.htm">Sep</a> 
 
 <br>
 <br><a href="ma1.htm">1 Macabees Index</a><br>
  
 <a href="ma1001.htm">Previous</a> 
 <a href="ma1003.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Macabees Chapter 2</h3><p><a name="001">1</a> In diebus illis surrexit Mathathias filius Joannis filii Simeonis, sacerdos ex filiis Joarib, ab Jerusalem, et consedit in monte Modin:</p>
 <p><a name="002">2</a> et habebat filios quinque, Joannem, qui cognominabatur Gaddis:</p>
 <p><a name="003">3</a> et Simonem, qui cognominabatur Thasi:</p>
 <p><a name="004">4</a> et Judam, qui vocabatur Machabæus:</p>
 <p><a name="005">5</a> et Eleazarum, qui cognominabatur Abaron: et Jonathan, qui cognominabatur Apphus:</p>
 <p><a name="006">6</a> hi viderunt mala, quæ fiebant in populo Juda, et in Jerusalem.</p>
 <p><a name="007">7</a> Et dixit Mathathias: Væ mihi! ut quid natus sum videre contritionem populi mei, et contritionem civitatis sanctæ, et sedere illic, cum datur in manibus inimicorum?</p>
 <p><a name="008">8</a> Sancta in manu extraneorum facta sunt: templum ejus sicut homo ignobilis.</p>
 <p><a name="009">9</a> Vasa gloriæ ejus captiva abducta sunt: trucidati sunt senes ejus in plateis, et juvenes ejus ceciderunt in gladio inimicorum.</p>
 <p><a name="010">10</a> Quæ gens non hæreditavit regnum ejus et non obtinuit spolia ejus?</p>
 <p><a name="011">11</a> Omnis compositio ejus ablata est. Quæ erat libera, facta est ancilla.</p>
 <p><a name="012">12</a> Et ecce sancta nostra, et pulchritudo nostra, et claritas nostra desolata est, et coinquinaverunt ea gentes.</p>
 <p><a name="013">13</a> Quo ergo nobis adhuc vivere?</p>
 <p><a name="014">14</a> Et scidit vestimenta sua Mathathias, et filii ejus: et operuerunt se ciliciis, et planxerunt valde.<br>
 </p>
 <p><a name="015">15</a> Et venerunt illuc qui missi erant a rege Antiocho, ut cogerent eos, qui confugerant in civitatem Modin, immolare, et accendere thura, et a lege Dei discedere.</p>
 <p><a name="016">16</a> Et multi de populo Israël consentientes accesserunt ad eos: sed Mathathias et filii ejus constanter steterunt.</p>
 <p><a name="017">17</a> Et respondentes qui missi erant ab Antiocho, dixerunt Mathathiæ: Princeps, et clarissimus et magnus es in hac civitate, et ornatus filiis et fratribus:</p>
 <p><a name="018">18</a> ergo accede prior, et fac jussum regis, sicut fecerunt omnes gentes, et viri Juda, et qui remanserunt in Jerusalem: et eris tu, et filii tui, inter amicos regis, et amplificatus auro, et argento, et muneribus multis.</p>
 <p><a name="019">19</a> Et respondit Mathathias, et dixit magna voce: Etsi omnes gentes regi Antiocho obediunt, ut discedat unusquisque a servitute legis patrum suorum, et consentiat mandatis ejus:</p>
 <p><a name="020">20</a> ego et filii mei, et fratres mei, obediemus legi patrum nostrorum:</p>
 <p><a name="021">21</a> propitius sit nobis Deus: non est nobis utile relinquere legem, et justitias Dei:</p>
 <p><a name="022">22</a> non audiemus verba regis Antiochi, nec sacrificabimus transgredientes legis nostræ mandata, ut eamus altera via.</p>
 <p><a name="023">23</a> Et ut cessavit loqui verba hæc, accessit quidam Judæus in omnium oculis sacrificare idolis super aram in civitate Modin, secundum jussum regis:</p>
 <p><a name="024">24</a> et vidit Mathathias, et doluit, et contremuerunt renes ejus, et accensus est furor ejus secundum judicium legis, et insiliens trucidavit eum super aram:</p>
 <p><a name="025">25</a> sed et virum, quem rex Antiochus miserat, qui cogebat immolare, occidit in ipso tempore, et aram destruxit:</p>
 <p><a name="026">26</a> et zelatus est legem, sicut fecit Phinees Zamri filio Salomi.</p>
 <p><a name="027">27</a> Et exclamavit Mathathias voce magna in civitate, dicens: Omnis qui zelum habet legis, statuens testamentum, exeat post me.</p>
 <p><a name="028">28</a> Et fugit ipse, et filii ejus in montes, et reliquerunt quæcumque habebant in civitate.<br>
 </p>
 <p><a name="029">29</a> Tunc descenderunt multi quærentes judicium, et justitiam, in desertum:</p>
 <p><a name="030">30</a> et sederunt ibi ipsi, et filii eorum, et mulieres eorum, et pecora eorum: quoniam inundaverunt super eos mala.</p>
 <p><a name="031">31</a> Et renuntiatum est viris regis, et exercitui qui erat in Jerusalem civitate David, quoniam discessissent viri quidam, qui dissipaverunt mandatum regis, in loca occulta in deserto, et abiissent post illos multi.</p>
 <p><a name="032">32</a> Et statim perrexerunt ad eos, et constituerunt adversus eos prælium in die sabbatorum,</p>
 <p><a name="033">33</a> et dixerunt ad eos: Resistitis et nunc adhuc? exite, et facite secundum verbum regis Antiochi, et vivetis.</p>
 <p><a name="034">34</a> Et dixerunt: Non exibimus, neque faciemus verbum regis, ut polluamus diem sabbatorum.</p>
 <p><a name="035">35</a> Et concitaverunt adversus eos prælium.</p>
 <p><a name="036">36</a> Et non responderunt eis, nec lapidem miserunt in eos, nec oppilaverunt loca occulta,</p>
 <p><a name="037">37</a> dicentes: Moriamur omnes in simplicitate nostra: et testes erunt super nos cælum et terra, quod injuste perditis nos.</p>
 <p><a name="038">38</a> Et intulerunt illis bellum sabbatis: et mortui sunt ipsi, et uxores eorum, et filii eorum, et pecora eorum usque ad mille animas hominum.</p>
 <p><a name="039">39</a> Et cognovit Mathathias et amici ejus, et luctum habuerunt super eos valde.</p>
 <p><a name="040">40</a> Et dixit vir proximo suo: Si omnes fecerimus sicut fratres nostri fecerunt, et non pugnaverimus adversus gentes pro animabus nostris et justificationibus nostris, nunc citius disperdent nos a terra.</p>
 <p><a name="041">41</a> Et cogitaverunt in die illa, dicentes: Omnis homo, quicumque venerit ad nos in bello die sabbatorum, pugnemus adversus eum: et non moriemur omnes, sicut mortui sunt fratres nostri in occultis.<br>
 </p>
 <p><a name="042">42</a> Tunc congregata est ad eos synagoga Assidæorum fortis viribus ex Israël, omnis voluntarius in lege:</p>
 <p><a name="043">43</a> et omnes, qui fugiebant a malis, additi sunt ad eos, et facti sunt illis ad firmamentum.</p>
 <p><a name="044">44</a> Et collegerunt exercitum, et percusserunt peccatores in ira sua, et viros iniquos in indignatione sua: et ceteri fugerunt ad nationes, ut evaderent.</p>
 <p><a name="045">45</a> Et circuivit Mathathias et amici ejus, et destruxerunt aras:</p>
 <p><a name="046">46</a> et circumciderunt pueros incircumcisos quotquot invenerunt in finibus Israël: et in fortitudine.</p>
 <p><a name="047">47</a> Et persecuti sunt filios superbiæ, et prosperatum est opus in manibus eorum:</p>
 <p><a name="048">48</a> et obtinuerunt legem de manibus gentium, et de manibus regum, et non dederant cornu peccatori.<br>
 </p>
 <p><a name="049">49</a> Et appropinquaverunt dies Mathathiæ moriendi, et dixit filiis suis: Nunc confortata est superbia, et castigatio, et tempus eversionis, et ira indignationis.</p>
 <p><a name="050">50</a> Nunc ergo, o filii, æmulatores estote legis, et date animas vestras pro testamento patrum vestrorum,</p>
 <p><a name="051">51</a> et mementote operum patrum, quæ fecerunt in generationibus suis: et accipietis gloriam magnam, et nomen æternum.</p>
 <p><a name="052">52</a> Abraham nonne in tentatione inventus est fidelis, et reputatum est ei ad justitiam?</p>
 <p><a name="053">53</a> Joseph in tempore angustiæ suæ custodivit mandatum, et factus est dominus Ægypti.</p>
 <p><a name="054">54</a> Phinees pater noster, zelando zelum Dei, accepit testamentum sacerdotii æterni.</p>
 <p><a name="055">55</a> Jesus dum implevit verbum, factus est dux in Israël.</p>
 <p><a name="056">56</a> Caleb dum testificatur in ecclesia, accepit hæreditatem.</p>
 <p><a name="057">57</a> David in sua misericordia consecutus est sedem regni in sæcula.</p>
 <p><a name="058">58</a> Elias, dum zelat zelum legis, receptus est in cælum.</p>
 <p><a name="059">59</a> Ananias et Azarias et Misaël credentes, liberati sunt de flamma.</p>
 <p><a name="060">60</a> Daniel in sua simplicitate liberatus est de ore leonum.</p>
 <p><a name="061">61</a> Et ita cogitate per generationem et generationem: quia omnes qui sperant in eum, non infirmantur.</p>
 <p><a name="062">62</a> Et a verbis viri peccatoris ne timueritis, quia gloria ejus stercus et vermis est:</p>
 <p><a name="063">63</a> hodie extollitur, et cras non invenietur: quia conversus est in terram suam, et cogitatio ejus periit.</p>
 <p><a name="064">64</a> Vos ergo filii, confortamini, et viriliter agite in lege: quia in ipsa gloriosi eritis.</p>
 <p><a name="065">65</a> Et ecce Simon frater vester, scio quod vir consilii est: ipsum audite semper, et ipse erit vobis pater.</p>
 <p><a name="066">66</a> Et Judas Machabæus, fortis viribus a juventute sua, sit vobis princeps militiæ, et ipse aget bellum populi.</p>
 <p><a name="067">67</a> Et adducetis ad vos omnes factores legis: et vindicate vindictam populi vestri.</p>
 <p><a name="068">68</a> Retribuite retributionem gentibus, et intendite in præceptum legis.<br>
 </p>
 <p><a name="069">69</a> Et benedixit eos, et appositus est ad patres suos.</p>
 <p><a name="070">70</a> Et defunctus est anno centesimo et quadragesimo sexto: et sepultus est a filiis suis in sepulchris patrum suorum in Modin, et planxerunt eum omnis Israël planctu magno.</p>
 <p></p><hr>
 <center>
 <a href="ma1003.htm">Next: 1 Macabees Chapter 3</a></center>
 </body>