<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg017.htm">Polyglot</a> 
 <a href="../kjv/jdg017.htm">KJV</a> 
 <a href="../sep/jdb017.htm">Sep:JdB</a> 
 <a href="../sep/jda017.htm">Sep:JdA</a> 
 <a href="../tan/jdg017.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jdg016.htm">Previous</a> 
 <a href="jdg018.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 17</h3><p><a name="001">1</a> Fuit eo tempore vir quidam de monte Ephraim nomine Michas,</p>
 <p><a name="002">2</a> qui dixit matri suæ: Mille et centum argenteos, quos separaveras tibi, et super quibus me audiente juraveras, ecce ego habeo, et apud me sunt. Cui illa respondit: Benedictus filius meus Domino.</p>
 <p><a name="003">3</a> Reddidit ergo eos matri suæ, quæ dixerat ei: Consecravi et vovi hoc argentum Domino, ut de manu mea suscipiat filius meus, et faciat sculptile atque conflatile: et nunc trado illud tibi.</p>
 <p><a name="004">4</a> Reddidit igitur eos matri suæ: quæ tulit ducentos argenteos, et dedit eos argentario, ut faceret ex eis sculptile atque conflatile, quod fuit in domo Michæ.</p>
 <p><a name="005">5</a> Qui ædiculam quoque in ea deo separavit, et fecit ephod, et theraphim, id est, vestem sacerdotalem, et idola: implevitque unius filiorum suorum manum, et factus est ei sacerdos.</p>
 <p><a name="006">6</a> In diebus illis non erat rex in Israël, sed unusquisque quod sibi rectum videbatur, hoc faciebat.<br>
 </p>
 <p><a name="007">7</a> Fuit quoque alter adolescens de Bethlehem Juda, ex cognatione ejus: eratque ipse Levites, et habitabat ibi.</p>
 <p><a name="008">8</a> Egressusque de civitate Bethlehem, peregrinari voluit ubicumque sibi commodum reperisset. Cumque venisset in montem Ephraim, iter faciens, et declinasset parumper in domum Michæ,</p>
 <p><a name="009">9</a> interrogatus est ab eo unde venisset. Qui respondit: Levita sum de Bethlehem Juda, et vado ut habitem ubi potuero, et utile mihi esse perspexero.</p>
 <p><a name="010">10</a> Dixitque Michas: Mane apud me, et esto mihi parens ac sacerdos: daboque tibi per annos singulos decem argenteos, ac vestem duplicem, et quæ ad victum sunt necessaria.</p>
 <p><a name="011">11</a> Acquievit, et mansit apud hominem, fuitque illi quasi unus de filiis.</p>
 <p><a name="012">12</a> Implevitque Michas manum ejus, et habuit puerum sacerdotem apud se:</p>
 <p><a name="013">13</a> Nunc scio, dicens, quod benefaciet mihi Deus habenti Levitici generis sacerdotem.</p>
 <p></p><hr>
 <center>
 <a href="jdg018.htm">Next: Judges Chapter 18</a></center>
 </body>