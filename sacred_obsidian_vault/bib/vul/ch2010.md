<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2010.htm">Polyglot</a> 
 <a href="../kjv/ch2010.htm">KJV</a> 
 <a href="../sep/ch2010.htm">Sep</a> 
 <a href="../tan/ch2010.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2009.htm">Previous</a> 
 <a href="ch2011.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 10</h3><p><a name="001">1</a> Profectus est autem Roboam in Sichem: illuc enim cunctus Israël convenerat ut constituerent eum regem.</p>
 <p><a name="002">2</a> Quod cum audisset Jeroboam filius Nabat, qui erat in Ægypto (fugerat quippe illuc ante Salomonem), statim reversus est.</p>
 <p><a name="003">3</a> Vocaveruntque eum, et venit cum universo Israël: et locuti sunt ad Roboam, dicentes:</p>
 <p><a name="004">4</a> Pater tuus durissimo jugo nos pressit: tu leviora impera patre tuo, qui nobis imposuit gravem servitutem, et paululum de onere subleva, ut serviamus tibi.</p>
 <p><a name="005">5</a> Qui ait: Post tres dies revertimini ad me. Cumque abiisset populus,</p>
 <p><a name="006">6</a> iniit consilium cum senibus qui steterant coram patre ejus Salomone dum adhuc viveret, dicens: Quid datis consilii ut respondeam populo?</p>
 <p><a name="007">7</a> Qui dixerunt ei: Si placueris populo huic, et leniveris eos verbis clementibus, servient tibi omni tempore.</p>
 <p><a name="008">8</a> At ille reliquit consilium senum, et cum juvenibus tractare cpit, qui cum eo nutriti fuerant, et erant in comitatu illius.</p>
 <p><a name="009">9</a> Dixitque ad eos: Quid vobis videtur? vel respondere quid debeo populo huic, qui dixit mihi: Subleva jugum quod imposuit nobis pater tuus?</p>
 <p><a name="010">10</a> At illi responderunt ut juvenes, et nutriti cum eo in deliciis, atque dixerunt: Sic loqueris populo qui dixit tibi: Pater tuus aggravavit jugum nostrum, tu subleva: et sic respondebis ei: Minimus digitus meus grossior est lumbis patris mei.</p>
 <p><a name="011">11</a> Pater meus imposuit vobis grave jugum, et ego majus pondus apponam; pater meus cecidit vos flagellis, ego vero cædam vos scorpionibus.</p>
 <p><a name="012">12</a> Venit ergo Jeroboam et universus populus ad Roboam die tertio, sicut præceperat eis.</p>
 <p><a name="013">13</a> Responditque rex dura, derelicto consilio seniorum:</p>
 <p><a name="014">14</a> locutusque est juxta juvenum voluntatem: Pater meus grave vobis imposuit jugum, quod ego gravius faciam; pater meus cecidit vos flagellis, ego vero cædam vos scorpionibus.</p>
 <p><a name="015">15</a> Et non acquievit populi precibus: erat enim voluntatis Dei ut compleretur sermo ejus quem locutus fuerat per manum Ahiæ Silonitis ad Jeroboam filium Nabat.</p>
 <p><a name="016">16</a> Populus autem universus rege duriora dicente, sic locutus est ad eum: Non est nobis pars in David, neque hæreditas in filio Isai. Revertere in tabernacula tua, Israël; tu autem pasce domum tuam David. Et abiit Israël in tabernacula sua.</p>
 <p><a name="017">17</a> Super filios autem Israël qui habitabant in civitatibus Juda, regnavit Roboam.</p>
 <p><a name="018">18</a> Misitque rex Roboam Aduram, qui præerat tributis, et lapidaverunt eum filii Israël, et mortuus est: porro rex Roboam currum festinavit ascendere, et fugit in Jerusalem.</p>
 <p><a name="019">19</a> Recessitque Israël a domo David, usque ad diem hanc.</p>
 <p></p><hr>
 <center>
 <a href="ch2011.htm">Next: 2 Chronicles Chapter 11</a></center>
 </body>