<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen026.htm">Polyglot</a> 
 <a href="../kjv/gen026.htm">KJV</a> 
 <a href="../sep/gen026.htm">Sep</a> 
 <a href="../tan/gen026.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen025.htm">Previous</a> 
 <a href="gen027.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 26</h3><p><a name="001">1</a> Orta autem fame super terram post eam sterilitatem, quæ acciderat in diebus Abraham, abiit Isaac ad Abimelech regem Palæstinorum in Gerara.</p>
 <p><a name="002">2</a> Apparuitque ei Dominus, et ait: Ne descendas in Ægyptum, sed quiesce in terra quam dixero tibi,</p>
 <p><a name="003">3</a> et peregrinare in ea: eroque tecum, et benedicam tibi: tibi enim et semini tuo dabo universas regiones has, complens juramentum quod spopondi Abraham patri tuo.</p>
 <p><a name="004">4</a> Et multiplicabo semen tuum sicut stellas cæli: daboque posteris tuis universas regiones has: et benedicentur in semine tuo omnes gentes terræ,</p>
 <p><a name="005">5</a> eo quod obedierit Abraham voci meæ, et custodierit præcepta et mandata mea, et cæremonias legesque servaverit.</p>
 <p><a name="006">6</a> Mansit itaque Isaac in Geraris.<br>
 </p>
 <p><a name="007">7</a> Qui cum interrogaretur a viris loci illius super uxore sua, respondit: Soror mea est: timuerat enim confiteri quod sibi esset sociata conjugio, reputans ne forte interficerent eum propter illius pulchritudinem.</p>
 <p><a name="008">8</a> Cumque pertransissent dies plurimi, et ibidem moraretur, prospiciens Abimelech rex Palæstinorum per fenestram, vidit eum jocantem cum Rebecca uxore sua.</p>
 <p><a name="009">9</a> Et accersito eo, ait: Perspicuum est quod uxor tua sit: cur mentitus es eam sororem tuam esse? Respondit: Timui ne morerer propter eam.</p>
 <p><a name="010">10</a> Dixitque Abimelech: Quare imposuisti nobis? potuit coire quispiam de populo cum uxore tua, et induxeras super nos grande peccatum. Præcepitque omni populo, dicens:</p>
 <p><a name="011">11</a> Qui tetigerit hominis hujus uxorem, morte morietur.<br>
 </p>
 <p><a name="012">12</a> Sevit autem Isaac in terra illa, et invenit in ipso anno centuplum: benedixitque ei Dominus.</p>
 <p><a name="013">13</a> Et locupletatus est homo, et ibat proficiens atque succrescens, donec magnus vehementer effectus est:</p>
 <p><a name="014">14</a> habuit quoque possessiones ovium et armentorum, et familiæ plurimum. Ob hoc invidentes ei Palæstini,</p>
 <p><a name="015">15</a> omnes puteos, quos foderant servi patris illius Abraham, illo tempore obstruxerunt, implentes humo:</p>
 <p><a name="016">16</a> in tantum, ut ipse Abimelech diceret ad Isaac: Recede a nobis, quoniam potentior nobis factus es valde.</p>
 <p><a name="017">17</a> Et ille discedens, ut veniret ad torrentem Geraræ, habitaretque ibi,</p>
 <p><a name="018">18</a> rursum fodit alios puteos, quos foderant servi patris sui Abraham, et quos, illo mortuo, olim obstruxerant Philisthiim: appellavitque eos eisdem nominibus quibus ante pater vocaverat.</p>
 <p><a name="019">19</a> Foderuntque in torrente, et repererunt aquam vivam.</p>
 <p><a name="020">20</a> Sed et ibi jurgium fuit pastorum Geraræ adversus pastores Isaac, dicentium: Nostra est aqua, quam ob rem nomen putei ex eo, quod acciderat, vocavit Calumniam.</p>
 <p><a name="021">21</a> Foderunt autem et alium: et pro illo quoque rixati sunt, appellavitque eum Inimicitias.</p>
 <p><a name="022">22</a> Profectus inde fodit alium puteum, pro quo non contenderunt: itaque vocavit nomen ejus Latitudo, dicens: Nunc dilatavit nos Dominus, et fecit crescere super terram.<br>
 </p>
 <p><a name="023">23</a> Ascendit autem ex illo loco in Bersabee,</p>
 <p><a name="024">24</a> ubi apparuit ei Dominus in ipsa nocte, dicens: Ego sum Deus Abraham patris tui: noli timere, quia ego tecum sum: benedicam tibi, et multiplicabo semen tuum propter servum meum Abraham.</p>
 <p><a name="025">25</a> Itaque ædificavit ibi altare: et invocato nomine Domini, extendit tabernaculum, præcepitque servis suis ut foderunt puteum.</p>
 <p><a name="026">26</a> Ad quem locum cum venissent de Geraris Abimelech, et Ochozath amicus illius, et Phicol dux militum,</p>
 <p><a name="027">27</a> locutus est eis Isaac: Quid venistis ad me, hominem quem odistis, et expulistis a vobis?</p>
 <p><a name="028">28</a> Qui responderunt: Vidimus tecum esse Dominum, et idcirco nos diximus: Sit juramentum inter nos, et ineamus fdus,</p>
 <p><a name="029">29</a> ut non facias nobis quidquam mali, sicut et nos nihil tuorum attigimus, nec fecimus quod te læderet: sed cum pace dimisimus auctum benedictione Domini.</p>
 <p><a name="030">30</a> Fecit ergo eis convivium, et post cibum et potum</p>
 <p><a name="031">31</a> surgentes mane, juraverunt sibi mutuo: dimisitque eos Isaac pacifice in locum suum.</p>
 <p><a name="032">32</a> Ecce autem venerunt in ipso die servi Isaac annuntiantes ei de puteo, quem foderant, atque dicentes: Invenimus aquam.</p>
 <p><a name="033">33</a> Unde appellavit eum Abundantiam: et nomen urbi impositum est Bersabee, usque in præsentem diem.</p>
 <p><a name="034">34</a> Esau vero quadragenarius duxit uxores, Judith filiam Beeri Hethæi, et Basemath filiam Elon ejusdem loci:</p>
 <p><a name="035">35</a> quæ ambæ offenderant animum Isaac et Rebeccæ.</p>
 <p></p><hr>
 <center>
 <a href="gen027.htm">Next: Genesis Chapter 27</a></center>
 </body>