<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job026.htm">Polyglot</a> 
 <a href="../kjv/job026.htm">KJV</a> 
 <a href="../sep/job026.htm">Sep</a> 
 <a href="../tan/job026.htm">Tan</a> 
 
 <br>
 <br><a href="job.htm">Job Index</a><br>
  
 <a href="job025.htm">Previous</a> 
 <a href="job027.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 26</h3><p><a name="001">1</a> Respondens autem Job dixit:</p>
 <p><a name="002">2</a> [Cujus adjutor es? numquid imbecillis?<br> et sustentas brachium ejus qui non est fortis?<br></p>
 <p><a name="003">3</a> Cui dedisti consilium?<br> forsitan illi qui non habet sapientiam:<br> et prudentiam tuam ostendisti plurimam.<br></p>
 <p><a name="004">4</a> Quem docere voluisti?<br> nonne eum qui fecit spiramentum?<br></p>
 <p><a name="005">5</a> Ecce gigantes gemunt sub aquis,<br> et qui habitant cum eis.<br></p>
 <p><a name="006">6</a> Nudus est infernus coram illo,<br> et nullum est operimentum perditioni.<br></p>
 <p><a name="007">7</a> Qui extendit aquilonem super vacuum,<br> et appendit terram super nihilum.<br></p>
 <p><a name="008">8</a> Qui ligat aquas in nubibus suis,<br> ut non erumpant pariter deorsum.<br></p>
 <p><a name="009">9</a> Qui tenet vultum solii sui,<br> et expandit super illud nebulam suam.<br></p>
 <p><a name="010">10</a> Terminum circumdedit aquis,<br> usque dum finiantur lux et tenebræ.<br></p>
 <p><a name="011">11</a> Columnæ cæli contremiscunt,<br> et pavent ad nutum ejus.<br></p>
 <p><a name="012">12</a> In fortitudine illius repente maria congregata sunt,<br> et prudentia ejus percussit superbum.<br></p>
 <p><a name="013">13</a> Spiritus ejus ornavit cælos,<br> et obstetricante manu ejus, eductus est coluber tortuosus.<br></p>
 <p><a name="014">14</a> Ecce hæc ex parte dicta sunt viarum ejus:<br> et cum vix parvam stillam sermonis ejus audierimus,<br> quis poterit tonitruum magnitudinis illius intueri?]</p>
 <p></p><hr>
 <center>
 <a href="job027.htm">Next: Job Chapter 27</a></center>
 </body>