<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2021.htm">Polyglot</a> 
 <a href="../kjv/kg2021.htm">KJV</a> 
 <a href="../sep/kg2021.htm">Sep</a> 
 <a href="../tan/kg2021.htm">Tan</a> 
 
 <br>
 <br><a href="kg2.htm">2 Kings Index</a><br>
  
 <a href="kg2020.htm">Previous</a> 
 <a href="kg2022.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Kings Chapter 21</h3><p><a name="001">1</a> Duodecim annorum erat Manasses cum regnare cpisset, et quinquaginta quinque annis regnavit in Jerusalem: nomen matris ejus Haphsiba.</p>
 <p><a name="002">2</a> Fecitque malum in conspectu Domini, juxta idola gentium quas delevit Dominus a facie filiorum Israël.</p>
 <p><a name="003">3</a> Conversusque est, et ædificavit excelsa quæ dissipaverat Ezechias pater ejus: et erexit aras Baal, et fecit lucos sicut fecerat Achab rex Israël, et adoravit omnem militiam cæli, et coluit eam.</p>
 <p><a name="004">4</a> Exstruxitque aras in domo Domini, de qua dixit Dominus: In Jerusalem ponam nomen meum.</p>
 <p><a name="005">5</a> Et exstruxit altaria universæ militiæ cæli in duobus atriis templi Domini.</p>
 <p><a name="006">6</a> Et traduxit filium suum per ignem: et ariolatus est, et observavit auguria, et fecit pythones, et aruspices multiplicavit, ut faceret malum coram Domino, et irritaret eum.</p>
 <p><a name="007">7</a> Posuit quoque idolum luci quem fecerat, in templo Domini, super quod locutus est Dominus ad David, et ad Salomonem filium ejus: In templo hoc, et in Jerusalem quam elegi de cunctis tribubus Israël, ponam nomen meum in sempiternum.</p>
 <p><a name="008">8</a> Et ultra non faciam commoveri pedem Israël de terra quam dedi patribus eorum: si tamen custodierint opere omnia quæ præcepi eis, et universam legem quam mandavit eis servus meus Moyses.</p>
 <p><a name="009">9</a> Illi vero non audierunt: sed seducti sunt a Manasse, ut facerent malum super gentes quas contrivit Dominus a facie filiorum Israël.</p>
 <p><a name="010">10</a> Locutusque est Dominus in manu servorum suorum prophetarum, dicens:</p>
 <p><a name="011">11</a> Quia fecit Manasses rex Juda abominationes istas pessimas, super omnia quæ fecerunt Amorrhæi ante eum, et peccare fecit etiam Judam in immunditiis suis:</p>
 <p><a name="012">12</a> propterea hæc dicit Dominus Deus Israël: Ecce ego inducam mala super Jerusalem et Judam, ut quicumque audierit, tinniant ambæ aures ejus.</p>
 <p><a name="013">13</a> Et extendam super Jerusalem funiculum Samariæ, et pondus domus Achab: et delebo Jerusalem, sicut deleri solent tabulæ: et delens vertam, et ducam crebrius stylum super faciem ejus.</p>
 <p><a name="014">14</a> Dimittam vero reliquias hæreditatis meæ, et tradam eas in manus inimicorum ejus, eruntque in vastitatem, et in rapinam cunctis adversariis suis:</p>
 <p><a name="015">15</a> eo quod fecerint malum coram me, et perseveraverint irritantes me, ex die qua egressi sunt patres eorum ex Ægypto usque ad hanc diem.</p>
 <p><a name="016">16</a> Insuper et sanguinem innoxium fudit Manasses multum nimis, donec impleret Jerusalem usque ad os: absque peccatis suis quibus peccare fecit Judam, ut faceret malum coram Domino.</p>
 <p><a name="017">17</a> Reliqua autem sermonum Manasse, ut universa quæ fecit, et peccatum ejus quod peccavit, nonne hæc scripta sunt in libro sermonum dierum regum Juda?</p>
 <p><a name="018">18</a> Dormivitque Manasses cum patribus suis, et sepultus est in horto domus suæ, in horto Oza: et regnavit Amon filius ejus pro eo.<br>
 </p>
 <p><a name="019">19</a> Viginti duorum annorum erat Amon cum regnare cpisset: duobus quoque annis regnavit in Jerusalem: nomen matris ejus Messalemeth filia Harus de Jeteba.</p>
 <p><a name="020">20</a> Fecitque malum in conspectu Domini, sicut fecerat Manasses pater ejus.</p>
 <p><a name="021">21</a> Et ambulavit in omni via per quam ambulaverat pater ejus, servivitque immunditiis quibus servierat pater ejus, et adoravit eas:</p>
 <p><a name="022">22</a> et dereliquit Dominum Deum patrum suorum, et non ambulavit in via Domini.</p>
 <p><a name="023">23</a> Tetenderuntque ei insidias servi sui, et interfecerunt regem in domo sua.</p>
 <p><a name="024">24</a> Percussit autem populus terræ omnes qui conjuraverant contra regem Amon, et constituerunt sibi regem Josiam filium ejus pro eo.</p>
 <p><a name="025">25</a> Reliqua autem sermonum Amon quæ fecit, nonne hæc scripta sunt in libro sermonum dierum regum Juda?</p>
 <p><a name="026">26</a> Sepelieruntque eum in sepulchro suo, in horto Oza: et regnavit Josias filius ejus pro eo.</p>
 <p></p><hr>
 <center>
 <a href="kg2022.htm">Next: 2 Kings Chapter 22</a></center>
 </body>