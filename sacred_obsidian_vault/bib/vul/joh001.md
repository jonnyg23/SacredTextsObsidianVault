<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh001.htm">Polyglot</a> 
 <a href="../gnt/joh001.htm">GNT</a> 
 <a href="../kjv/joh001.htm">KJV</a> 
 
 <br>
 <br><a href="joh.htm">John Index</a><br>
  
 <a href="luk024.htm">Previous</a> 
 <a href="joh002.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 1</h3><p><a name="001">1</a> [In principio erat Verbum,<br> et Verbum erat apud Deum,<br> et Deus erat Verbum.<br></p>
 <p><a name="002">2</a> Hoc erat in principio apud Deum.<br></p>
 <p><a name="003">3</a> Omnia per ipsum facta sunt:<br> et sine ipso factum est nihil, quod factum est.<br></p>
 <p><a name="004">4</a> In ipso vita erat,<br> et vita erat lux hominum:<br></p>
 <p><a name="005">5</a> et lux in tenebris lucet,<br> et tenebræ eam non comprehenderunt.<br></p>
 <p><a name="006">6</a> Fuit homo<br> missus a Deo,<br> cui nomen erat Joannes.<br></p>
 <p><a name="007">7</a> Hic venit in testimonium<br> ut testimonium perhiberet de lumine,<br> ut omnes crederent per illum.<br></p>
 <p><a name="008">8</a> Non erat ille lux,<br> sed ut testimonium perhiberet de lumine.<br></p>
 <p><a name="009">9</a> Erat lux vera,<br> quæ illuminat omnem hominem<br> venientem in hunc mundum.<br></p>
 <p><a name="010">10</a> In mundo erat,<br> et mundus per ipsum factus est,<br> et mundus eum non cognovit.<br></p>
 <p><a name="011">11</a> In propria venit,<br> et sui eum non receperunt.<br></p>
 <p><a name="012">12</a> Quotquot autem receperunt eum,<br> dedit eis potestatem filios Dei fieri,<br> his qui credunt in nomine ejus:<br></p>
 <p><a name="013">13</a> qui non ex sanguinibus,<br> neque ex voluntate carnis,<br> neque ex voluntate viri,<br> sed ex Deo nati sunt.<br></p>
 <p><a name="014">14</a> Et Verbum caro factum est,<br> et habitavit in nobis:<br> et vidimus gloriam ejus,<br> gloriam quasi unigeniti a Patre<br> plenum gratiæ et veritatis.<br></p>
 <p><a name="015">15</a> Joannes testimonium perhibet de ipso,<br> et clamat dicens:<br> Hic erat quem dixi:<br> Qui post me venturus est,<br> ante me factus est:<br> quia prior me erat.<br></p>
 <p><a name="016">16</a> Et de plenitudine ejus<br> nos omnes accepimus, et gratiam pro gratia:<br></p>
 <p><a name="017">17</a> quia lex per Moysen data est,<br> gratia et veritas per Jesum Christum facta est.<br></p>
 <p><a name="018">18</a> Deum nemo vidit umquam:<br> unigenitus Filius, qui est in sinu Patris,<br> ipse enarravit.]<br>
 </p>
 <p><a name="019">19</a> Et hoc est testimonium Joannis, quando miserunt Judæi ab Jerosolymis sacerdotes et Levitas ad eum ut interrogarent eum: Tu quis es?</p>
 <p><a name="020">20</a> Et confessus est, et non negavit, et confessus est: Quia non sum ego Christus.</p>
 <p><a name="021">21</a> Et interrogaverunt eum: Quid ergo? Elias es tu? Et dixit: Non sum. Propheta es tu? Et respondit: Non.</p>
 <p><a name="022">22</a> Dixerunt ergo ei: Quis es ut responsum demus his qui miserunt nos? quid dicis de teipso?</p>
 <p><a name="023">23</a> Ait: Ego vox clamantis in deserto: Dirigite viam Domini, sicut dixit Isaias propheta.</p>
 <p><a name="024">24</a> Et qui missi fuerant, erant ex pharisæis.</p>
 <p><a name="025">25</a> Et interrogaverunt eum, et dixerunt ei: Quid ergo baptizas, si tu non es Christus, neque Elias, neque propheta?</p>
 <p><a name="026">26</a> Respondit eis Joannes, dicens: Ego baptizo in aqua: medius autem vestrum stetit, quem vos nescitis.</p>
 <p><a name="027">27</a> Ipse est qui post me venturus est, qui ante me factus est: cujus ego non sum dignus ut solvam ejus corrigiam calceamenti.</p>
 <p><a name="028">28</a> Hæc in Bethania facta sunt trans Jordanem, ubi erat Joannes baptizans.<br>
 </p>
 <p><a name="029">29</a> Altera die vidit Joannes Jesum venientem ad se, et ait: Ecce agnus Dei, ecce qui tollit peccatum mundi.</p>
 <p><a name="030">30</a> Hic est de quo dixi: Post me venit vir qui ante me factus est: quia prior me erat:</p>
 <p><a name="031">31</a> et ego nesciebam eum, sed ut manifestetur in Israël, propterea veni ego in aqua baptizans.</p>
 <p><a name="032">32</a> Et testimonium perhibuit Joannes, dicens: Quia vidi Spiritum descendentem quasi columbam de cælo, et mansit super eum.</p>
 <p><a name="033">33</a> Et ego nesciebam eum: sed qui misit me baptizare in aqua, ille mihi dixit: Super quem videris Spiritum descendentem, et manentem super eum, hic est qui baptizat in Spiritu Sancto.</p>
 <p><a name="034">34</a> Et ego vidi: et testimonium perhibui quia hic est Filius Dei.<br>
 </p>
 <p><a name="035">35</a> Altera die iterum stabat Joannes, et ex discipulis ejus duo.</p>
 <p><a name="036">36</a> Et respiciens Jesum ambulantem, dicit: Ecce agnus Dei.</p>
 <p><a name="037">37</a> Et audierunt eum duo discipuli loquentem, et secuti sunt Jesum.</p>
 <p><a name="038">38</a> Conversus autem Jesus, et videns eos sequentes se, dicit eis: Quid quæritis? Qui dixerunt ei: Rabbi (quod dicitur interpretatum Magister), ubi habitas?</p>
 <p><a name="039">39</a> Dicit eis: Venite et videte. Venerunt, et viderunt ubi maneret, et apud eum manserunt die illo: hora autem erat quasi decima.</p>
 <p><a name="040">40</a> Erat autem Andreas, frater Simonis Petri, unus ex duobus qui audierant a Joanne, et secuti fuerant eum.</p>
 <p><a name="041">41</a> Invenit hic primum fratrem suum Simonem, et dicit ei: Invenimus Messiam (quod est interpretatum Christus).</p>
 <p><a name="042">42</a> Et adduxit eum ad Jesum. Intuitus autem eum Jesus, dixit: Tu es Simon, filius Jona; tu vocaberis Cephas, quod interpretatur Petrus.</p>
 <p><a name="043">43</a> In crastinam voluit exire in Galilæam, et invenit Philippum. Et dicit ei Jesus: Sequere me.</p>
 <p><a name="044">44</a> Erat autem Philippus a Bethsaida, civitate Andreæ et Petri.</p>
 <p><a name="045">45</a> Invenit Philippus Nathanaël, et dicit ei: Quem scripsit Moyses in lege, et prophetæ, invenimus Jesum filium Joseph a Nazareth.</p>
 <p><a name="046">46</a> Et dixit ei Nathanaël: A Nazareth potest aliquid boni esse? Dicit ei Philippus: Veni et vide.</p>
 <p><a name="047">47</a> Vidit Jesus Nathanaël venientem ad se, et dicit de eo: Ecce vere Israëlita, in quo dolus non est.</p>
 <p><a name="048">48</a> Dicit ei Nathanaël: Unde me nosti? Respondit Jesus, et dixit ei: Priusquam te Philippus vocavit, cum esses sub ficu, vidi te.</p>
 <p><a name="049">49</a> Respondit ei Nathanaël, et ait: Rabbi, tu es Filius Dei, tu es rex Israël.</p>
 <p><a name="050">50</a> Respondit Jesus, et dixit ei: Quia dixi tibi: Vidi te sub ficu, credis; majus his videbis.</p>
 <p><a name="051">51</a> Et dicit ei: Amen, amen dico vobis, videbitis cælum apertum, et angelos Dei ascendentes, et descendentes supra Filium hominis.</p>
 <p></p><hr>
 <center>
 <a href="joh002.htm">Next: John Chapter 2</a></center>
 </body>