<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh016.htm">Polyglot</a> 
 <a href="../gnt/joh016.htm">GNT</a> 
 <a href="../kjv/joh016.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh015.htm">Previous</a> 
 <a href="joh017.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 16</h3><p><a name="001">1</a> Hæc locutus sum vobis, ut non scandalizemini.</p>
 <p><a name="002">2</a> Absque synagogis facient vos: sed venit hora, ut omnis qui interficit vos arbitretur obsequium se præstare Deo.</p>
 <p><a name="003">3</a> Et hæc facient vobis, quia non noverunt Patrem, neque me.</p>
 <p><a name="004">4</a> Sed hæc locutus sum vobis, ut cum venerit hora eorum, reminiscamini quia ego dixi vobis.<br>
 </p>
 <p><a name="005">5</a> Hæc autem vobis ab initio non dixi, quia vobiscum eram. Et nunc vado ad eum qui misit me; et nemo ex vobis interrogat me: Quo vadis?</p>
 <p><a name="006">6</a> sed quia hæc locutus sum vobis, tristitia implevit cor vestrum.</p>
 <p><a name="007">7</a> Sed ego veritatem dico vobis: expedit vobis ut ego vadam: si enim non abiero, Paraclitus non veniet ad vos; si autem abiero, mittam eum ad vos.</p>
 <p><a name="008">8</a> Et cum venerit ille, arguet mundum de peccato, et de justitia, et de judicio.</p>
 <p><a name="009">9</a> De peccato quidem, quia non crediderunt in me.</p>
 <p><a name="010">10</a> De justitia vero, quia ad Patrem vado, et jam non videbitis me.</p>
 <p><a name="011">11</a> De judicio autem, quia princeps hujus mundi jam judicatus est.</p>
 <p><a name="012">12</a> Adhuc multa habeo vobis dicere, sed non potestis portare modo.</p>
 <p><a name="013">13</a> Cum autem venerit ille Spiritus veritatis, docebit vos omnem veritatem: non enim loquetur a semetipso, sed quæcumque audiet loquetur, et quæ ventura sunt annuntiabit vobis.</p>
 <p><a name="014">14</a> Ille me clarificabit, quia de meo accipiet, et annuntiabit vobis.</p>
 <p><a name="015">15</a> Omnia quæcumque habet Pater, mea sunt. Propterea dixi: quia de meo accipiet, et annuntiabit vobis.<br>
 </p>
 <p><a name="016">16</a> Modicum, et jam non videbitis me; et iterum modicum, et videbitis me: quia vado ad Patrem.</p>
 <p><a name="017">17</a> Dixerunt ergo ex discipulis ejus ad invicem: Quid est hoc quod dicit nobis: Modicum, et non videbitis me; et iterum modicum, et videbitis me, et quia vado ad Patrem?</p>
 <p><a name="018">18</a> Dicebant ergo: Quid est hoc quod dicit: Modicum? nescimus quid loquitur.</p>
 <p><a name="019">19</a> Cognovit autem Jesus, quia volebant eum interrogare, et dixit eis: De hoc quæritis inter vos quia dixi: Modicum, et non videbitis me; et iterum modicum, et videbitis me.</p>
 <p><a name="020">20</a> Amen, amen dico vobis: quia plorabitis, et flebitis vos, mundus autem gaudebit; vos autem contristabimini, sed tristitia vestra vertetur in gaudium.</p>
 <p><a name="021">21</a> Mulier cum parit, tristitiam habet, quia venit hora ejus; cum autem pepererit puerum, jam non meminit pressuræ propter gaudium, quia natus est homo in mundum.</p>
 <p><a name="022">22</a> Et vos igitur nunc quidem tristitiam habetis, iterum autem videbo vos, et gaudebit cor vestrum: et gaudium vestrum nemo tollet a vobis.</p>
 <p><a name="023">23</a> Et in illo die me non rogabitis quidquam. Amen, amen dico vobis: si quid petieritis Patrem in nomine meo, dabit vobis.</p>
 <p><a name="024">24</a> Usque modo non petistis quidquam in nomine meo: petite, et accipietis, ut gaudium vestrum sit plenum.<br>
 </p>
 <p><a name="025">25</a> Hæc in proverbiis locutus sum vobis. Venit hora cum jam non in proverbiis loquar vobis, sed palam de Patre annuntiabo vobis:</p>
 <p><a name="026">26</a> in illo die in nomine meo petetis: et non dico vobis quia ego rogabo Patrem de vobis:</p>
 <p><a name="027">27</a> ipse enim Pater amat vos, quia vos me amastis, et credidistis, quia ego a Deo exivi.</p>
 <p><a name="028">28</a> Exivi a Patre, et veni in mundum: iterum relinquo mundum, et vado ad Patrem.</p>
 <p><a name="029">29</a> Dicunt ei discipuli ejus: Ecce nunc palam loqueris, et proverbium nullum dicis:</p>
 <p><a name="030">30</a> nunc scimus quia scis omnia, et non opus est tibi ut quis te interroget: in hoc credimus quia a Deo existi.</p>
 <p><a name="031">31</a> Respondit eis Jesus: Modo creditis?</p>
 <p><a name="032">32</a> ecce venit hora, et jam venit, ut dispergamini unusquisque in propria, et me solum relinquatis: et non sum solus, quia Pater mecum est.</p>
 <p><a name="033">33</a> Hæc locutus sum vobis, ut in me pacem habeatis. In mundo pressuram habebitis: sed confidite, ego vici mundum.</p>
 <p></p><hr>
 <center>
 <a href="joh017.htm">Next: John Chapter 17</a></center>
 </body>