<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/heb012.htm">Polyglot</a> 
 <a href="../gnt/heb012.htm">GNT</a> 
 <a href="../kjv/heb012.htm">KJV</a> 
 
 <br>
 <br><a href="heb.htm">Hebrews Index</a><br>
  
 <a href="heb011.htm">Previous</a> 
 <a href="heb013.htm">Next</a> 
 </center>
 <hr>
 
 <h3 align="CENTER">Vulgate (Latin): Hebrews Chapter 12</h3><p><a name="001">1</a> Ideoque et nos tantam habentes impositam nubem testium, deponentes omne pondus, et circumstans nos peccatum, per patientiam curramus ad propositum nobis certamen:</p>
 <p><a name="002">2</a> aspicientes in auctorem fidei, et consummatorem Jesum, qui proposito sibi gaudio sustinuit crucem, confusione contempta, atque in dextera sedis Dei sedet.</p>
 <p><a name="003">3</a> Recogitate enim eum qui talem sustinuit a peccatoribus adversum semetipsum contradictionem: ut ne fatigemini, animis vestris deficientes.</p>
 <p><a name="004">4</a> Nondum enim usque ad sanguinem restitistis, adversus peccatum repugnantes:</p>
 <p><a name="005">5</a> et obliti estis consolationis, quæ vobis tamquam filiis loquitur, dicens: Fili mi, noli negligere disciplinam Domini: neque fatigeris dum ab eo argueris.</p>
 <p><a name="006">6</a> Quem enim diligit Dominus, castigat: flagellat autem omnem filium, quem recipit.</p>
 <p><a name="007">7</a> In disciplina perseverate. Tamquam filiis vobis offert se Deus: quis enim filius, quem non corripit pater?</p>
 <p><a name="008">8</a> quod si extra disciplinam estis, cujus participes facti sunt omnes: ergo adulteri, et non filii estis.</p>
 <p><a name="009">9</a> Deinde patres quidem carnis nostræ, eruditores habuimus, et reverebamur eos, non multo magis obtemperabimus Patri spirituum, et vivemus?</p>
 <p><a name="010">10</a> Et illi quidem in tempore paucorum dierum, secundum voluntatem suam erudiebant nos: hic autem ad id quod utile est in recipiendo sanctificationem ejus.</p>
 <p><a name="011">11</a> Omnis autem disciplina in præsenti quidem videtur non esse gaudii, sed mroris: postea autem fructum pacatissimum exercitatis per eam, reddet justitiæ.</p>
 <p><a name="012">12</a> Propter quod remissas manus, et soluta genua erigite,</p>
 <p><a name="013">13</a> et gressus rectos facite pedibus vestris: ut non claudicans quis erret, magis autem sanetur.<br>
 </p>
 <p><a name="014">14</a> Pacem sequimini cum omnibus, et sanctimoniam, sine qua nemo videbit Deum:</p>
 <p><a name="015">15</a> contemplantes nequis desit gratiæ Dei: ne qua radix amaritudinis sursum germinans impediat, et per illam inquinentur multi.</p>
 <p><a name="016">16</a> Ne quis fornicator, aut profanus ut Esau: qui propter unam escam vendidit primitiva sua:</p>
 <p><a name="017">17</a> scitote enim quoniam et postea cupiens hæreditare benedictionem, reprobatus est: non enim invenit pnitentiæ locum, quamquam cum lacrimis inquisisset eam.</p>
 <p><a name="018">18</a> Non enim accessistis ad tractabilem montem, et accensibilem ignem, et turbinem, et caliginem, et procellam,</p>
 <p><a name="019">19</a> et tubæ sonum, et vocem verborum, quam qui audierunt, excusaverunt se, ne eis fieret verbum.</p>
 <p><a name="020">20</a> Non enim portabant quod dicebatur: Et si bestia tetigerit montem, lapidabitur.</p>
 <p><a name="021">21</a> Et ita terribile erat quod videbatur. Moyses dixit: Exterritus sum, et tremebundus.</p>
 <p><a name="022">22</a> Sed accessistis ad Sion montem, et civitatem Dei viventis, Jerusalem cælestem, et multorum millium angelorum frequentiam,</p>
 <p><a name="023">23</a> et ecclesiam primitivorum, qui conscripti sunt in cælis, et judicem omnium Deum, et spiritus justorum perfectorum,</p>
 <p><a name="024">24</a> et testamenti novi mediatorem Jesum, et sanguinis aspersionem melius loquentem quam Abel.</p>
 <p><a name="025">25</a> Videte ne recusetis loquentem. Si enim illi non effugerunt, recusantes eum, qui super terram loquebatur: multo magis nos, qui de cælis loquentem nobis avertimus.</p>
 <p><a name="026">26</a> Cujus vox movit terram tunc: nunc autem repromittit, dicens: Adhuc semel, et ego movebo non solum terram, sed et cælum.</p>
 <p><a name="027">27</a> Quod autem, Adhuc semel, dicit: declarat mobilium translationem tamquam factorum, ut maneant ea quæ sunt immobilia.</p>
 <p><a name="028">28</a> Itaque regnum immobile suscipientes, habemus gratiam: per quam serviamus placentes Deo, cum metu et reverentia.</p>
 <p><a name="029">29</a> Etenim Deus noster ignis consumens est.</p>
 <p></p><hr>
 <center>
 <a href="heb013.htm">Next: Hebrews Chapter 13</a></center>
 </body>