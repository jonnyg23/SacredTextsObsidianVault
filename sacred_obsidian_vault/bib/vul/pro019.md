<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro019.htm">Polyglot</a> 
 <a href="../kjv/pro019.htm">KJV</a> 
 <a href="../sep/pro019.htm">Sep</a> 
 <a href="../tan/pro019.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro018.htm">Previous</a> 
 <a href="pro020.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 19</h3><p><a name="001">1</a> [Melior est pauper qui ambulat in simplicitate sua<br> quam dives torquens labia sua, et insipiens.<br></p>
 <p><a name="002">2</a> Ubi non est scientia animæ, non est bonum,<br> et qui festinus est pedibus offendet.<br></p>
 <p><a name="003">3</a> Stultitia hominis supplantat gressus ejus,<br> et contra Deum fervet animo suo.<br></p>
 <p><a name="004">4</a> Divitiæ addunt amicos plurimos;<br> a paupere autem et hi quos habuit separantur.<br></p>
 <p><a name="005">5</a> Testis falsus non erit impunitus,<br> et qui mendacia loquitur non effugiet.<br></p>
 <p><a name="006">6</a> Multi colunt personam potentis,<br> et amici sunt dona tribuentis.<br></p>
 <p><a name="007">7</a> Fratres hominis pauperis oderunt eum;<br> insuper et amici procul recesserunt ab eo.]<br>
  [Qui tantum verba sectatur nihil habebit;<br></p>
 <p><a name="008">8</a> qui autem possessor est mentis diligit animam suam,<br> et custos prudentiæ inveniet bona.<br></p>
 <p><a name="009">9</a> Falsus testis non erit impunitus,<br> et qui loquitur mendacia peribit.<br></p>
 <p><a name="010">10</a> Non decent stultum deliciæ,<br> nec servum dominari principibus.<br></p>
 <p><a name="011">11</a> Doctrina viri per patientiam noscitur,<br> et gloria ejus est iniqua prætergredi.<br></p>
 <p><a name="012">12</a> Sicut fremitus leonis, ita et regis ira,<br> et sicut ros super herbam, ita et hilaritas ejus.<br></p>
 <p><a name="013">13</a> Dolor patris filius stultus,<br> et tecta jugiter perstillantia litigiosa mulier.<br></p>
 <p><a name="014">14</a> Domus et divitiæ dantur a parentibus;<br> a Domino autem proprie uxor prudens.<br></p>
 <p><a name="015">15</a> Pigredo immittit soporem,<br> et anima dissoluta esuriet.<br></p>
 <p><a name="016">16</a> Qui custodit mandatum custodit animam suam;<br> qui autem negligit viam suam mortificabitur.<br></p>
 <p><a name="017">17</a> Fneratur Domino qui miseretur pauperis,<br> et vicissitudinem suam reddet ei.<br></p>
 <p><a name="018">18</a> Erudi filium tuum; ne desperes:<br> ad interfectionem autem ejus ne ponas animam tuam.<br></p>
 <p><a name="019">19</a> Qui impatiens est sustinebit damnum,<br> et cum rapuerit, aliud apponet.<br></p>
 <p><a name="020">20</a> Audi consilium, et suscipe disciplinam,<br> ut sis sapiens in novissimis tuis.<br></p>
 <p><a name="021">21</a> Multæ cogitationes in corde viri;<br> voluntas autem Domini permanebit.<br></p>
 <p><a name="022">22</a> Homo indigens misericors est,<br> et melior est pauper quam vir mendax.<br></p>
 <p><a name="023">23</a> Timor Domini ad vitam,<br> et in plenitudine commorabitur absque visitatione pessima.]<br>
 </p>
 <p><a name="024">24</a> [Abscondit piger manum suam sub ascella,<br> nec ad os suum applicat eam.<br></p>
 <p><a name="025">25</a> Pestilente flagellato stultus sapientior erit;<br> si autem corripueris sapientem, intelliget disciplinam.<br></p>
 <p><a name="026">26</a> Qui affligit patrem, et fugat matrem,<br> ignominiosus est et infelix.<br></p>
 <p><a name="027">27</a> Non cesses, fili, audire doctrinam,<br> nec ignores sermones scientiæ.<br></p>
 <p><a name="028">28</a> Testis iniquus deridet judicium,<br> et os impiorum devorat iniquitatem.<br></p>
 <p><a name="029">29</a> Parata sunt derisoribus judicia,<br> et mallei percutientes stultorum corporibus.]</p>
 <p></p><hr>
 <center>
 <a href="pro020.htm">Next: Proverbs Chapter 20</a></center>
 </body>