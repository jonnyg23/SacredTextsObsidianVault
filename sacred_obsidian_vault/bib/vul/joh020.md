<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh020.htm">Polyglot</a> 
 <a href="../gnt/joh020.htm">GNT</a> 
 <a href="../kjv/joh020.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh019.htm">Previous</a> 
 <a href="joh021.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 20</h3><p><a name="001">1</a> Una autem sabbati, Maria Magdalene venit mane, cum adhuc tenebræ essent, ad monumentum: et vidit lapidem sublatum a monumento.</p>
 <p><a name="002">2</a> Cucurrit ergo, et venit ad Simonem Petrum, et ad alium discipulum, quem amabat Jesus, et dicit illis: Tulerunt Dominum de monumento, et nescimus ubi posuerunt eum.<br>
 </p>
 <p><a name="003">3</a> Exiit ergo Petrus, et ille alius discipulus, et venerunt ad monumentum.</p>
 <p><a name="004">4</a> Currebant autem duo simul, et ille alius discipulus præcucurrit citius Petro, et venit primus ad monumentum.</p>
 <p><a name="005">5</a> Et cum se inclinasset, vidit posita linteamina: non tamen introivit.</p>
 <p><a name="006">6</a> Venit ergo Simon Petrus sequens eum, et introivit in monumentum, et vidit linteamina posita,</p>
 <p><a name="007">7</a> et sudarium, quod fuerat super caput ejus, non cum linteaminibus positum, sed separatim involutum in unum locum.</p>
 <p><a name="008">8</a> Tunc ergo introivit et ille discipulus qui venerat primus ad monumentum: et vidit, et credidit:</p>
 <p><a name="009">9</a> nondum enim sciebant Scripturam, quia oportebat eum a mortuis resurgere.</p>
 <p><a name="010">10</a> Abierunt ergo iterum discipuli ad semetipsos.<br>
 </p>
 <p><a name="011">11</a> Maria autem stabat ad monumentum foris, plorans. Dum ergo fleret, inclinavit se, et prospexit in monumentum:</p>
 <p><a name="012">12</a> et vidit duos angelos in albis sedentes, unum ad caput, et unum ad pedes, ubi positum fuerat corpus Jesu.</p>
 <p><a name="013">13</a> Dicunt ei illi: Mulier, quid ploras? Dicit eis: Quia tulerunt Dominum meum: et nescio ubi posuerunt eum.</p>
 <p><a name="014">14</a> Hæc cum dixisset, conversa est retrorsum, et vidit Jesum stantem: et non sciebat quia Jesus est.</p>
 <p><a name="015">15</a> Dicit ei Jesus: Mulier, quid ploras? quem quæris? Illa existimans quia hortulanus esset, dicit ei: Domine, si tu sustulisti eum, dicito mihi ubi posuisti eum, et ego eum tollam.</p>
 <p><a name="016">16</a> Dicit ei Jesus: Maria. Conversa illa, dicit ei: Rabboni (quod dicitur Magister).</p>
 <p><a name="017">17</a> Dicit ei Jesus: Noli me tangere, nondum enim ascendi ad Patrem meum: vade autem ad fratres meos, et dic eis: Ascendo ad Patrem meum, et Patrem vestrum, Deum meum, et Deum vestrum.</p>
 <p><a name="018">18</a> Venit Maria Magdalene annuntians discipulis: Quia vidi Dominum, et hæc dixit mihi.<br>
 </p>
 <p><a name="019">19</a> Cum ergo sero esset die illo, una sabbatorum, et fores essent clausæ, ubi erant discipuli congregati propter metum Judæorum: venit Jesus, et stetit in medio, et dixit eis: Pax vobis.</p>
 <p><a name="020">20</a> Et cum hoc dixisset, ostendit eis manus et latus. Gavisi sunt discipuli, viso Domino.</p>
 <p><a name="021">21</a> Dixit ergo eis iterum: Pax vobis. Sicut misit me Pater, et ego mitto vos.</p>
 <p><a name="022">22</a> Hæc cum dixisset, insufflavit, et dixit eis: Accipite Spiritum Sanctum:</p>
 <p><a name="023">23</a> quorum remiseritis peccata, remittuntur eis: et quorum retinueritis, retenta sunt.</p>
 <p><a name="024">24</a> Thomas autem unus ex duodecim, qui dicitur Didymus, non erat cum eis quando venit Jesus.</p>
 <p><a name="025">25</a> Dixerunt ergo ei alii discipuli: Vidimus Dominum. Ille autem dixit eis: Nisi videro in manibus ejus fixuram clavorum, et mittam digitum meum in locum clavorum, et mittam manum meam in latus ejus, non credam.<br>
 </p>
 <p><a name="026">26</a> Et post dies octo, iterum erant discipuli ejus intus, et Thomas cum eis. Venit Jesus januis clausis, et stetit in medio, et dixit: Pax vobis.</p>
 <p><a name="027">27</a> Deinde dicit Thomæ: Infer digitum tuum huc, et vide manus meas, et affer manum tuam, et mitte in latus meum: et noli esse incredulus, sed fidelis.</p>
 <p><a name="028">28</a> Respondit Thomas, et dixit ei: Dominus meus et Deus meus.</p>
 <p><a name="029">29</a> Dixit ei Jesus: Quia vidisti me, Thoma, credidisti: beati qui non viderunt, et crediderunt.</p>
 <p><a name="030">30</a> Multa quidem et alia signa fecit Jesus in conspectu discipulorum suorum, quæ non sunt scripta in libro hoc.</p>
 <p><a name="031">31</a> Hæc autem scripta sunt ut credatis, quia Jesus est Christus Filius Dei: et ut credentes, vitam habeatis in nomine ejus.</p>
 <p></p><hr>
 <center>
 <a href="joh021.htm">Next: John Chapter 21</a></center>
 </body>