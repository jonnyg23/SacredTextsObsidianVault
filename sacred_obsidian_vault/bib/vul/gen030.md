<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen030.htm">Polyglot</a> 
 <a href="../kjv/gen030.htm">KJV</a> 
 <a href="../sep/gen030.htm">Sep</a> 
 <a href="../tan/gen030.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen029.htm">Previous</a> 
 <a href="gen031.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 30</h3><p><a name="001">1</a> Cernens autem Rachel quod infecunda esset, invidit sorori suæ, et ait marito suo: Da mihi liberos, alioquin moriar.</p>
 <p><a name="002">2</a> Cui iratus respondit Jacob: Num pro Deo ego sum, qui privavit te fructu ventris tui?</p>
 <p><a name="003">3</a> At illa: Habeo, inquit, famulam Balam: ingredere ad illam, ut pariat super genua mea, et habeam ex illa filios.</p>
 <p><a name="004">4</a> Deditque illi Balam in conjugium: quæ,</p>
 <p><a name="005">5</a> ingresso ad se viro, concepit, et peperit filium.</p>
 <p><a name="006">6</a> Dixitque Rachel: Judicavit mihi Dominus, et exaudivit vocem meam, dans mihi filium, et idcirco appellavit nomen ejus Dan.</p>
 <p><a name="007">7</a> Rursumque Bala concipiens, peperit alterum,</p>
 <p><a name="008">8</a> pro quo ait Rachel: Comparavit me Deus cum sorore mea, et invalui: vocavitque eum Nephthali.</p>
 <p><a name="009">9</a> Sentiens Lia quod parere desiisset, Zelpham ancillam suam marito tradidit.</p>
 <p><a name="010">10</a> Qua post conceptum edente filium,</p>
 <p><a name="011">11</a> dixit: Feliciter, et idcirco vocavit nomen ejus Gad.</p>
 <p><a name="012">12</a> Peperit quoque Zelpha alterum.</p>
 <p><a name="013">13</a> Dixitque Lia: Hoc pro beatitudine mea: beatam quippe me dicent mulieres: propterea appellavit eum Aser.</p>
 <p><a name="014">14</a> Egressus autem Ruben tempore messis triticeæ in agrum, reperit mandragoras, quas matri Liæ detulit. Dixitque Rachel: Da mihi partem de mandragoris filii tui.</p>
 <p><a name="015">15</a> Illa respondit: Parumne tibi videtur quod præripueris maritum mihi, nisi etiam mandragoras filii mei tuleris? Ait Rachel: Dormiat tecum hac nocte pro mandragoris filii tui.</p>
 <p><a name="016">16</a> Redeuntique ad vesperam Jacob de agro, egressa est in occursum ejus Lia, et Ad me, inquit, intrabis: quia mercede conduxi te pro mandragoris filii mei. Dormivitque cum ea nocte illa.</p>
 <p><a name="017">17</a> Et exaudivit Deus preces ejus, concepitque et peperit filium quintum,</p>
 <p><a name="018">18</a> et ait: Dedit Deus mercedem mihi, quia dedi ancillam meam viro meo: appellavitque nomen ejus Issachar.</p>
 <p><a name="019">19</a> Rursum Lia concipiens, peperit sextum filium,</p>
 <p><a name="020">20</a> et ait: Dotavit me Deus dote bona: etiam hac vice mecum erit maritus meus, eo quod genuerim ei sex filios: et idcirco appellavit nomen ejus Zabulon.</p>
 <p><a name="021">21</a> Post quem peperit filiam, nomine Dinam.</p>
 <p><a name="022">22</a> Recordatus quoque Dominus Rachelis, exaudivit eam, et aperuit vulvam ejus.</p>
 <p><a name="023">23</a> Quæ concepit, et peperit filium, dicens: Abstulit Deus opprobrium meum.</p>
 <p><a name="024">24</a> Et vocavit nomen ejus Joseph, dicens: Addat mihi Dominus filium alterum.</p>
 <p><a name="025">25</a> Nato autem Joseph, dixit Jacob socero suo: Dimitte me ut revertar in patriam, et ad terram meam.</p>
 <p><a name="026">26</a> Da mihi uxores, et liberos meos, pro quibus servivi tibi, ut abeam: tu nosti servitutem qua servivi tibi.<br>
 </p>
 <p><a name="027">27</a> Ait illi Laban: Inveniam gratiam in conspectu tuo, experimento didici, quia benedixerit mihi Deus propter te:</p>
 <p><a name="028">28</a> constitue mercedem tuam quam dem tibi.</p>
 <p><a name="029">29</a> At ille respondit: Tu nosti quomodo servierim tibi, et quanta in manibus meis fuerit possessio tua.</p>
 <p><a name="030">30</a> Modicum habuisti antequam venirem ad te, et nunc dives effectus es: benedixitque tibi Dominus ad introitum meum. Justum est igitur ut aliquando provideam etiam domui meæ.</p>
 <p><a name="031">31</a> Dixitque Laban: Quid tibi dabo? At ille ait: Nihil volo: sed si feceris quod postulo, iterum pascam, et custodiam pecora tua.</p>
 <p><a name="032">32</a> Gyra omnes greges tuos, et separa cunctas oves varias, et sparso vellere; quodcumque furvum, et maculosum, variumque fuerit, tam in ovibus quam in capris, erit merces mea.</p>
 <p><a name="033">33</a> Respondebitque mihi cras justitia mea, quando placiti tempus advenerit coram te: et omnia quæ non fuerint varia, et maculosa, et furva, tam in ovibus quam in capris, furti me arguent.</p>
 <p><a name="034">34</a> Dixitque Laban: Gratum habeo quod petis.</p>
 <p><a name="035">35</a> Et separavit in die illa capras, et oves, et hircos, et arietes varios, atque maculosos: cunctum autem gregem unicolorem, id est albi et nigri velleris, tradidit in manu filiorum suorum.</p>
 <p><a name="036">36</a> Et posuit spatium itineris trium dierum inter se et generum, qui pascebat reliquos greges ejus.</p>
 <p><a name="037">37</a> Tollens ergo Jacob virgas populeas virides, et amygdalinas, et ex platanis, ex parte decorticavit eas: detractisque corticibus, in his, quæ spoliata fuerant, candor apparuit: illa vero quæ integra fuerant, viridia permanserunt: atque in hunc modum color effectus est varius.</p>
 <p><a name="038">38</a> Posuitque eas in canalibus, ubi effundebatur aqua: ut cum venissent greges ad bibendum, ante oculos haberent virgas, et in aspectu earum conciperent.</p>
 <p><a name="039">39</a> Factumque est ut in ipso calore coitus, oves intuerentur virgas, et parerent maculosa, et varia, et diverso colore respersa.</p>
 <p><a name="040">40</a> Divisitque gregem Jacob, et posuit virgas in canalibus ante oculos arietum: erant autem alba et nigra quæque, Laban; cetera vero, Jacob, separatis inter se gregibus.</p>
 <p><a name="041">41</a> Igitur quando primo tempore ascendebantur oves, ponebat Jacob virgas in canalibus aquarum ante oculos arietum et ovium, ut in earum contemplatione conciperent:</p>
 <p><a name="042">42</a> quando vero serotina admissura erat, et conceptus extremus, non ponebat eas. Factaque sunt ea quæ erant serotina, Laban: et quæ primi temporis, Jacob.</p>
 <p><a name="043">43</a> Ditatusque est homo ultra modum, et habuit greges multos, ancillas et servos, camelos et asinos.</p>
 <p></p><hr>
 <center>
 <a href="gen031.htm">Next: Genesis Chapter 31</a></center>
 </body>