<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen023.htm">Polyglot</a> 
 <a href="../kjv/gen023.htm">KJV</a> 
 <a href="../sep/gen023.htm">Sep</a> 
 <a href="../tan/gen023.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen022.htm">Previous</a> 
 <a href="gen024.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 23</h3><p><a name="001">1</a> Vixit autem Sara centum viginti septem annis.</p>
 <p><a name="002">2</a> Et mortua est in civitate Arbee, quæ est Hebron, in terra Chanaan: venitque Abraham ut plangeret et fleret eam.</p>
 <p><a name="003">3</a> Cumque surrexisset ab officio funeris, locutus est ad filios Heth, dicens:</p>
 <p><a name="004">4</a> Advena sum et peregrinus apud vos: date mihi jus sepulchri vobiscum, ut sepeliam mortuum meum.</p>
 <p><a name="005">5</a> Responderunt filii Heth, dicentes:</p>
 <p><a name="006">6</a> Audi nos, domine: princeps Dei es apud nos: in electis sepulchris nostris sepeli mortuum tuum, nullusque te prohibere poterit quin in monumento ejus sepelias mortuum tuum.</p>
 <p><a name="007">7</a> Surrexit Abraham, et adoravit populum terræ, filios videlicet Heth:</p>
 <p><a name="008">8</a> dixitque ad eos: Si placet animæ vestræ ut sepeliam mortuum meum, audite me, et intercedite pro me apud Ephron filium Seor:</p>
 <p><a name="009">9</a> ut det mihi speluncam duplicem, quam habet in extrema parte agri sui: pecunia digna tradat eam mihi coram vobis in possessionem sepulchri.</p>
 <p><a name="010">10</a> Habitabat autem Ephron in medio filiorum Heth. Responditque Ephron ad Abraham, cunctis audientibus qui ingrediebantur portam civitatis illius, dicens:</p>
 <p><a name="011">11</a> Nequaquam ita fiat, domine mi, sed tu magis ausculta quod loquor. Agrum trado tibi, et speluncam quæ in eo est, præsentibus filiis populi mei; sepeli mortuum tuum.</p>
 <p><a name="012">12</a> Adoravit Abraham coram populo terræ.</p>
 <p><a name="013">13</a> Et locutus est ad Ephron circumstante plebe: Quæso ut audias me: dabo pecuniam pro agro: suscipe eam, et sic sepeliam mortuum meum in eo.</p>
 <p><a name="014">14</a> Responditque Ephron:</p>
 <p><a name="015">15</a> Domine mi, audi me: terra, quam postulas, quadringentis siclis argenti valet: istud est pretium inter me et te: sed quantum est hoc? sepeli mortuum tuum.</p>
 <p><a name="016">16</a> Quod cum audisset Abraham, appendit pecuniam, quam Ephron postulaverat, audientibus filiis Heth, quadringentos siclos argenti probatæ monetæ publicæ.</p>
 <p><a name="017">17</a> Confirmatusque est ager quondam Ephronis, in quo erat spelunca duplex, respiciens Mambre, tam ipse, quam spelunca, et omnes arbores ejus in cunctis terminis ejus per circuitum,</p>
 <p><a name="018">18</a> Abrahæ in possessionem, videntibus filiis Heth, et cunctis qui intrabant portam civitatis illius.</p>
 <p><a name="019">19</a> Atque ita sepelivit Abraham Saram uxorem suam in spelunca agri duplici, quæ respiciebat Mambre. Hæc est Hebron in terra Chanaan.</p>
 <p><a name="020">20</a> Et confirmatus est ager, et antrum quod erat in eo, Abrahæ in possessionem monumenti a filiis Heth.</p>
 <p></p><hr>
 <center>
 <a href="gen024.htm">Next: Genesis Chapter 24</a></center>
 </body>