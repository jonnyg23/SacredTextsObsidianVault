<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa082.htm">Polyglot</a> 
 <a href="../kjv/psa082.htm">KJV</a> 
 <a href="../sep/psa082.htm">Sep</a> 
 <a href="../tan/psa082.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa081.htm">Previous</a> 
 <a href="psa083.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 82</h3><p><a name="001">1</a> Canticum Psalmi Asaph.</p>
 <p><a name="002">2</a> [Deus, quis similis erit tibi?<br> ne taceas, neque compescaris, Deus:<br></p>
 <p><a name="003">3</a> quoniam ecce inimici tui sonuerunt,<br> et qui oderunt te extulerunt caput.<br></p>
 <p><a name="004">4</a> Super populum tuum malignaverunt consilium,<br> et cogitaverunt adversus sanctos tuos.<br></p>
 <p><a name="005">5</a> Dixerunt: Venite, et disperdamus eos de gente,<br> et non memoretur nomen Israël ultra.<br></p>
 <p><a name="006">6</a> Quoniam cogitaverunt unanimiter;<br> simul adversum te testamentum disposuerunt:<br></p>
 <p><a name="007">7</a> tabernacula Idumæorum et Ismahelitæ,<br> Moab et Agareni,<br></p>
 <p><a name="008">8</a> Gebal, et Ammon, et Amalec;<br> alienigenæ cum habitantibus Tyrum.<br></p>
 <p><a name="009">9</a> Etenim Assur venit cum illis:<br> facti sunt in adjutorium filiis Lot.<br></p>
 <p><a name="010">10</a> Fac illis sicut Madian et Sisaræ,<br> sicut Jabin in torrente Cisson.<br></p>
 <p><a name="011">11</a> Disperierunt in Endor;<br> facti sunt ut stercus terræ.<br></p>
 <p><a name="012">12</a> Pone principes eorum sicut Oreb,<br> et Zeb, et Zebee, et Salmana:<br> omnes principes eorum,<br></p>
 <p><a name="013">13</a> qui dixerunt: Hæreditate possideamus sanctuarium Dei.<br></p>
 <p><a name="014">14</a> Deus meus, pone illos ut rotam,<br> et sicut stipulam ante faciem venti.<br></p>
 <p><a name="015">15</a> Sicut ignis qui comburit silvam,<br> et sicut flamma comburens montes,<br></p>
 <p><a name="016">16</a> ita persequeris illos in tempestate tua,<br> et in ira tua turbabis eos.<br></p>
 <p><a name="017">17</a> Imple facies eorum ignominia,<br> et quærent nomen tuum, Domine.<br></p>
 <p><a name="018">18</a> Erubescant, et conturbentur in sæculum sæculi,<br> et confundantur, et pereant.<br></p>
 <p><a name="019">19</a> Et cognoscant quia nomen tibi Dominus:<br> tu solus Altissimus in omni terra.]</p>
 <p></p><hr>
 <center>
 <a href="psa083.htm">Next: Psalms Chapter 83</a></center>
 </body>