<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar007.htm">Polyglot</a> 
 <a href="../gnt/mar007.htm">GNT</a> 
 <a href="../kjv/mar007.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar006.htm">Previous</a> 
 <a href="mar008.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 7</h3><p><a name="001">1</a> Et conveniunt ad eum pharisæi, et quidam de scribis, venientes ab Jerosolymis.</p>
 <p><a name="002">2</a> Et cum vidissent quosdam ex discipulis ejus communibus manibus, id est non lotis, manducare panes, vituperaverunt.</p>
 <p><a name="003">3</a> Pharisæi enim, et omnes Judæi, nisi crebro laverint manus, non manducant, tenentes traditionem seniorum:</p>
 <p><a name="004">4</a> et a foro nisi baptizentur, non comedunt: et alia multa sunt, quæ tradita sunt illis servare, baptismata calicum, et urceorum, et æramentorum, et lectorum:</p>
 <p><a name="005">5</a> et interrogabant eum pharisæi et scribæ: Quare discipuli tui non ambulant juxta traditionem seniorum, sed communibus manibus manducant panem?</p>
 <p><a name="006">6</a> At ille respondens, dixit eis: Bene prophetavit Isaias de vobis hypocritis, sicut scriptum est: [Populus hic labiis me honorat,<br> cor autem eorum longe est a me:<br></p>
 <p><a name="007">7</a> in vanum autem me colunt,<br> docentes doctrinas, et præcepta hominum.]</p>
 <p><a name="008">8</a> Relinquentes enim mandatum Dei, tenetis traditionem hominum, baptismata urceorum et calicum: et alia similia his facitis multa.</p>
 <p><a name="009">9</a> Et dicebat illis: Bene irritum facitis præceptum Dei, ut traditionem vestram servetis.</p>
 <p><a name="010">10</a> Moyses enim dixit: Honora patrem tuum, et matrem tuam. Et: Qui maledixerit patri, vel matri, morte moriatur.</p>
 <p><a name="011">11</a> Vos autem dicitis: Si dixerit homo patri, aut matri, Corban (quod est donum) quodcumque ex me, tibi profuerit:</p>
 <p><a name="012">12</a> et ultra non dimittitis eum quidquam facere patri suo, aut matri,</p>
 <p><a name="013">13</a> rescindentes verbum Dei per traditionem vestram, quam tradidistis: et similia hujusmodi multa facitis.<br>
 </p>
 <p><a name="014">14</a> Et advocans iterum turbam, dicebat illis: Audite me omnes, et intelligite.</p>
 <p><a name="015">15</a> Nihil est extra hominem introiens in eum, quod possit eum coinquinare, sed quæ de homine procedunt illa sunt quæ communicant hominem.</p>
 <p><a name="016">16</a> Si quis habet aures audiendi, audiat.</p>
 <p><a name="017">17</a> Et cum introisset in domum a turba, interrogabant eum discipuli ejus parabolam.</p>
 <p><a name="018">18</a> Et ait illis: Sic et vos imprudentes estis? Non intelligitis quia omne extrinsecus introiens in hominem, non potest eum communicare:</p>
 <p><a name="019">19</a> quia non intrat in cor ejus, sed in ventrum vadit, et in secessum exit, purgans omnes escas?</p>
 <p><a name="020">20</a> Dicebat autem, quoniam quæ de homine exeunt, illa communicant hominem.</p>
 <p><a name="021">21</a> Ab intus enim de corde hominum malæ cogitationes procedunt, adulteria, fornicationes, homicidia,</p>
 <p><a name="022">22</a> furta, avaritiæ, nequitiæ, dolus, impudicitiæ, oculus malus, blasphemia, superbia, stultitia.</p>
 <p><a name="023">23</a> Omnia hæc mala ab intus procedunt, et communicant hominem.<br>
 </p>
 <p><a name="024">24</a> Et inde surgens abiit in fines Tyri et Sidonis: et ingressus domum, neminem voluit scire, et non potuit latere.</p>
 <p><a name="025">25</a> Mulier enim statim ut audivit de eo, cujus filia habebat spiritum immundum, intravit, et procidit ad pedes ejus.</p>
 <p><a name="026">26</a> Erat enim mulier gentilis, Syrophnissa genere. Et rogabat eum ut dæmonium ejiceret de filia ejus.</p>
 <p><a name="027">27</a> Qui dixit illi: Sine prius saturari filios: non est enim bonum sumere panem filiorum, et mittere canibus.</p>
 <p><a name="028">28</a> At illa respondit, et dixit illi: Utique Domine, nam et catelli comedunt sub mensa de micis puerorum.</p>
 <p><a name="029">29</a> Et ait illi: Propter hunc sermonem vade: exiit dæmonium a filia tua.</p>
 <p><a name="030">30</a> Et cum abiisset domum suam, invenit puellam jacentem supra lectum, et dæmonium exiisse.<br>
 </p>
 <p><a name="031">31</a> Et iterum exiens de finibus Tyri, venit per Sidonem ad mare Galilææ inter medios fines Decapoleos.</p>
 <p><a name="032">32</a> Et adducunt ei surdum, et mutum, et deprecabantur eum, ut imponat illi manum.</p>
 <p><a name="033">33</a> Et apprehendens eum de turba seorsum, misit digitos suos in auriculas ejus: et exspuens, tetigit linguam ejus:</p>
 <p><a name="034">34</a> et suscipiens in cælum, ingemuit, et ait illi: Ephphetha, quod est, Adaperire.</p>
 <p><a name="035">35</a> Et statim apertæ sunt aures ejus, et solutum est vinculum linguæ ejus, et loquebatur recte.</p>
 <p><a name="036">36</a> Et præcepit illis ne cui dicerent. Quanto autem eis præcipiebat, tanto magis plus prædicabant:</p>
 <p><a name="037">37</a> et eo amplius admirabantur, dicentes: Bene omnia fecit: et surdos fecit audire, et mutos loqui.</p>
 <p></p><hr>
 <center>
 <a href="mar008.htm">Next: Mark Chapter 8</a></center>
 </body>