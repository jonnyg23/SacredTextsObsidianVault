<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lam002.htm">Polyglot</a> 
 <a href="../kjv/lam002.htm">KJV</a> 
 <a href="../sep/lam002.htm">Sep</a> 
 <a href="../tan/lam002.htm">Tan</a> 
 
 <br>
 <br><a href="lam.htm">Lamentations Index</a><br>
  
 <a href="lam001.htm">Previous</a> 
 <a href="lam003.htm">Next</a> 
 </center>
 <hr>
 
 <h3 align="CENTER">Vulgate (Latin): Lamentations Chapter 2</h3><p><a name="001">1</a> [<aleph>Quomodo obtexit caligine in furore suo<br> Dominus filiam Sion;<br> projecit de cælo in terram<br> inclytam Israël,<br> et non est recordatus scabelli pedum suorum<br> in die furoris sui!<br></aleph></p>
 <p><a name="002">2</a> <beth>Præcipitavit Dominus, nec pepercit<br> omnia speciosa Jacob:<br> destruxit in furore suo<br> munitiones virginis Juda,<br> et dejecit in terram;<br> polluit regnum et principes ejus.<br></beth></p>
 <p><a name="003">3</a> <ghimel>Confregit in ira furoris sui<br> omne cornu Israël;<br> avertit retrorsum dexteram suam<br> a facie inimici,<br> et succendit in Jacob quasi ignem<br> flammæ devorantis in gyro.<br></ghimel></p>
 <p><a name="004">4</a> <daleth>Tetendit arcum suum quasi inimicus,<br> firmavit dexteram suam quasi hostis,<br> et occidit omne quod pulchrum erat visu<br> in tabernaculo filiæ Sion;<br> effudit quasi ignem<br> indignationem suam.<br></daleth></p>
 <p><a name="005">5</a> <he>Factus est Dominus velut inimicus,<br> præcipitavit Israël:<br> præcipitavit omnia mnia ejus,<br> dissipavit munitiones ejus,<br> et replevit in filia Juda<br> humiliatum et humiliatam.<br></he></p>
 <p><a name="006">6</a> <vau>Et dissipavit quasi hortum tentorium suum;<br> demolitus est tabernaculum suum.<br> Oblivioni tradidit Dominus in Sion<br> festivitatem et sabbatum;<br> et in opprobrium, et in indignationem furoris sui,<br> regem et sacerdotem.<br></vau></p>
 <p><a name="007">7</a> <zain>Repulit Dominus altare suum;<br> maledixit sanctificationi suæ:<br> tradidit in manu inimici<br> muros turrium ejus.<br> Vocem dederunt in domo Domini<br> sicut in die solemni.<br></zain></p>
 <p><a name="008">8</a> <heth>Cogitavit Dominus dissipare<br> murum filiæ Sion;<br> tetendit funiculum suum,<br> et non avertit manum suam a perditione:<br> luxitque antemurale,<br> et murus pariter dissipatus est.<br></heth></p>
 <p><a name="009">9</a> <teth>Defixæ sunt in terra portæ ejus,<br> perdidit et contrivit vectes ejus;<br> regem ejus et principes ejus in gentibus:<br> non est lex,<br> et prophetæ ejus non invenerunt<br> visionem a Domino.<br></teth></p>
 <p><a name="010">10</a> <jod>Sederunt in terra, conticuerunt<br> senes filiæ Sion;<br> consperserunt cinere capita sua,<br> accincti sunt ciliciis:<br> abjecerunt in terram capita sua<br> virgines Jerusalem.<br></jod></p>
 <p><a name="011">11</a> <caph>Defecerunt præ lacrimis oculi mei,<br> conturbata sunt viscera mea;<br> effusum est in terra jecur meum<br> super contritione filiæ populi mei,<br> cum deficeret parvulus et lactens<br> in plateis oppidi.<br></caph></p>
 <p><a name="012">12</a> <lamed>Matribus suis dixerunt:<br> Ubi est triticum et vinum?<br> cum deficerent quasi vulnerati<br> in plateis civitatis,<br> cum exhalarent animas suas<br> in sinu matrum suarum.<br></lamed></p>
 <p><a name="013">13</a> <mem>Cui comparabo te, vel cui assimilabo te,<br> filia Jerusalem?<br> cui exæquabo te, et consolabor te,<br> virgo, filia Sion?<br> magna est enim velut mare contritio tua:<br> quis medebitur tui?<br></mem></p>
 <p><a name="014">14</a> <nun>Prophetæ tui viderunt tibi<br> falsa et stulta;<br> nec aperiebant iniquitatem tuam,<br> ut te ad pnitentiam provocarent;<br> viderunt autem tibi assumptiones falsas,<br> et ejectiones.<br></nun></p>
 <p><a name="015">15</a> <samech>Plauserunt super te manibus<br> omnes transeuntes per viam;<br> sibilaverunt et moverunt caput suum<br> super filiam Jerusalem:<br> Hæccine est urbs, dicentes, perfecti decoris,<br> gaudium universæ terræ?<br></samech></p>
 <p><a name="016">16</a> <phe>Aperuerunt super te os suum<br> omnes inimici tui:<br> sibilaverunt, et fremuerunt dentibus,<br> et dixerunt: Devorabimus:<br> en ista est dies quam exspectabamus;<br> invenimus, vidimus.<br></phe></p>
 <p><a name="017">17</a> <ain>Fecit Dominus quæ cogitavit;<br> complevit sermonem suum,<br> quem præceperat a diebus antiquis:<br> destruxit, et non pepercit,<br> et lætificavit super te inimicum,<br> et exaltavit cornu hostium tuorum.<br></ain></p>
 <p><a name="018">18</a> <sade>Clamavit cor eorum ad Dominum<br> super muros filiæ Sion:<br> Deduc quasi torrentem lacrimas<br> per diem et noctem;<br> non des requiem tibi,<br> neque taceat pupilla oculi tui.<br></sade></p>
 <p><a name="019">19</a> <coph>Consurge, lauda in nocte,<br> in principio vigiliarum;<br> effunde sicut aquam cor tuum<br> ante conspectum Domini:<br> leva ad eum manus tuas<br> pro anima parvulorum tuorum,<br> qui defecerunt in fame<br> in capite omnium compitorum.<br></coph></p>
 <p><a name="020">20</a> <res>Vide, Domine, et considera<br> quem vindemiaveris ita.<br> Ergone comedent mulieres fructum suum,<br> parvulos ad mensuram palmæ?<br> si occiditur in sanctuario Domini<br> sacerdos et propheta?<br></res></p>
 <p><a name="021">21</a> <sin>Jacuerunt in terra foris<br> puer et senex;<br> virgines meæ et juvenes mei<br> ceciderunt in gladio:<br> interfecisti in die furoris tui,<br> percussisti, nec misertus es.<br></sin></p>
 <p><a name="022">22</a> <thau>Vocasti quasi ad diem solemnem,<br> qui terrerent me de circuitu;<br> et non fuit in die furoris Domini qui effugeret,<br> et relinqueretur:<br> quos educavi et enutrivi,<br> inimicus meus consumpsit eos.]</thau></p>
 <p></p><hr>
 <center>
 <a href="lam003.htm">Next: Lamentations Chapter 3</a></center>
 </body>