<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job013.htm">Polyglot</a> 
 <a href="../kjv/job013.htm">KJV</a> 
 <a href="../sep/job013.htm">Sep</a> 
 <a href="../tan/job013.htm">Tan</a> 
 
 <br>
 <br><a href="job.htm">Job Index</a><br>
  
 <a href="job012.htm">Previous</a> 
 <a href="job014.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 13</h3><p><a name="001">1</a> [Ecce omnia hæc vidit oculus meus,<br> et audivit auris mea, et intellexi singula.<br></p>
 <p><a name="002">2</a> Secundum scientiam vestram et ego novi:<br> nec inferior vestri sum.<br></p>
 <p><a name="003">3</a> Sed tamen ad Omnipotentem loquar,<br> et disputare cum Deo cupio:<br></p>
 <p><a name="004">4</a> prius vos ostendens fabricatores mendacii,<br> et cultores perversorum dogmatum.<br></p>
 <p><a name="005">5</a> Atque utinam taceretis,<br> ut putaremini esse sapientes.<br></p>
 <p><a name="006">6</a> Audite ergo correptionem meam,<br> et judicium labiorum meorum attendite.<br></p>
 <p><a name="007">7</a> Numquid Deus indiget vestro mendacio,<br> ut pro illo loquamini dolos?<br></p>
 <p><a name="008">8</a> numquid faciem ejus accipitis,<br> et pro Deo judicare nitimini?<br></p>
 <p><a name="009">9</a> aut placebit ei quem celare nihil potest?<br> aut decipietur, ut homo, vestris fraudulentiis?<br></p>
 <p><a name="010">10</a> Ipse vos arguet,<br> quoniam in abscondito faciem ejus accipitis.<br></p>
 <p><a name="011">11</a> Statim ut se commoverit, turbabit vos,<br> et terror ejus irruet super vos.<br></p>
 <p><a name="012">12</a> Memoria vestra comparabitur cineri,<br> et redigentur in lutum cervices vestræ.<br></p>
 <p><a name="013">13</a> Tacete paulisper, ut loquar<br> quodcumque mihi mens suggesserit.<br></p>
 <p><a name="014">14</a> Quare lacero carnes meas dentibus meis,<br> et animam meam porto in manibus meis?<br></p>
 <p><a name="015">15</a> Etiam si occiderit me, in ipso sperabo:<br> verumtamen vias meas in conspectu ejus arguam.<br></p>
 <p><a name="016">16</a> Et ipse erit salvator meus:<br> non enim veniet in conspectu ejus omnis hypocrita.<br></p>
 <p><a name="017">17</a> Audite sermonem meum,<br> et ænigmata percipite auribus vestris.<br></p>
 <p><a name="018">18</a> Si fuero judicatus,<br> scio quod justus inveniar.<br></p>
 <p><a name="019">19</a> Quis est qui judicetur mecum?<br> veniat: quare tacens consumor?<br></p>
 <p><a name="020">20</a> Duo tantum ne facias mihi,<br> et tunc a facie tua non abscondar:<br></p>
 <p><a name="021">21</a> manum tuam longe fac a me,<br> et formido tua non me terreat.<br></p>
 <p><a name="022">22</a> Voca me, et ego respondebo tibi:<br> aut certe loquar, et tu responde mihi.<br></p>
 <p><a name="023">23</a> Quantas habeo iniquitates et peccata?<br> scelera mea et delicta ostende mihi.<br></p>
 <p><a name="024">24</a> Cur faciem tuam abscondis,<br> et arbitraris me inimicum tuum?<br></p>
 <p><a name="025">25</a> Contra folium, quod vento rapitur, ostendis potentiam tuam,<br> et stipulam siccam persequeris:<br></p>
 <p><a name="026">26</a> scribis enim contra me amaritudines,<br> et consumere me vis peccatis adolescentiæ meæ.<br></p>
 <p><a name="027">27</a> Posuisti in nervo pedem meum,<br> et observasti omnes semitas meas,<br> et vestigia pedum meorum considerasti:<br></p>
 <p><a name="028">28</a> qui quasi putredo consumendus sum,<br> et quasi vestimentum quod comeditur a tinea.]</p>
 <p></p><hr>
 <center>
 <a href="job014.htm">Next: Job Chapter 14</a></center>
 </body>