<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa091.htm">Polyglot</a> 
 <a href="../kjv/psa091.htm">KJV</a> 
 <a href="../sep/psa091.htm">Sep</a> 
 <a href="../tan/psa091.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa090.htm">Previous</a> 
 <a href="psa092.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 91</h3><p><a name="001">1</a> Psalmus cantici, in die sabbati.</p>
 <p><a name="002">2</a> [Bonum est confiteri Domino,<br> et psallere nomini tuo, Altissime:<br></p>
 <p><a name="003">3</a> ad annuntiandum mane misericordiam tuam,<br> et veritatem tuam per noctem,<br></p>
 <p><a name="004">4</a> in decachordo, psalterio;<br> cum cantico, in cithara.<br></p>
 <p><a name="005">5</a> Quia delectasti me, Domine, in factura tua;<br> et in operibus manuum tuarum exsultabo.<br></p>
 <p><a name="006">6</a> Quam magnificata sunt opera tua, Domine!<br> nimis profundæ factæ sunt cogitationes tuæ.<br></p>
 <p><a name="007">7</a> Vir insipiens non cognoscet,<br> et stultus non intelliget hæc.<br></p>
 <p><a name="008">8</a> Cum exorti fuerint peccatores sicut fnum,<br> et apparuerint omnes qui operantur iniquitatem,<br> ut intereant in sæculum sæculi:<br></p>
 <p><a name="009">9</a> tu autem Altissimus in æternum, Domine.<br></p>
 <p><a name="010">10</a> Quoniam ecce inimici tui, Domine,<br> quoniam ecce inimici tui peribunt;<br> et dispergentur omnes qui operantur iniquitatem.<br></p>
 <p><a name="011">11</a> Et exaltabitur sicut unicornis cornu meum,<br> et senectus mea in misericordia uberi.<br></p>
 <p><a name="012">12</a> Et despexit oculus meus inimicos meos,<br> et in insurgentibus in me malignantibus audiet auris mea.<br></p>
 <p><a name="013">13</a> Justus ut palma florebit;<br> sicut cedrus Libani multiplicabitur.<br></p>
 <p><a name="014">14</a> Plantati in domo Domini,<br> in atriis domus Dei nostri florebunt.<br></p>
 <p><a name="015">15</a> Adhuc multiplicabuntur in senecta uberi,<br> et bene patientes erunt:<br></p>
 <p><a name="016">16</a> ut annuntient quoniam rectus Dominus Deus noster,<br> et non est iniquitas in eo.]</p>
 <p></p><hr>
 <center>
 <a href="psa092.htm">Next: Psalms Chapter 92</a></center>
 </body>