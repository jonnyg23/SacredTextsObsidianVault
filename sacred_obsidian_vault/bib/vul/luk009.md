<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk009.htm">Polyglot</a> 
 <a href="../gnt/luk009.htm">GNT</a> 
 <a href="../kjv/luk009.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk008.htm">Previous</a> 
 <a href="luk010.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 9</h3><p><a name="001">1</a> Convocatis autem duodecim Apostolis, dedit illis virtutem et potestatem super omnia dæmonia, et ut languores curarent.</p>
 <p><a name="002">2</a> Et misit illos prædicare regnum Dei, et sanare infirmos.</p>
 <p><a name="003">3</a> Et ait ad illos: Nihil tuleritis in via, neque virgam, neque peram, neque panem, neque pecuniam, neque duas tunicas habeatis.</p>
 <p><a name="004">4</a> Et in quamcumque domum intraveritis, ibi manete, et inde ne exeatis.</p>
 <p><a name="005">5</a> Et quicumque non receperint vos: exeuntes de civitate illa, etiam pulverem pedum vestrorum excutite in testimonium supra illos.</p>
 <p><a name="006">6</a> Egressi autem circuibant per castella evangelizantes, et curantes ubique.<br>
 </p>
 <p><a name="007">7</a> Audivit autem Herodes tetrarcha omnia quæ fiebant ab eo, et hæsitabat eo quod diceretur</p>
 <p><a name="008">8</a> a quibusdam: Quia Joannes surrexit a mortuis: a quibusdam vero: Quia Elias apparuit: ab aliis autem: Quia propheta unus de antiquis surrexit.</p>
 <p><a name="009">9</a> Et ait Herodes: Joannem ego decollavit: quis est autem iste, de quo ego talia audio? Et quærebat videre eum.<br>
 </p>
 <p><a name="010">10</a> Et reversi Apostoli, narraverunt illi quæcumque fecerunt: et assumptis illis secessit seorsum in locum desertum, qui est Bethsaidæ.</p>
 <p><a name="011">11</a> Quod cum cognovissent turbæ, secutæ sunt illum: et excepit eos, et loquebatur illis de regno Dei, et eos, qui cura indigebant, sanabat.</p>
 <p><a name="012">12</a> Dies autem cperat declinare, et accedentes duodecim dixerunt illi: Dimitte turbas, ut euntes in castella villasque quæ circa sunt, divertant, et inveniant escas: quia hic in loco deserto sumus.</p>
 <p><a name="013">13</a> Ait autem ad illos: Vos date illis manducare. At illi dixerunt: Non sunt nobis plus quam quinque panes et duo pisces: nisi forte nos eamus, et emamus in omnem hanc turbam escas.</p>
 <p><a name="014">14</a> Erant autem fere viri quinque millia. Ait autem ad discipulos suos: Facite illos discumbere per convivia quinquagenos.</p>
 <p><a name="015">15</a> Et ita fecerunt: et discumbere fecerunt omnes.</p>
 <p><a name="016">16</a> Acceptis autem quinque panibus et duobus piscibus, respexit in cælum, et benedixit illis: et fregit, et distribuit discipulis suis, ut ponerent ante turbas.</p>
 <p><a name="017">17</a> Et manducaverunt omnes, et saturati sunt. Et sublatum est quod superfuit illis, fragmentorum cophini duodecim.<br>
 </p>
 <p><a name="018">18</a> Et factum est cum solus esset orans, erant cum illo et discipuli: et interrogavit illos, dicens: Quem me dicunt esse turbæ?</p>
 <p><a name="019">19</a> At illi responderunt, et dixerunt: Joannem Baptistam, alii autem Eliam, alii vero unus propheta de prioribus surrexit.</p>
 <p><a name="020">20</a> Dixit autem illis: Vos autem quem me esse dicitis? Respondens Simon Petrus, dixit: Christum Dei.</p>
 <p><a name="021">21</a> At ille increpans illos, præcepit ne cui dicerent hoc,</p>
 <p><a name="022">22</a> dicens: Quia oportet Filium hominis multa pati, et reprobari a senioribus, et principibus sacerdotum, et scribis, et occidi, et tertia die resurgere.<br>
 </p>
 <p><a name="023">23</a> Dicebat autem ad omnes: Si quis vult post me venire, abneget semetipsum, et tollat crucem suam quotidie, et sequatur me.</p>
 <p><a name="024">24</a> Qui enim voluerit animam suam salvam facere, perdet illam: nam qui perdiderit animam suam propter me, salvam faciet illam.</p>
 <p><a name="025">25</a> Quid enim proficit homo, si lucretur universum mundum, se autem ipsum perdat, et detrimentum sui faciat?</p>
 <p><a name="026">26</a> Nam qui me erubuerit, et meos sermones: hunc Filius hominis erubescet cum venerit in majestate sua, et Patris, et sanctorum angelorum.</p>
 <p><a name="027">27</a> Dico autem vobis vere: sunt aliqui hic stantes, qui non gustabunt mortem donec videant regnum Dei.<br>
 </p>
 <p><a name="028">28</a> Factum est autem post hæc verba fere dies octo, et assumpsit Petrum, et Jacobum, et Joannem, et ascendit in montem ut oraret.</p>
 <p><a name="029">29</a> Et facta est, dum oraret, species vultus ejus altera: et vestitus ejus albus et refulgens.</p>
 <p><a name="030">30</a> Et ecce duo viri loquebantur cum illo. Erant autem Moyses et Elias,</p>
 <p><a name="031">31</a> visi in majestate: et dicebant excessum ejus, quem completurus erat in Jerusalem.</p>
 <p><a name="032">32</a> Petrus vero, et qui cum illo erant, gravati erant somno. Et evigilantes viderunt majestatem ejus, et duos viros qui stabant cum illo.</p>
 <p><a name="033">33</a> Et factum est cum discederent ab illo, ait Petrus ad Jesum: Præceptor, bonum est nos hic esse: et faciamus tria tabernacula, unum tibi, et unum Moysi, et unum Eliæ: nesciens quid diceret.</p>
 <p><a name="034">34</a> Hæc autem illo loquente, facta est nubes, et obumbravit eos: et timuerunt, intrantibus illis in nubem.</p>
 <p><a name="035">35</a> Et vox facta est de nube, dicens: Hic est Filius meus dilectus, ipsum audite.</p>
 <p><a name="036">36</a> Et dum fieret vox, inventus est Jesus solus. Et ipsi tacuerunt, et nemini dixerunt in illis diebus quidquam ex his quæ viderant.<br>
 </p>
 <p><a name="037">37</a> Factum est autem in sequenti die, descendentibus illis de monte, occurrit illis turba multa.</p>
 <p><a name="038">38</a> Et ecce vir de turba exclamavit, dicens: Magister, obsecro te, respice in filium meum quia unicus est mihi:</p>
 <p><a name="039">39</a> et ecce spiritus apprehendit eum, et subito clamat, et elidit, et dissipat eum cum spuma, et vix discedit dilanians eum:</p>
 <p><a name="040">40</a> et rogavi discipulos tuos ut ejicerent illum, et non potuerunt.</p>
 <p><a name="041">41</a> Respondens autem Jesus, dixit: O generatio infidelis, et perversa, usquequo ero apud vos, et patiar vos? adduc huc filium tuum.</p>
 <p><a name="042">42</a> Et cum accederet, elisit illum dæmonium, et dissipavit.</p>
 <p><a name="043">43</a> Et increpavit Jesus spiritum immundum, et sanavit puerum, et reddidit illum patri ejus.<br>
 </p>
 <p><a name="044">44</a> Stupebant autem omnes in magnitudine Dei: omnibusque mirantibus in omnibus quæ faciebat, dixit ad discipulos suos: Ponite vos in cordibus vestris sermones istos: Filius enim hominis futurum est ut tradatur in manus hominum.</p>
 <p><a name="045">45</a> At illi ignorabant verbum istud, et erat velatum ante eos ut non sentirent illud: et timebant eum interrogare de hoc verbo.<br>
 </p>
 <p><a name="046">46</a> Intravit autem cogitatio in eos quis eorum major esset.</p>
 <p><a name="047">47</a> At Jesus videns cogitationes cordis illorum, apprehendit puerum, et statuit illum secus se,</p>
 <p><a name="048">48</a> et ait illis: Quicumque susceperit puerum istum in nomine meo, me recipit: et quicumque me receperit, recipit eum qui me misit. Nam qui minor est inter vos omnes, hic major est.<br>
 </p>
 <p><a name="049">49</a> Respondens autem Joannes dixit: Præceptor, vidimus quemdam in nomine tuo ejicientem dæmonia, et prohibuimus eum: quia non sequitur nobiscum.</p>
 <p><a name="050">50</a> Et ait ad illum Jesus: Nolite prohibere: qui enim non est adversum vos, pro vobis est.<br>
 </p>
 <p><a name="051">51</a> Factum est autem dum complerentur dies assumptionis ejus, et ipse faciem suam firmavit ut iret in Jerusalem.</p>
 <p><a name="052">52</a> Et misit nuntios ante conspectum suum: et euntes intraverunt in civitatem Samaritanorum ut parerent illi.</p>
 <p><a name="053">53</a> Et non receperunt eum, quia facies ejus erat euntis in Jerusalem.</p>
 <p><a name="054">54</a> Cum vidissent autem discipuli ejus Jacobus et Joannes, dixerunt: Domine, vis dicimus ut ignis descendat de cælo, et consumat illos?</p>
 <p><a name="055">55</a> Et conversus increpavit illos, dicens: Nescitis cujus spiritus estis.</p>
 <p><a name="056">56</a> Filius hominis non venit animas perdere, sed salvare. Et abierunt in aliud castellum.<br>
 </p>
 <p><a name="057">57</a> Factum est autem: ambulantibus illis in via, dixit quidam ad illum: Sequar te quocumque ieris.</p>
 <p><a name="058">58</a> Dixit illi Jesus: Vulpes foveas habent, et volucres cæli nidos: Filius autem hominis non habet ubi caput reclinet.</p>
 <p><a name="059">59</a> Ait autem ad alterum: Sequere me: ille autem dixit: Domine, permitte mihi primum ire, et sepelire patrem meum.</p>
 <p><a name="060">60</a> Dixitque ei Jesus: Sine ut mortui sepeliant mortuos suos: tu autem vade, et annuntia regnum Dei.</p>
 <p><a name="061">61</a> Et ait alter: Sequar te Domine, sed permitte mihi primum renuntiare his quæ domi sunt.</p>
 <p><a name="062">62</a> Ait ad illum Jesus: Nemo mittens manum suam ad aratrum, et respiciens retro, aptus est regno Dei.</p>
 <p></p><hr>
 <center>
 <a href="luk010.htm">Next: Luke Chapter 10</a></center>
 </body>