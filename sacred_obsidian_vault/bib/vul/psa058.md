<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa058.htm">Polyglot</a> 
 <a href="../kjv/psa058.htm">KJV</a> 
 <a href="../sep/psa058.htm">Sep</a> 
 <a href="../tan/psa058.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa057.htm">Previous</a> 
 <a href="psa059.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 58</h3><p><a name="001">1</a> In finem, ne disperdas. David in tituli inscriptionem, quando misit Saul et custodivit domum ejus ut eum interficeret.</p>
 <p><a name="002">2</a> [Eripe me de inimicis meis, Deus meus,<br> et ab insurgentibus in me libera me.<br></p>
 <p><a name="003">3</a> Eripe me de operantibus iniquitatem,<br> et de viris sanguinum salva me.<br></p>
 <p><a name="004">4</a> Quia ecce ceperunt animam meam;<br> irruerunt in me fortes.<br></p>
 <p><a name="005">5</a> Neque iniquitas mea, neque peccatum meum, Domine;<br> sine iniquitate cucurri, et direxi.<br></p>
 <p><a name="006">6</a> Exsurge in occursum meum, et vide:<br> et tu, Domine Deus virtutum, Deus Israël,<br> intende ad visitandas omnes gentes:<br> non miserearis omnibus qui operantur iniquitatem.<br></p>
 <p><a name="007">7</a> Convertentur ad vesperam, et famem patientur ut canes:<br> et circuibunt civitatem.<br></p>
 <p><a name="008">8</a> Ecce loquentur in ore suo,<br> et gladius in labiis eorum: quoniam quis audivit?<br></p>
 <p><a name="009">9</a> Et tu, Domine, deridebis eos;<br> ad nihilum deduces omnes gentes.<br></p>
 <p><a name="010">10</a> Fortitudinem meam ad te custodiam,<br> quia, Deus, susceptor meus es:<br></p>
 <p><a name="011">11</a> Deus meus misericordia ejus præveniet me.<br></p>
 <p><a name="012">12</a> Deus ostendet mihi super inimicos meos:<br> ne occidas eos, nequando obliviscantur populi mei.<br> Disperge illos in virtute tua,<br> et depone eos, protector meus, Domine:<br></p>
 <p><a name="013">13</a> delictum oris eorum, sermonem labiorum ipsorum;<br> et comprehendantur in superbia sua.<br> Et de execratione et mendacio annuntiabuntur</p>
 <p><a name="014">14</a> in consummatione:<br> in ira consummationis, et non erunt.<br> Et scient quia Deus dominabitur Jacob, et finium terræ.<br></p>
 <p><a name="015">15</a> Convertentur ad vesperam, et famem patientur ut canes:<br> et circuibunt civitatem.</p>
 <p><a name="016">16</a> Ipsi dispergentur ad manducandum;<br> si vero non fuerint saturati, et murmurabunt.<br></p>
 <p><a name="017">17</a> Ego autem cantabo fortitudinem tuam,<br> et exsultabo mane misericordiam tuam:<br> quia factus es susceptor meus,<br> et refugium meum in die tribulationis meæ.<br></p>
 <p><a name="018">18</a> Adjutor meus, tibi psallam,<br> quia Deus susceptor meus es;<br> Deus meus, misericordia mea.]</p>
 <p></p><hr>
 <center>
 <a href="psa059.htm">Next: Psalms Chapter 59</a></center>
 </body>