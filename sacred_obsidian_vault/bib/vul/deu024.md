<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu024.htm">Polyglot</a> 
 <a href="../kjv/deu024.htm">KJV</a> 
 <a href="../sep/deu024.htm">Sep</a> 
 <a href="../tan/deu024.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu023.htm">Previous</a> 
 <a href="deu025.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 24</h3><p><a name="001">1</a> Si acceperit homo uxorem, et habuerit eam, et non invenerit gratiam ante oculos ejus propter aliquam fditatem: scribet libellum repudii, et dabit in manu illius, et dimittet eam de domo sua.</p>
 <p><a name="002">2</a> Cumque egressa alterum maritum duxerit,</p>
 <p><a name="003">3</a> et ille quoque oderit eam, dederitque ei libellum repudii, et dimiserit de domo sua, vel certe mortuus fuerit:</p>
 <p><a name="004">4</a> non poterit prior maritus recipere eam in uxorem: quia polluta est, et abominabilis facta est coram Domino: ne peccare facias terram tuam, quam Dominus Deus tuus tradiderit tibi possidendam.<br>
 </p>
 <p><a name="005">5</a> Cum acceperit homo nuper uxorem, non procedet ad bellum, nec ei quippiam necessitatis injungetur publicæ, sed vacabit absque culpa domi suæ, ut uno anno lætetur cum uxore sua.</p>
 <p><a name="006">6</a> Non accipies loco pignoris inferiorem, et superiorem molam: quia animam suam opposuit tibi.</p>
 <p><a name="007">7</a> Si deprehensus fuerit homo sollicitans fratrem suum de filiis Israël, et vendito eo acceperit pretium, interficietur, et auferes malum de medio tui.</p>
 <p><a name="008">8</a> Observa diligenter ne incurras plagam lepræ, sed facies quæcumque docuerint te sacerdotes Levitici generis, juxta id quod præcepi eis, et imple sollicite.</p>
 <p><a name="009">9</a> Mementote quæ fecerit Dominus Deus vester Mariæ in via cum egrederemini de Ægypto.</p>
 <p><a name="010">10</a> Cum repetes a proximo tuo rem aliquam, quam debet tibi, non ingredieris domum ejus ut pignus auferas:</p>
 <p><a name="011">11</a> sed stabis foris, et ille tibi proferet quod habuerit.</p>
 <p><a name="012">12</a> Sin autem pauper est, non pernoctabit apud te pignus,</p>
 <p><a name="013">13</a> sed statim reddes ei ante solis occasum: ut dormiens in vestimento suo, benedicat tibi, et habeas justitiam coram Domino Deo tuo.</p>
 <p><a name="014">14</a> Non negabis mercedem indigentis, et pauperis fratris tui, sive advenæ, qui tecum moratur in terra, et intra portas tuas est:</p>
 <p><a name="015">15</a> sed eadem die reddes ei pretium laboris sui ante solis occasum, quia pauper est, et ex eo sustentat animam suam: ne clamet contra te ad Dominum, et reputetur tibi in peccatum.</p>
 <p><a name="016">16</a> Non occidentur patres pro filiis, neque filii pro patribus, sed unusquisque pro peccato suo morietur.<br>
 </p>
 <p><a name="017">17</a> Non pervertes judicium advenæ et pupilli, nec auferes pignoris loco viduæ vestimentum.</p>
 <p><a name="018">18</a> Memento quod servieris in Ægypto, et eruerit te Dominus Deus tuus inde. Idcirco præcipio tibi ut facias hanc rem.</p>
 <p><a name="019">19</a> Quando messueris segetem in agro tuo, et oblitus manipulum reliqueris, non reverteris, ut tollas illum: sed advenam, et pupillum, et viduam auferre patieris, ut benedicat tibi Dominus Deus tuus in omni opere manuum tuarum.</p>
 <p><a name="020">20</a> Si fruges collegeris olivarum, quidquid remanserit in arboribus, non reverteris ut colligas: sed relinques advenæ, pupillo, ac viduæ.</p>
 <p><a name="021">21</a> Si vindemiaveris vineam tuam, non colliges remanentes racemos: sed cedent in usus advenæ, pupilli, ac viduæ.</p>
 <p><a name="022">22</a> Memento quod et tu servieris in Ægypto, et idcirco præcipio tibi ut facias hanc rem.</p>
 <p></p><hr>
 <center>
 <a href="deu025.htm">Next: Deuteronomy Chapter 25</a></center>
 </body>