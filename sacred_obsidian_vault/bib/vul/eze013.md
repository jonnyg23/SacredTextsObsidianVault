<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze013.htm">Polyglot</a> 
 <a href="../kjv/eze013.htm">KJV</a> 
 <a href="../sep/eze013.htm">Sep</a> 
 <a href="../tan/eze013.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze012.htm">Previous</a> 
 <a href="eze014.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 13</h3><p><a name="001">1</a> Et factus est sermo Domini ad me, dicens:</p>
 <p><a name="002">2</a> Fili hominis, vaticinare ad prophetas Israël qui prophetant, et dices prophetantibus de corde suo: [Audite verbum Domini.<br></p>
 <p><a name="003">3</a> Hæc dicit Dominus Deus:<br> Væ prophetis insipientibus,<br> qui sequuntur spiritum suum,<br> et nihil vident!<br></p>
 <p><a name="004">4</a> Quasi vulpes in desertis prophetæ tui, Israël, erant.<br></p>
 <p><a name="005">5</a> Non ascendistis ex adverso,<br> neque opposuistis murum pro domo Israël,<br> ut staretis in prælio in die Domini.<br></p>
 <p><a name="006">6</a> Vident vana, et divinant mendacium,<br> dicentes: Ait Dominus,<br> cum Dominus non miserit eos:<br> et perseveraverunt confirmare sermonem.<br></p>
 <p><a name="007">7</a> Numquid non visionem cassam vidistis,<br> et divinationem mendacem locuti estis,<br> et dicitis: Ait Dominus,<br> cum ego non sim locutus?<br></p>
 <p><a name="008">8</a> Propterea hæc dicit Dominus Deus:<br> Quia locuti estis vana, et vidistis mendacium,<br> ideo ecce ego ad vos, dicit Dominus Deus.<br></p>
 <p><a name="009">9</a> Et erit manus mea super prophetas<br> qui vident vana, et divinant mendacium:<br> in consilio populi mei non erunt,<br> et in scriptura domus Israël non scribentur,<br> nec in terram Israël ingredientur,<br> et scietis quia ego Dominus Deus:<br></p>
 <p><a name="010">10</a> eo quod deceperint populum meum,<br> dicentes: Pax, et non est pax:<br> et ipse ædificabat parietem,<br> illi autem liniebant eum luto absque paleis.<br></p>
 <p><a name="011">11</a> Dic ad eos qui liniunt absque temperatura, quod casurus sit:<br> erit enim imber inundans,<br> et dabo lapides prægrandes desuper irruentes,<br> et ventum procellæ dissipantem.<br></p>
 <p><a name="012">12</a> Siquidem ecce cecidit paries:<br> numquid non dicetur vobis:<br> Ubi est litura quam linistis?<br></p>
 <p><a name="013">13</a> Propterea hæc dicit Dominus Deus:<br> Et erumpere faciam spiritum tempestatum in indignatione mea,<br> et imber inundans in furore meo erit,<br> et lapides grandes in ira in consumptionem.<br></p>
 <p><a name="014">14</a> Et destruam parietem quem linistis absque temperamento,<br> et adæquabo eum terræ,<br> et revelabitur fundamentum ejus:<br> et cadet, et consumetur in medio ejus,<br> et scietis quia ego sum Dominus.<br></p>
 <p><a name="015">15</a> Et complebo indignationem meam in pariete,<br> et in his qui liniunt eum absque temperamento:<br> dicamque vobis: Non est paries,<br> et non sunt qui liniunt eum:<br></p>
 <p><a name="016">16</a> prophetæ Israël, qui prophetant ad Jerusalem,<br> et vident ei visionem pacis, et non est pax,<br> ait Dominus Deus.]<br>
 </p>
 <p><a name="017">17</a> Et tu, fili hominis, pone faciem tuam contra filias populi tui quæ prophetant de corde suo: et vaticinare super eas,</p>
 <p><a name="018">18</a> et dic: [Hæc dicit Dominus Deus:<br> Væ quæ consuunt pulvillos sub omni cubito manus,<br> et faciunt cervicalia sub capite universæ ætatis<br> ad capiendas animas:<br> et cum caperent animas populi mei,<br> vivificabant animas eorum!<br></p>
 <p><a name="019">19</a> Et violabant me ad populum meum<br> propter pugillum hordei, et fragmen panis,<br> ut interficerent animas quæ non moriuntur,<br> et vivificarent animas quæ non vivunt,<br> mentientes populo meo credenti mendaciis.<br></p>
 <p><a name="020">20</a> Propter hoc hæc dicit Dominus Deus:<br> Ecce ego ad pulvillos vestros,<br> quibus vos capitis animas volantes:<br> et dirumpam eos de brachiis vestris,<br> et dimittam animas quas vos capitis,<br> animas ad volandum.<br></p>
 <p><a name="021">21</a> Et dirumpam cervicalia vestra,<br> et liberabo populum meum de manu vestra,<br> neque erunt ultra in manibus vestris ad prædandum:<br> et scietis quia ego Dominus.<br></p>
 <p><a name="022">22</a> Pro eo quod mrere fecistis cor justi mendaciter,<br> quem ego non contristavi,<br> et confortastis manus impii,<br> ut non reverteretur a via sua mala, et viveret:<br></p>
 <p><a name="023">23</a> propterea vana non videbitis,<br> et divinationes non divinabitis amplius,<br> et eruam populum meum de manu vestra:<br> et scietis quia ego Dominus.]</p>
 <p></p><hr>
 <center>
 <a href="eze014.htm">Next: Ezekiel Chapter 14</a></center>
 </body>