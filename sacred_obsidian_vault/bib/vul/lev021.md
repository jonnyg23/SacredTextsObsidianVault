<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev021.htm">Polyglot</a> 
 <a href="../kjv/lev021.htm">KJV</a> 
 <a href="../sep/lev021.htm">Sep</a> 
 <a href="../tan/lev021.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev020.htm">Previous</a> 
 <a href="lev022.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 21</h3><p><a name="001">1</a> Dixit quoque Dominus ad Moysen: Loquere ad sacerdotes filios Aaron, et dices ad eos: Ne contaminetur sacerdos in mortibus civium suorum,</p>
 <p><a name="002">2</a> nisi tantum in consanguineis, ac propinquis, id est, super patre et matre, et filio, et filia, fratre quoque,</p>
 <p><a name="003">3</a> et sorore virgine quæ non est nupta viro:</p>
 <p><a name="004">4</a> sed nec in principe populi sui contaminabitur.</p>
 <p><a name="005">5</a> Non radent caput, nec barbam, neque in carnibus suis facient incisuras.</p>
 <p><a name="006">6</a> Sancti erunt Deo suo, et non polluent nomen ejus: incensum enim Domini, et panes Dei sui offerunt, et ideo sancti erunt.</p>
 <p><a name="007">7</a> Scortum et vile prostibulum non ducent uxorem, nec eam quæ repudiata est a marito: quia consecrati sunt Deo suo,</p>
 <p><a name="008">8</a> et panes propositionis offerunt. Sint ergo sancti, quia et ego sanctus sum, Dominus qui sanctifico eos.</p>
 <p><a name="009">9</a> Sacerdotis filia si deprehensa fuerit in stupro, et violaverit nomen patris sui, flammis exuretur.<br>
 </p>
 <p><a name="010">10</a> Pontifex, id est, sacerdos maximus inter fratres suos, super cujus caput fusum est unctionis oleum, et cujus manus in sacerdotio consecratæ sunt, vestitusque est sanctis vestibus, caput suum non discooperiet, vestimenta non scindet:</p>
 <p><a name="011">11</a> et ad omnem mortuum non ingredietur omnino: super patre quoque suo et matre non contaminabitur.</p>
 <p><a name="012">12</a> Nec egredietur de sanctis, ne polluat sanctuarium Domini, quia oleum sanctæ unctionis Dei sui super eum est. Ego Dominus.</p>
 <p><a name="013">13</a> Virginem ducet uxorem:</p>
 <p><a name="014">14</a> viduam autem et repudiatam, et sordidam, atque meretricem non accipiet, sed puellam de populo suo:</p>
 <p><a name="015">15</a> ne commisceat stirpem generis sui vulgo gentis suæ: quia ego Dominus, qui sanctifico eum.</p>
 <p><a name="016">16</a> Locutusque est Dominus ad Moysen, dicens:</p>
 <p><a name="017">17</a> Loquere ad Aaron: Homo de semine tuo per familias qui habuerit maculam, non offeret panes Deo suo,</p>
 <p><a name="018">18</a> nec accedet ad ministerium ejus: si cæcus fuerit, si claudus, si parvo vel grandi, vel torto naso,</p>
 <p><a name="019">19</a> si fracto pede, si manu,</p>
 <p><a name="020">20</a> si gibbus, si lippus, si albuginem habens in oculo, si jugem scabiem, si impetiginem in corpore, vel herniosus.</p>
 <p><a name="021">21</a> Omnis qui habuerit maculam de semine Aaron sacerdotis, non accedet offerre hostias Domino, nec panes Deo suo:</p>
 <p><a name="022">22</a> vescetur tamen panibus qui offeruntur in sanctuario,</p>
 <p><a name="023">23</a> ita dumtaxat, ut intra velum non ingrediatur, nec accedat ad altare, quia maculam habet, et contaminare non debet sanctuarium meum. Ego Dominus qui sanctifico eos.</p>
 <p><a name="024">24</a> Locutus est ergo Moyses ad Aaron, et ad filios ejus, et ad omnem Israël cuncta quæ fuerant sibi imperata.</p>
 <p></p><hr>
 <center>
 <a href="lev022.htm">Next: Leviticus Chapter 22</a></center>
 </body>