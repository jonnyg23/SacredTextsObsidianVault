<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2022.htm">Polyglot</a> 
 <a href="../kjv/ch2022.htm">KJV</a> 
 <a href="../sep/ch2022.htm">Sep</a> 
 <a href="../tan/ch2022.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2021.htm">Previous</a> 
 <a href="ch2023.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 22</h3><p><a name="001">1</a> Constituerunt autem habitatores Jerusalem Ochoziam filium ejus minimum regem pro eo: omnes enim majores natu, qui ante eum fuerant, interfecerant latrones Arabum qui irruerant in castra: regnavitque Ochozias filius Joram regis Juda.</p>
 <p><a name="002">2</a> Quadraginta duorum annorum erat Ochozias cum regnare cpisset, et uno anno regnavit in Jerusalem: et nomen matris ejus Athalia filia Amri.</p>
 <p><a name="003">3</a> Sed et ipse ingressus est per vias domus Achab: mater enim ejus impulit eum ut impie ageret.</p>
 <p><a name="004">4</a> Fecit igitur malum in conspectu Domini, sicut domus Achab: ipsi enim fuerunt ei consiliarii post mortem patris sui, in interitum ejus:</p>
 <p><a name="005">5</a> ambulavitque in consiliis eorum. Et perrexit cum Joram filio Achab rege Israël in bellum contra Hazaël regem Syriæ in Ramoth Galaad: vulneraveruntque Syri Joram.</p>
 <p><a name="006">6</a> Qui reversus est ut curaretur in Jezrahel: multas enim plagas acceperat in supradicto certamine. Igitur Ochozias filius Joram rex Juda descendit ut inviseret Joram filium Achab in Jezrahel ægrotantem.</p>
 <p><a name="007">7</a> Voluntatis quippe fuit Dei adversus Ochoziam, ut veniret ad Joram: et cum venisset, et egrederetur cum eo adversum Jehu filium Namsi, quem unxit Dominus ut deleret domum Achab.</p>
 <p><a name="008">8</a> Cum ergo everteret Jehu domum Achab, invenit principes Juda, et filios fratrum Ochoziæ, qui ministrabant ei, et interfecit illos.</p>
 <p><a name="009">9</a> Ipsum quoque perquirens Ochoziam, comprehendit latitantem in Samaria: adductumque ad se, occidit: et sepelierunt eum, eo quod esset filius Josaphat, qui quæsierat Dominum in toto corde suo.<br>
  Nec erat ultra spes aliqua ut de stirpe quis regnaret Ochoziæ:</p>
 <p><a name="010">10</a> siquidem Athalia mater ejus, videns quod mortuus esset filius suus, surrexit, et interfecit omnem stirpem regiam domus Joram.</p>
 <p><a name="011">11</a> Porro Josabeth filia regis tulit Joas filium Ochoziæ, et furata est eum de medio filiorum regis, cum interficerentur: absconditque eum cum nutrice sua in cubiculo lectulorum: Josabeth autem, quæ absconderat eum, erat filia regis Joram, uxor Jojadæ pontificis, soror Ochoziæ: et idcirco Athalia non interfecit eum.</p>
 <p><a name="012">12</a> Fuit ergo cum eis in domo Dei absconditus sex annis, quibus regnavit Athalia super terram.</p>
 <p></p><hr>
 <center>
 <a href="ch2023.htm">Next: 2 Chronicles Chapter 23</a></center>
 </body>