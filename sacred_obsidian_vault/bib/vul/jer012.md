<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer012.htm">Polyglot</a> 
 <a href="../kjv/jer012.htm">KJV</a> 
 <a href="../sep/jer012.htm">Sep</a> 
 <a href="../tan/jer012.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer011.htm">Previous</a> 
 <a href="jer013.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 12</h3><p><a name="001">1</a> [Justus quidem tu es, Domine, si disputem tecum:<br> verumtamen justa loquar ad te:<br> Quare via impiorum prosperatur;<br> bene est omnibus qui prævaricantur et inique agunt?<br></p>
 <p><a name="002">2</a> Plantasti eos, et radicem miserunt:<br> proficiunt, et faciunt fructum:<br> prope es tu ori eorum,<br> et longe a renibus eorum.<br></p>
 <p><a name="003">3</a> Et tu, Domine, nosti me, vidisti me,<br> et probasti cor meum tecum.<br> Congrega eos quasi gregem ad victimam,<br> et sanctifica eos in die occisionis.<br></p>
 <p><a name="004">4</a> Usquequo lugebit terra,<br> et herba omnis regionis siccabitur,<br> propter malitiam habitantium in ea?<br> Consumptum est animal, et volucre,<br> quoniam dixerunt: Non videbit novissima nostra.<br></p>
 <p><a name="005">5</a> Si cum peditibus currens laborasti,<br> quomodo contendere poteris cum equis?<br> cum autem in terra pacis securus fueris,<br> quid facies in superbia Jordanis?<br></p>
 <p><a name="006">6</a> Nam et fratres tui, et domus patris tui,<br> etiam ipsi pugnaverunt adversum te,<br> et clamaverunt post te plena voce:<br> ne credas eis,<br> cum locuti fuerint tibi bona.]<br>
 </p>
 <p><a name="007">7</a> [Reliqui domum meam;<br> dimisi hæreditatem meam:<br> dedi dilectam animam meam in manu inimicorum ejus.<br></p>
 <p><a name="008">8</a> Facta est mihi hæreditas mea quasi leo in silva:<br> dedit contra me vocem, ideo odivi eam.<br></p>
 <p><a name="009">9</a> Numquid avis discolor hæreditas mea mihi?<br> numquid avis tincta per totum?<br> Venite, congregamini, omnes bestiæ terræ:<br> properate ad devorandum.<br></p>
 <p><a name="010">10</a> Pastores multi demoliti sunt vineam meam,<br> conculcaverunt partem meam,<br> dederunt portionem meam desiderabilem in desertum solitudinis.<br></p>
 <p><a name="011">11</a> Posuerunt eam in dissipationem,<br> luxitque super me:<br> desolatione desolata est omnis terra,<br> quia nullus est qui recogitet corde.<br></p>
 <p><a name="012">12</a> Super omnes vias deserti venerunt vastatores,<br> quia gladius Domini devorabit:<br> ab extremo terræ usque ad extremum ejus,<br> non est pax universæ carni.<br></p>
 <p><a name="013">13</a> Seminaverunt triticum,<br> et spinas messuerunt:<br> hæreditatem acceperunt,<br> et non eis proderit.<br> Confundemini a fructibus vestris<br> propter iram furoris Domini.<br></p>
 <p><a name="014">14</a> Hæc dicit Dominus adversum omnes vicinos meos pessimos,<br> qui tangunt hæreditatem quam distribui populo meo Israël:<br> Ecce ego evellam eos de terra sua,<br> et domum Juda evellam de medio eorum.<br></p>
 <p><a name="015">15</a> Et cum evulsero eos, convertar,<br> et miserebor eorum, et reducam eos:<br> virum ad hæreditatem suam,<br> et virum in terram suam.<br></p>
 <p><a name="016">16</a> Et erit: si eruditi didicerint vias populi mei,<br> ut jurent in nomine meo: Vivit Dominus!<br> sicut docuerunt populum meum jurare in Baal,<br> ædificabuntur in medio populi mei.<br></p>
 <p><a name="017">17</a> Quod si non audierint,<br> evellam gentem illam evulsione et perditione, ait Dominus.]</p>
 <p></p><hr>
 <center>
 <a href="jer013.htm">Next: Jeremiah Chapter 13</a></center>
 </body>