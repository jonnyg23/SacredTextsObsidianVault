<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo012.htm">Polyglot</a> 
 <a href="../kjv/exo012.htm">KJV</a> 
 <a href="../sep/exo012.htm">Sep</a> 
 <a href="../tan/exo012.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo011.htm">Previous</a> 
 <a href="exo013.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 12</h3><p><a name="001">1</a> Dixit quoque Dominus ad Moysen et Aaron in terra Ægypti:</p>
 <p><a name="002">2</a> Mensis iste, vobis principium mensium: primus erit in mensibus anni.</p>
 <p><a name="003">3</a> Loquimini ad universum ctum filiorum Israël, et dicite eis: Decima die mensis hujus tollat unusquisque agnum per familias et domos suas.</p>
 <p><a name="004">4</a> Sin autem minor est numerus ut sufficere possit ad vescendum agnum, assumet vicinum suum qui junctus est domui suæ, juxta numerum animarum quæ sufficere possunt ad esum agni.</p>
 <p><a name="005">5</a> Erit autem agnus absque macula, masculus, anniculus: juxta quem ritum tolletis et hædum.</p>
 <p><a name="006">6</a> Et servabitis eum usque ad quartamdecimam diem mensis hujus: immolabitque eum universa multitudo filiorum Israël ad vesperam.</p>
 <p><a name="007">7</a> Et sument de sanguine ejus, ac ponent super utrumque postem, et in superliminaribus domorum, in quibus comedent illum.</p>
 <p><a name="008">8</a> Et edent carnes nocte illa assas igni, et azymos panes cum lactucis agrestibus.</p>
 <p><a name="009">9</a> Non comedetis ex eo crudum quid, nec coctum aqua, sed tantum assum igni: caput cum pedibus ejus et intestinis vorabitis.</p>
 <p><a name="010">10</a> Nec remanebit quidquam ex eo usque mane; si quid residuum fuerit, igne comburetis.</p>
 <p><a name="011">11</a> Sic autem comedetis illum: renes vestros accingetis, et calceamenta habebitis in pedibus, tenentes baculos in manibus, et comedetis festinanter: est enim Phase (id est, transitus) Domini.<br>
 </p>
 <p><a name="012">12</a> Et transibo per terram Ægypti nocte illa, percutiamque omne primogenitum in terra Ægypti ab homine usque ad pecus: et in cunctis diis Ægypti faciam judicia. Ego Dominus.</p>
 <p><a name="013">13</a> Erit autem sanguis vobis in signum in ædibus in quibus eritis: et videbo sanguinem, et transibo vos: nec erit in vobis plaga disperdens quando percussero terram Ægypti.</p>
 <p><a name="014">14</a> Habebitis autem hunc diem in monimentum: et celebrabitis eam solemnem Domino in generationibus vestris cultu sempiterno.</p>
 <p><a name="015">15</a> Septem diebus azyma comedetis: in die primo non erit fermentum in domibus vestris: quicumque comederit fermentatum, peribit anima illa de Israël, a primo die usque ad diem septimum.</p>
 <p><a name="016">16</a> Dies prima erit sancta atque solemnis, et dies septima eadem festivitate venerabilis: nihil operis facietis in eis, exceptis his, quæ ad vescendum pertinent.</p>
 <p><a name="017">17</a> Et observabitis azyma: in eadem enim ipsa die educam exercitum vestrum de terra Ægypti, et custodietis diem istum in generationes vestras ritu perpetuo.</p>
 <p><a name="018">18</a> Primo mense, quartadecima die mensis ad vesperam, comedetis azyma usque ad diem vigesimam primam ejusdem mensis ad vesperam.</p>
 <p><a name="019">19</a> Septem diebus fermentum non invenietur in domibus vestris: qui comederit fermentatum, peribit anima ejus de ctu Israël, tam de advenis quam de indigenis terræ.</p>
 <p><a name="020">20</a> Omne fermentatum non comedetis: in cunctis habitaculis vestris edetis azyma.</p>
 <p><a name="021">21</a> Vocavit autem Moyses omnes seniores filiorum Israël, et dixit ad eos: Ite tollentes animal per familias vestras, et immolate Phase.</p>
 <p><a name="022">22</a> Fasciculumque hyssopi tingite in sanguine qui est in limine, et aspergite ex eo superliminare, et utrumque postem: nullus vestrum egrediatur ostium domus suæ usque mane.</p>
 <p><a name="023">23</a> Transibit enim Dominus percutiens Ægyptios: cumque viderit sanguinem in superliminari, et in utroque poste, transcendet ostium domus, et non sinet percussorem ingredi domos vestras et lædere.</p>
 <p><a name="024">24</a> Custodi verbum istud legitimum tibi et filiis tuis usque in æternum.</p>
 <p><a name="025">25</a> Cumque introieritis terram, quam Dominus daturus est vobis ut pollicitus est, observabitis cæremonias istas.</p>
 <p><a name="026">26</a> Et cum dixerint vobis filii vestri: Quæ est ista religio?</p>
 <p><a name="027">27</a> Dicetis eis: Victima transitus Domini est, quando transivit super domos filiorum Israël in Ægypto, percutiens Ægyptios, et domos nostras liberans. Incurvatusque populus adoravit.</p>
 <p><a name="028">28</a> Et egressi filii Israël fecerunt sicut præceperat Dominus Moysi et Aaron.<br>
 </p>
 <p><a name="029">29</a> Factum est autem in noctis medio, percussit Dominus omne primogenitum in terra Ægypti, a primogenito Pharaonis, qui in solio ejus sedebat, usque ad primogenitum captivæ quæ erat in carcere, et omne primogenitum jumentorum.</p>
 <p><a name="030">30</a> Surrexitque Pharao nocte, et omnes servi ejus, cunctaque Ægyptus: et ortus est clamor magnus in Ægypto: neque enim erat domus in qua non jaceret mortuus.<br>
 </p>
 <p><a name="031">31</a> Vocatisque Pharao Moyse et Aaron nocte, ait: Surgite et egredimini a populo meo, vos et filii Israël: ite, immolate Domino sicut dicitis.</p>
 <p><a name="032">32</a> Oves vestras et armenta assumite ut petieratis, et abeuntes benedicite mihi.</p>
 <p><a name="033">33</a> Urgebantque Ægyptii populum de terra exire velociter, dicentes: Omnes moriemur.</p>
 <p><a name="034">34</a> Tulit igitur populus conspersam farinam antequam fermentaretur: et ligans in palliis, posuit super humeros suos.</p>
 <p><a name="035">35</a> Feceruntque filii Israël sicut præceperat Moyses: et petierunt ab Ægyptiis vasa argentea et aurea, vestemque plurimam.</p>
 <p><a name="036">36</a> Dominus autem dedit gratiam populo coram Ægyptiis ut commodarent eis: et spoliaverunt Ægyptios.<br>
 </p>
 <p><a name="037">37</a> Profectique sunt filii Israël de Ramesse in Socoth, sexcenta fere millia peditum virorum, absque parvulis.</p>
 <p><a name="038">38</a> Sed et vulgus promiscuum innumerabile ascendit cum eis, oves et armenta et animantia diversi generis multa nimis.</p>
 <p><a name="039">39</a> Coxeruntque farinam, quam dudum de Ægypto conspersam tulerant: et fecerunt subcinericios panes azymos: neque enim poterant fermentari, cogentibus exire Ægyptiis, et nullam facere sinentibus moram: nec pulmenti quidquam occurrerat præparare.</p>
 <p><a name="040">40</a> Habitatio autem filiorum Israël qua manserunt in Ægypto, fuit quadringentorum triginta annorum.</p>
 <p><a name="041">41</a> Quibus expletis, eadem die egressus est omnis exercitus Domini de terra Ægypti.</p>
 <p><a name="042">42</a> Nox ista est observabilis Domini, quando eduxit eos de terra Ægypti: hanc observare debent omnes filii Israël in generationibus suis.<br>
 </p>
 <p><a name="043">43</a> Dixitque Dominus ad Moysen et Aaron: Hæc est religio Phase: omnis alienigena non comedet ex eo.</p>
 <p><a name="044">44</a> Omnis autem servus emptitius circumcidetur, et sic comedet.</p>
 <p><a name="045">45</a> Advena et mercenarius non edent ex eo.</p>
 <p><a name="046">46</a> In una domo comedetur, nec efferetis de carnibus ejus foras, nec os illius confringetis.</p>
 <p><a name="047">47</a> Omnis ctus filiorum Israël faciet illud.</p>
 <p><a name="048">48</a> Quod si quis peregrinorum in vestram voluerit transire coloniam, et facere Phase Domini, circumcidetur prius omne masculinum ejus, et tunc rite celebrabit: eritque sicut indigena terræ: si quis autem circumcisus non fuerit, non vescetur ex eo.</p>
 <p><a name="049">49</a> Eadem lex erit indigenæ et colono qui peregrinatur apud vos.</p>
 <p><a name="050">50</a> Feceruntque omnes filii Israël sicut præceperat Dominus Moysi et Aaron.</p>
 <p><a name="051">51</a> Et eadem die eduxit Dominus filios Israël de terra Ægypti per turmas suas.</p>
 <p></p><hr>
 <center>
 <a href="exo013.htm">Next: Exodus Chapter 13</a></center>
 </body>