<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2014.htm">Polyglot</a> 
 <a href="../kjv/ch2014.htm">KJV</a> 
 <a href="../sep/ch2014.htm">Sep</a> 
 <a href="../tan/ch2014.htm">Tan</a> 
 
 <br>
 <br><a href="ch2.htm">2 Chronicles Index</a><br>
  
 <a href="ch2013.htm">Previous</a> 
 <a href="ch2015.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Chronicles Chapter 14</h3><p><a name="001">1</a> Dormivit autem Abia cum patribus suis, et sepelierunt eum in civitate David: regnavitque Asa filius ejus pro eo, in cujus diebus quievit terra annis decem.</p>
 <p><a name="002">2</a> Fecit autem Asa quod bonum et placitum erat in conspectu Dei sui, et subvertit altaria peregrini cultus, et excelsa.</p>
 <p><a name="003">3</a> Et confregit statuas, lucosque succidit:</p>
 <p><a name="004">4</a> et præcepit Judæ ut quæreret Dominum Deum patrum suorum, et faceret legem, et universa mandata:</p>
 <p><a name="005">5</a> et abstulit de cunctis urbibus Juda aras et fana, et regnavit in pace.</p>
 <p><a name="006">6</a> Ædificavit quoque urbes munitas in Juda, quia quietus erat, et nulla temporibus ejus bella surrexerant, pacem Domino largiente.</p>
 <p><a name="007">7</a> Dixit autem Judæ: Ædificemus civitates istas, et vallemus muris, et roboremus turribus, et portis, et seris, donec a bellis quieta sunt omnia, eo quod quæsierimus Dominum Deum patrum nostrorum, et dederit nobis pacem per gyrum. Ædificaverunt igitur, et nullum in exstruendo impedimentum fuit.</p>
 <p><a name="008">8</a> Habuit autem Asa in exercitu suo portantium scuta et hastas de Juda trecenta millia, de Benjamin vero scutariorum et sagittariorum ducenta octoginta millia: omnes isti viri fortissimi.<br>
 </p>
 <p><a name="009">9</a> Egressus est autem contra eos Zara Æthiops cum exercitu suo, decies centena millia, et curribus trecentis: et venit usque Maresa.</p>
 <p><a name="010">10</a> Porro Asa perrexit obviam ei, et instruxit aciem ad bellum in valle Sephata, quæ est juxta Maresa:</p>
 <p><a name="011">11</a> et invocavit Dominum Deum, et ait: Domine, non est apud te ulla distantia, utrum in paucis auxilieris, an in pluribus. Adjuva nos, Domine Deus noster: in te enim, et in tuo nomine habentes fiduciam, venimus contra hanc multitudinem. Domine, Deus noster tu es: non prævaleat contra te homo.</p>
 <p><a name="012">12</a> Exterruit itaque Dominus Æthiopes coram Asa et Juda: fugeruntque Æthiopes.</p>
 <p><a name="013">13</a> Et persecutus est eos Asa, et populus qui cum eo erat, usque Gerara: et ruerunt Æthiopes usque ad internecionem, quia Domino cædente contriti sunt, et exercitu illius præliante. Tulerunt ergo spolia multa,</p>
 <p><a name="014">14</a> et percusserunt civitates omnes per circuitum Geraræ: grandis quippe cunctos terror invaserat: et diripuerunt urbes, et multam prædam asportaverunt.</p>
 <p><a name="015">15</a> Sed et caulas ovium destruentes, tulerunt pecorum infinitam multitudinem, et camelorum: reversique sunt in Jerusalem.</p>
 <p></p><hr>
 <center>
 <a href="ch2015.htm">Next: 2 Chronicles Chapter 15</a></center>
 </body>