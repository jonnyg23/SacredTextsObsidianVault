<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev008.htm">Polyglot</a> 
 <a href="../kjv/lev008.htm">KJV</a> 
 <a href="../sep/lev008.htm">Sep</a> 
 <a href="../tan/lev008.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev007.htm">Previous</a> 
 <a href="lev009.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 8</h3><p><a name="001">1</a> Locutusque est Dominus ad Moysen, dicens:</p>
 <p><a name="002">2</a> Tolle Aaron cum filiis suis, vestes eorum, et unctionis oleum, vitulum pro peccato, duos arietes, canistrum cum azymis:</p>
 <p><a name="003">3</a> et congregabis omnem ctum ad ostium tabernaculi.</p>
 <p><a name="004">4</a> Fecit Moyses ut Dominus imperaverat. Congregataque omni turba ante fores tabernaculi,</p>
 <p><a name="005">5</a> ait: Iste est sermo, quem jussit Dominus fieri.</p>
 <p><a name="006">6</a> Statimque obtulit Aaron et filios ejus. Cumque lavisset eos,</p>
 <p><a name="007">7</a> vestivit pontificem subucula linea, accingens eum balteo, et induens eum tunica hyacinthina, et desuper humerale imposuit,</p>
 <p><a name="008">8</a> quod astringens cingulo aptavit rationali, in quo erat Doctrina et Veritas.</p>
 <p><a name="009">9</a> Cidari quoque texit caput: et super eam, contra frontem, posuit laminam auream consecratam in sanctificatione, sicut præceperat ei Dominus.</p>
 <p><a name="010">10</a> Tulit et unctionis oleum, quo linivit tabernaculum cum omni supellectili sua.</p>
 <p><a name="011">11</a> Cumque sanctificans aspersisset altare septem vicibus, unxit illud, et omnia vasa ejus, labrumque cum basi sua sanctificavit oleo.</p>
 <p><a name="012">12</a> Quod fundens super caput Aaron, unxit eum, et consecravit:</p>
 <p><a name="013">13</a> filios quoque ejus oblatos vestivit tunicis lineis, et cinxit balteis, imposuitque mitras, ut jusserat Dominus.<br>
 </p>
 <p><a name="014">14</a> Obtulit et vitulum pro peccato: cumque super caput ejus posuisset Aaron et filii ejus manus suas,</p>
 <p><a name="015">15</a> immolavit eum, hauriens sanguinem, et tincto digito, tetigit cornua altaris per gyrum: quo expiato et sanctificato, fudit reliquum sanguinem ad fundamenta ejus.</p>
 <p><a name="016">16</a> Adipem vero qui erat super vitalia, et reticulum jecoris, duosque renunculos, cum arvinulis suis, adolevit super altare:</p>
 <p><a name="017">17</a> vitulum cum pelle, et carnibus, et fimo, cremans extra castra, sicut præceperat Dominus.</p>
 <p><a name="018">18</a> Obtulit et arietem in holocaustum: super cujus caput cum imposuissent Aaron et filii ejus manus suas,</p>
 <p><a name="019">19</a> immolavit eum, et fudit sanguinem ejus per circuitum altaris.</p>
 <p><a name="020">20</a> Ipsumque arietem in frusta concidens, caput ejus, et artus, et adipem adolevit igni,</p>
 <p><a name="021">21</a> lotis prius intestinis et pedibus: totumque simul arietem incendit super altare, eo quod esset holocaustum suavissimi odoris Domino, sicut præceperat ei.</p>
 <p><a name="022">22</a> Obtulit et arietem secundum in consecratione sacerdotum, posueruntque super caput ejus Aaron et filii ejus manus suas:</p>
 <p><a name="023">23</a> quem cum immolasset Moyses, sumens de sanguine ejus, tetigit extremum auriculæ dextræ Aaron, et pollicem manus ejus dextræ, similiter et pedis.</p>
 <p><a name="024">24</a> Obtulit et filios Aaron: cumque de sanguine arietis immolati tetigisset extremum auriculæ singulorum dextræ, et pollices manus ac pedis dextri, reliquum fudit super altare per circuitum:</p>
 <p><a name="025">25</a> adipem vero, et caudam, omnemque pinguedinem quæ operit intestina, reticulumque jecoris, et duos renes cum adipibus suis et armo dextro separavit.<br>
 </p>
 <p><a name="026">26</a> Tollens autem de canistro azymorum, quod erat coram Domino, panem absque fermento, et collyridam conspersam oleo, laganumque, posuit super adipes, et armum dextrum,</p>
 <p><a name="027">27</a> tradens simul omnia Aaron et filiis ejus. Qui postquam levaverunt ea coram Domino,</p>
 <p><a name="028">28</a> rursum suscepta de manibus eorum, adolevit super altare holocausti, eo quod consecrationis esset oblatio, in odorem suavitatis, sacrificii Domino.</p>
 <p><a name="029">29</a> Tulitque pectusculum, elevans illud coram Domino, de ariete consecrationis in partem suam, sicut præceperat ei Dominus.<br>
 </p>
 <p><a name="030">30</a> Assumensque unguentum, et sanguinem qui erat in altari, aspersit super Aaron et vestimenta ejus, et super filios illius ac vestes eorum.</p>
 <p><a name="031">31</a> Cumque sanctificasset eos in vestitu suo, præcepit eis, dicens: Coquite carnes ante fores tabernaculi, et ibi comedite eas; panes quoque consecrationis edite, qui positi sunt in canistro, sicut præcepit mihi Dominus, dicens: Aaron et filii ejus comedent eos:</p>
 <p><a name="032">32</a> quidquid autem reliquum fuerit de carne et panibus, ignis absumet.</p>
 <p><a name="033">33</a> De ostio quoque tabernaculi non exibitis septem diebus, usque ad diem quo complebitur tempus consecrationis vestræ; septem enim diebus finitur consecratio:</p>
 <p><a name="034">34</a> sicut et impræsentiarum factum est, ut ritus sacrificii compleretur.</p>
 <p><a name="035">35</a> Die ac nocte manebitis in tabernaculo observantes custodias Domini, ne moriamini: sic enim mihi præceptum est.</p>
 <p><a name="036">36</a> Feceruntque Aaron et filii ejus cuncta quæ locutus est Dominus per manum Moysi.</p>
 <p></p><hr>
 <center>
 <a href="lev009.htm">Next: Leviticus Chapter 9</a></center>
 </body>