<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen037.htm">Polyglot</a> 
 <a href="../kjv/gen037.htm">KJV</a> 
 <a href="../sep/gen037.htm">Sep</a> 
 <a href="../tan/gen037.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen036.htm">Previous</a> 
 <a href="gen038.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 37</h3><p><a name="001">1</a> Habitavit autem Jacob in terra Chanaan, in qua pater suus peregrinatus est.</p>
 <p><a name="002">2</a> Et hæ sunt generationes ejus: Joseph cum sedecim esset annorum, pascebat gregem cum fratribus suis adhuc puer: et erat cum filiis Balæ et Zelphæ uxorum patris sui: accusavitque fratres suos apud patrem crimine pessimo.</p>
 <p><a name="003">3</a> Israël autem diligebat Joseph super omnes filios suos, eo quod in senectute genuisset eum: fecitque ei tunicam polymitam.</p>
 <p><a name="004">4</a> Videntes autem fratres ejus quod a patre plus cunctis filiis amaretur, oderant eum, nec poterant ei quidquam pacifice loqui.</p>
 <p><a name="005">5</a> Accidit quoque ut visum somnium referret fratribus suis: quæ causa majoris odii seminarium fuit.</p>
 <p><a name="006">6</a> Dixitque ad eos: Audite somnium meum quod vidi:</p>
 <p><a name="007">7</a> putabam nos ligare manipulos in agro: et quasi consurgere manipulum meum, et stare, vestrosque manipulos circumstantes adorare manipulum meum.</p>
 <p><a name="008">8</a> Responderunt fratres ejus: Numquid rex noster eris? aut subjiciemur ditioni tuæ? Hæc ergo causa somniorum atque sermonum, invidiæ et odii fomitem ministravit.</p>
 <p><a name="009">9</a> Aliud quoque vidit somnium, quod narrans fratribus, ait: Vidi per somnium, quasi solem, et lunam, et stellas undecim adorare me.</p>
 <p><a name="010">10</a> Quod cum patri suo, et fratribus retulisset, increpavit eum pater suus, et dixit: Quid sibi vult hoc somnium quod vidisti? num ego et mater tua, et fratres tui adorabimus te super terram?</p>
 <p><a name="011">11</a> Invidebant ei igitur fratres sui: pater vero rem tacitus considerabat.<br>
 </p>
 <p><a name="012">12</a> Cumque fratres illius in pascendis gregibus patris morarentur in Sichem,</p>
 <p><a name="013">13</a> dixit ad eum Israël: Fratres tui pascunt oves in Sichimis: veni, mittam te ad eos. Quo respondente,</p>
 <p><a name="014">14</a> Præsto sum, ait ei: Vade, et vide si cuncta prospera sint erga fratres tuos, et pecora: et renuntia mihi quid agatur. Missus de valle Hebron, venit in Sichem:</p>
 <p><a name="015">15</a> invenitque eum vir errantem in agro, et interrogavit quid quæreret.</p>
 <p><a name="016">16</a> At ille respondit: Fratres meos quæro: indica mihi ubi pascant greges.</p>
 <p><a name="017">17</a> Dixitque ei vir: Recesserunt de loco isto: audivi autem eos dicentes: Eamus in Dothain. Perrexit ergo Joseph post fratres suos, et invenit eos in Dothain.</p>
 <p><a name="018">18</a> Qui cum vidissent eum procul, antequam accederet ad eos, cogitaverunt illum occidere:</p>
 <p><a name="019">19</a> et mutuo loquebantur: Ecce somniator venit:</p>
 <p><a name="020">20</a> venite, occidamus eum, et mittamus in cisternam veterem: dicemusque: Fera pessima devoravit eum: et tunc apparebit quid illi prosint somnia sua.</p>
 <p><a name="021">21</a> Audiens autem hoc Ruben, nitebatur liberare eum de manibus eorum, et dicebat:</p>
 <p><a name="022">22</a> Non interficiatis animam ejus, nec effundatis sanguinem: sed projicite eum in cisternam hanc, quæ est in solitudine, manusque vestras servate innoxias: hoc autem dicebat, volens eripere eum de manibus eorum, et reddere patri suo.</p>
 <p><a name="023">23</a> Confestim igitur ut pervenit ad fratres suos, nudaverunt eum tunica talari et polymita:</p>
 <p><a name="024">24</a> miseruntque eum in cisternam veterem, quæ non habebat aquam.</p>
 <p><a name="025">25</a> Et sedentes ut comederent panem, viderunt Ismaëlitas viatores venire de Galaad, et camelos eorum portantes aromata, et resinam, et stacten in Ægyptum.</p>
 <p><a name="026">26</a> Dixit ergo Judas fratribus suis: Quid nobis prodest si occiderimus fratrem nostrum, et celaverimus sanguinem ipsius?</p>
 <p><a name="027">27</a> melius est ut venundetur Ismaëlitis, et manus nostræ non polluantur: frater enim et caro nostra est. Acquieverunt fratres sermonibus illius.</p>
 <p><a name="028">28</a> Et prætereuntibus Madianitis negotiatoribus, extrahentes eum de cisterna, vendiderunt eum Ismaëlitis, viginti argenteis: qui duxerunt eum in Ægyptum.</p>
 <p><a name="029">29</a> Reversusque Ruben ad cisternam, non invenit puerum:</p>
 <p><a name="030">30</a> et scissis vestibus pergens ad fratres suos, ait: Puer non comparet, et ego quo ibo?</p>
 <p><a name="031">31</a> Tulerunt autem tunicam ejus, et in sanguine hædi, quem occiderant, tinxerunt:</p>
 <p><a name="032">32</a> mittentes qui ferrent ad patrem, et dicerent: Hanc invenimus: vide utrum tunica filii tui sit, an non.</p>
 <p><a name="033">33</a> Quam cum agnovisset pater, ait: Tunica filii mei est: fera pessima comedit eum, bestia devoravit Joseph.</p>
 <p><a name="034">34</a> Scissisque vestibus, indutus est cilicio, lugens filium suum multo tempore.</p>
 <p><a name="035">35</a> Congregatis autem cunctis liberis ejus ut lenirent dolorem patris, noluit consolationem accipere, sed ait: Descendam ad filium meum lugens in infernum. Et illo perseverante in fletu,</p>
 <p><a name="036">36</a> Madianitæ vendiderunt Joseph in Ægypto Putiphari eunucho Pharaonis, magistro militum.</p>
 <p></p><hr>
 <center>
 <a href="gen038.htm">Next: Genesis Chapter 38</a></center>
 </body>