<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev006.htm">Polyglot</a> 
 <a href="../kjv/lev006.htm">KJV</a> 
 <a href="../sep/lev006.htm">Sep</a> 
 <a href="../tan/lev006.htm">Tan</a> 
 
 <br>
 <br><a href="lev.htm">Leviticus Index</a><br>
  
 <a href="lev005.htm">Previous</a> 
 <a href="lev007.htm">Next</a> 
 </center>
 <hr>
 
 <h3 align="CENTER">Vulgate (Latin): Leviticus Chapter 6</h3><p><a name="001">1</a> Locutus est Dominus ad Moysen, dicens:</p>
 <p><a name="002">2</a> Anima quæ peccaverit, et contempto Domino, negaverit proximo suo depositum quod fidei ejus creditum fuerat, vel vi aliquid extorserit, aut calumniam fecerit,</p>
 <p><a name="003">3</a> sive rem perditam invenerit, et inficians insuper pejeraverit, et quodlibet aliud ex pluribus fecerit, in quibus solent peccare homines,</p>
 <p><a name="004">4</a> convicta delicti,</p>
 <p><a name="005">5</a> reddet omnia, quæ per fraudem voluit obtinere, integra, et quintam insuper partem domino cui damnum intulerat.</p>
 <p><a name="006">6</a> Pro peccato autem suo offeret arietem immaculatum de grege, et dabit eum sacerdoti, juxta æstimationem mensuramque delicti:</p>
 <p><a name="007">7</a> qui rogabit pro eo coram Domino, et dimittetur illi pro singulis quæ faciendo peccavit.<br>
 </p>
 <p><a name="008">8</a> Locutusque est Dominus ad Moysen, dicens:</p>
 <p><a name="009">9</a> Præcipe Aaron et filiis ejus: Hæc est lex holocausti: cremabitur in altari tota nocte usque mane: ignis ex eodem altari erit.</p>
 <p><a name="010">10</a> Vestietur tunica sacerdos et feminalibus lineis: tolletque cineres, quos vorans ignis exussit, et ponens juxta altare,</p>
 <p><a name="011">11</a> spoliabitur prioribus vestimentis, indutusque aliis, efferret eos extra castra, et in loco mundissimo usque ad favillam consumi faciet.</p>
 <p><a name="012">12</a> Ignis autem in altari semper ardebit, quem nutriet sacerdos subjiciens ligna mane per singulos dies, et imposito holocausto, desuper adolebit adipes pacificorum.</p>
 <p><a name="013">13</a> Ignis est iste perpetuus, qui numquam deficiet in altari.</p>
 <p><a name="014">14</a> Hæc est lex sacrificii et libamentorum, quæ offerent filii Aaron coram Domino, et coram altari.</p>
 <p><a name="015">15</a> Tollet sacerdos pugillum similæ, quæ conspersa est oleo, et totum thus, quod super similam positum est: adolebitque illud in altari in monimentum odoris suavissimi Domino:</p>
 <p><a name="016">16</a> reliquam autem partem similæ comedet Aaron cum filiis suis, absque fermento: et comedet in loco sancto atrii tabernaculi.</p>
 <p><a name="017">17</a> Ideo autem non fermentabitur, quia pars ejus in Domini offertur incensum. Sanctum sanctorum erit, sicut pro peccato atque delicto.</p>
 <p><a name="018">18</a> Mares tantum stirpis Aaron comedent illud. Legitimum ac sempiternum erit in generationibus vestris de sacrificiis Domini: omnis qui tetigerit illa, sanctificabitur.</p>
 <p><a name="019">19</a> Locutusque est Dominus ad Moysen, dicens:</p>
 <p><a name="020">20</a> Hæc est oblatio Aaron, et filiorum ejus, quam offerre debent Domino in die unctionis suæ. Decimam partem ephi offerent similæ in sacrificio sempiterno, medium ejus mane, et medium ejus vespere:</p>
 <p><a name="021">21</a> quæ in sartagine oleo conspersa frigetur. Offeret autem eam calidam in odorem suavissimum Domino</p>
 <p><a name="022">22</a> sacerdos, qui jure patri successerit, et tota cremabitur in altari.</p>
 <p><a name="023">23</a> Omne enim sacrificium sacerdotum igne consumetur, nec quisquam comedet ex eo.<br>
 </p>
 <p><a name="024">24</a> Locutus est autem Dominus ad Moysen, dicens:</p>
 <p><a name="025">25</a> Loquere Aaron et filiis ejus: Ista est lex hostiæ pro peccato: in loco ubi offertur holocaustum, immolabitur coram Domino. Sanctum sanctorum est.</p>
 <p><a name="026">26</a> Sacerdos, qui offert, comedet eam in loco sancto, in atrio tabernaculi.</p>
 <p><a name="027">27</a> Quidquid tetigerit carnes ejus, sanctificabitur. Si de sanguine illius vestis fuerit aspersa, lavabitur in loco sancto.</p>
 <p><a name="028">28</a> Vas autem fictile, in quo cocta est, confringetur; quod si vas æneum fuerit, defricabitur, et lavabitur aqua.</p>
 <p><a name="029">29</a> Omnis masculus de genere sacerdotali vescetur de carnibus ejus, quia Sanctum sanctorum est.</p>
 <p><a name="030">30</a> Hostia enim quæ cæditur pro peccato, cujus sanguis infertur in tabernaculum testimonii ad expiandum in sanctuario, non comedetur, sed comburetur igni.</p>
 <p></p><hr>
 <center>
 <a href="lev007.htm">Next: Leviticus Chapter 7</a></center>
 </body>