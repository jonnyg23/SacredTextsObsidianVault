<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen015.htm">Polyglot</a> 
 <a href="../kjv/gen015.htm">KJV</a> 
 <a href="../sep/gen015.htm">Sep</a> 
 <a href="../tan/gen015.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen014.htm">Previous</a> 
 <a href="gen016.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 15</h3><p><a name="001">1</a> His itaque transactis, factus est sermo Domini ad Abram per visionem dicens: Noli timere, Abram: ego protector tuus sum, et merces tua magna nimis.</p>
 <p><a name="002">2</a> Dixitque Abram: Domine Deus, quid dabis mihi? ego vadam absque liberis, et filius procuratoris domus meæ iste Damascus Eliezer.</p>
 <p><a name="003">3</a> Addiditque Abram: Mihi autem non dedisti semen, et ecce vernaculus meus, hæres meus erit.</p>
 <p><a name="004">4</a> Statimque sermo Domini factus est ad eum, dicens: Non erit hic hæres tuus, sed qui egredietur de utero tuo, ipsum habebis hæredem.</p>
 <p><a name="005">5</a> Eduxitque eum foras, et ait illi: Suscipe cælum, et numera stellas, si potes. Et dixit ei: Sic erit semen tuum.</p>
 <p><a name="006">6</a> Credidit Abram Deo, et reputatum est illi ad justitiam.</p>
 <p><a name="007">7</a> Dixitque ad eum: Ego Dominus qui eduxi te de Ur Chaldæorum ut darem tibi terram istam, et possideres eam.</p>
 <p><a name="008">8</a> At ille ait: Domine Deus, unde scire possum quod possessurus sim eam?</p>
 <p><a name="009">9</a> Et respondens Dominus: Sume, inquit, mihi vaccam triennem, et capram trimam, et arietem annorum trium, turturem quoque et columbam.</p>
 <p><a name="010">10</a> Qui tollens universa hæc, divisit ea per medium, et utrasque partes contra se altrinsecus posuit; aves autem non divisit.</p>
 <p><a name="011">11</a> Descenderuntque volucres super cadavera, et abigebat eas Abram.</p>
 <p><a name="012">12</a> Cumque sol occumberet, sopor irruit super Abram, et horror magnus et tenebrosus invasit eum.</p>
 <p><a name="013">13</a> Dictumque est ad eum: Scito prænoscens quod peregrinum futurum sit semen tuum in terra non sua, et subjicient eos servituti, et affligent quadringentis annis.</p>
 <p><a name="014">14</a> Verumtamen gentem, cui servituri sunt, ego judicabo: et post hæc egredientur cum magna substantia.</p>
 <p><a name="015">15</a> Tu autem ibis ad patres tuos in pace, sepultus in senectute bona.</p>
 <p><a name="016">16</a> Generatione autem quarta revertentur huc: necdum enim completæ sunt iniquitates Amorrhæorum usque ad præsens tempus.</p>
 <p><a name="017">17</a> Cum ergo occubuisset sol, facta est caligo tenebrosa, et apparuit clibanus fumans, et lampas ignis transiens inter divisiones illas.</p>
 <p><a name="018">18</a> In illo die pepigit Dominus fdus cum Abram, dicens: Semini tuo dabo terram hanc a fluvio Ægypti usque ad fluvium magnum Euphraten,</p>
 <p><a name="019">19</a> Cinæos, et Cenezæos, Cedmonæos,</p>
 <p><a name="020">20</a> et Hethæos, et Pherezæos, Raphaim quoque,</p>
 <p><a name="021">21</a> et Amorrhæos, et Chananæos, et Gergesæos, et Jebusæos.</p>
 <p></p><hr>
 <center>
 <a href="gen016.htm">Next: Genesis Chapter 16</a></center>
 </body>