<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa051.htm">Polyglot</a> 
 <a href="../kjv/isa051.htm">KJV</a> 
 <a href="../sep/isa051.htm">Sep</a> 
 <a href="../tan/isa051.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa050.htm">Previous</a> 
 <a href="isa052.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 51</h3><p><a name="001">1</a> [Audite me, qui sequimini quod justum est,<br> et quæritis Dominum;<br> attendite ad petram unde excisi estis,<br> et ad cavernam laci de qua præcisi estis.<br></p>
 <p><a name="002">2</a> Attendite ad Abraham, patrem vestrum,<br> et ad Saram, quæ peperit vos:<br> quia unum vocavi eum,<br> et benedixi ei, et multiplicavi eum.<br></p>
 <p><a name="003">3</a> Consolabitur ergo Dominus Sion,<br> et consolabitur omnes ruinas ejus:<br> et ponet desertum ejus quasi delicias,<br> et solitudinem ejus quasi hortum Domini.<br> Gaudium et lætitia invenietur in ea,<br> gratiarum actio et vox laudis.<br></p>
 <p><a name="004">4</a> Attendite ad me, popule meus,<br> et tribus mea, me audite:<br> quia lex a me exiet,<br> et judicium meum in lucem populorum requiescet.<br></p>
 <p><a name="005">5</a> Prope est justus meus, egressus est salvator meus,<br> et brachia mea populos judicabunt;<br> me insulæ exspectabunt,<br> et brachium meum sustinebunt.<br></p>
 <p><a name="006">6</a> Levate in cælum oculos vestros,<br> et videte sub terra deorsum:<br> quia cæli sicut fumus liquescent,<br> et terra sicut vestimentum atteretur,<br> et habitatores ejus sicut hæc interibunt:<br> salus autem mea in sempiternum erit,<br> et justitia mea non deficiet.<br></p>
 <p><a name="007">7</a> Audite me, qui scitis justum,<br> populus meus, lex mea in corde eorum:<br> nolite timere opprobrium hominum,<br> et blasphemias eorum ne metuatis:<br></p>
 <p><a name="008">8</a> sicut enim vestimentum, sic comedet eos vermis,<br> et sicut lanam, sic devorabit eos tinea:<br> salus autem mea in sempiternum erit,<br> et justitia mea in generationes generationum.<br></p>
 <p><a name="009">9</a> Consurge, consurge, induere fortitudinem,<br> brachium Domini!<br> consurge sicut in diebus antiquis,<br> in generationibus sæculorum.<br> Numquid non tu percussisti superbum,<br> vulnerasti draconem?<br></p>
 <p><a name="010">10</a> numquid non tu siccasti mare,<br> aquam abyssi vehementis;<br> qui posuisti profundum maris viam,<br> ut transirent liberati?<br></p>
 <p><a name="011">11</a> Et nunc qui redempti sunt a Domino, revertentur,<br> et venient in Sion laudantes,<br> et lætitia sempiterna super capita eorum:<br> gaudium et lætitiam tenebunt;<br> fugiet dolor et gemitus.<br></p>
 <p><a name="012">12</a> Ego, ego ipse consolabor vos.<br> Quis tu, ut timeres ab homine mortali,<br> et a filio hominis qui quasi fnum ita arescet?<br></p>
 <p><a name="013">13</a> Et oblitus es Domini, factoris tui,<br> qui tetendit cælos et fundavit terram;<br> et formidasti jugiter tota die<br> a facie furoris ejus qui te tribulabat,<br> et paraverat ad perdendum.<br> Ubi nunc est furor tribulantis?<br></p>
 <p><a name="014">14</a> Cito veniet gradiens ad aperiendum;<br> et non interficiet usque ad internecionem,<br> nec deficiet panis ejus.<br></p>
 <p><a name="015">15</a> Ego autem sum Dominus Deus tuus,<br> qui conturbo mare, et intumescunt fluctus ejus:<br> Dominus exercituum nomen meum.<br></p>
 <p><a name="016">16</a> Posui verba mea in ore tuo,<br> et in umbra manus meæ protexi te,<br> ut plantes cælos, et fundes terram,<br> et dicas ad Sion: Populus meus es tu.]<br>
 </p>
 <p><a name="017">17</a> [Elevare, elevare,<br> consurge, Jerusalem,<br> quæ bibisti de manu Domini<br> calicem iræ ejus;<br> usque ad fundum calicis soporis bibisti,<br> et potasti usque ad fæces.<br></p>
 <p><a name="018">18</a> Non est qui sustentet eam,<br> ex omnibus filiis quos genuit;<br> et non est qui apprehendat manum ejus,<br> ex omnibus filiis quos enutrivit.<br></p>
 <p><a name="019">19</a> Duo sunt quæ occurrerunt tibi;<br> quis contristabitur super te?<br> Vastitas, et contritio, et fames, et gladius;<br> quis consolabitur te?<br></p>
 <p><a name="020">20</a> Filii tui projecti sunt, dormierunt<br> in capite omnium viarum<br> sicut oryx illaqueatus,<br> pleni indignatione Domini,<br> increpatione Dei tui.<br></p>
 <p><a name="021">21</a> Idcirco audi hoc, paupercula,<br> et ebria non a vino.<br></p>
 <p><a name="022">22</a> Hæc dicit dominator tuus Dominus,<br> et Deus tuus, qui pugnabit pro populo suo:<br> Ecce tuli de manu tua<br> calicem soporis,<br> fundum calicis indignationis meæ:<br> non adjicies ut bibas illum ultra.<br></p>
 <p><a name="023">23</a> Et ponam illum in manu eorum qui te humiliaverunt,<br> et dixerunt animæ tuæ:<br> Incurvare, ut transeamus;<br> et posuisti ut terram corpus tuum,<br> et quasi viam transeuntibus.]</p>
 <p></p><hr>
 <center>
 <a href="isa052.htm">Next: Isaiah Chapter 52</a></center>
 </body>