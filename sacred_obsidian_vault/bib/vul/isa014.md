<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa014.htm">Polyglot</a> 
 <a href="../kjv/isa014.htm">KJV</a> 
 <a href="../sep/isa014.htm">Sep</a> 
 <a href="../tan/isa014.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa013.htm">Previous</a> 
 <a href="isa015.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 14</h3><p><a name="001">1</a> [Prope est ut veniat tempus ejus,<br> et dies ejus non elongabuntur.<br> Miserebitur enim Dominus Jacob,<br> et eliget adhuc de Israël,<br> et requiescere eos faciet super humum suam;<br> adjungetur advena ad eos,<br> et adhærebit domui Jacob.<br></p>
 <p><a name="002">2</a> Et tenebunt eos populi,<br> et adducent eos in locum suum;<br> et possidebit eos domus Israël<br> super terram Domini<br> in servos et ancillas:<br> et erunt capientes eos qui se ceperant,<br> et subjicient exactores suos.]<br>
 </p>
 <p><a name="003">3</a> [Et erit in die illa: cum requiem dederit tibi Deus<br> a labore tuo, et a concussione tua,<br> et a servitute dura qua ante servisti,<br></p>
 <p><a name="004">4</a> sumes parabolam istam<br> contra regem Babylonis, et dices:<br> Quomodo cessavit exactor;<br> quievit tributum?<br></p>
 <p><a name="005">5</a> Contrivit Dominus baculum impiorum,<br> virgam dominantium,<br></p>
 <p><a name="006">6</a> cædentem populos in indignatione<br> plaga insanabili,<br> subjicientem in furore gentes,<br> persequentem crudeliter.<br></p>
 <p><a name="007">7</a> Conquievit et siluit omnis terra,<br> gavisa est et exsultavit;<br></p>
 <p><a name="008">8</a> abietes quoque lætatæ sunt super te,<br> et cedri Libani:<br> ex quo dormisti, non ascendet<br> qui succidat nos.<br></p>
 <p><a name="009">9</a> Infernus subter conturbatus est<br> in occursum adventus tui;<br> suscitavit tibi gigantes.<br> Omnes principes terræ<br> surrexerunt de soliis suis,<br> omnes principes nationum.<br></p>
 <p><a name="010">10</a> Universi respondebunt, et dicent tibi:<br> Et tu vulneratus es sicut et nos;<br> nostri similis effectus es.<br></p>
 <p><a name="011">11</a> Detracta est ad inferos superbia tua,<br> concidit cadaver tuum;<br> subter te sternetur tinea,<br> et operimentum tuum erunt vermes.<br></p>
 <p><a name="012">12</a> Quomodo cecidisti de cælo,<br> Lucifer, qui mane oriebaris?<br> corruisti in terram,<br> qui vulnerabas gentes?<br></p>
 <p><a name="013">13</a> Qui dicebas in corde tuo:<br> In cælum conscendam,<br> super astra Dei<br> exaltabo solium meum;<br> sedebo in monte testamenti,<br> in lateribus aquilonis;<br></p>
 <p><a name="014">14</a> ascendam super altitudinem nubium,<br> similis ero Altissimo?<br></p>
 <p><a name="015">15</a> Verumtamen ad infernum detraheris,<br> in profundum laci.<br></p>
 <p><a name="016">16</a> Qui te viderint, ad te inclinabuntur,<br> teque prospicient:<br> Numquid iste est vir qui conturbavit terram,<br> qui concussit regna,<br></p>
 <p><a name="017">17</a> qui posuit orbem desertum,<br> et urbes ejus destruxit,<br> vinctis ejus non aperuit carcerem?<br></p>
 <p><a name="018">18</a> Omnes reges gentium<br> universi dormierunt in gloria,<br> vir in domo sua;<br></p>
 <p><a name="019">19</a> tu autem projectus es de sepulchro tuo,<br> quasi stirps inutilis pollutus,<br> et obvolutus cum his qui interfecti sunt gladio,<br> et descenderunt ad fundamenta laci,<br> quasi cadaver putridum.<br></p>
 <p><a name="020">20</a> Non habebis consortium, neque cum eis in sepultura;<br> tu enim terram tuam disperdidisti,<br> tu populum tuum occidisti:<br> non vocabitur in æternum<br> semen pessimorum.<br></p>
 <p><a name="021">21</a> Præparate filios ejus occisioni,<br> in iniquitate patrum suorum:<br> non consurgent, nec hæreditabunt terram,<br> neque implebunt faciem orbis civitatum.<br></p>
 <p><a name="022">22</a> Et consurgam super eos,<br> dicit Dominus exercituum;<br> et perdam Babylonis nomen, et reliquias,<br> et germen, et progeniem, dicit Dominus;<br></p>
 <p><a name="023">23</a> et ponam eam in possessionem ericii,<br> et in paludes aquarum,<br> et scopabo eam in scopa terens,<br> dicit Dominus exercituum.]<br>
 </p>
 <p><a name="024">24</a> [Juravit Dominus exercituum, dicens:<br> Si non, ut putavi, ita erit;<br> et quomodo mente tractavi,<br></p>
 <p><a name="025">25</a> sic eveniet:<br> ut conteram Assyrium in terra mea,<br> et in montibus meis conculcem eum;<br> et auferetur ab eis jugum ejus,<br> et onus illius ab humero eorum tolletur.<br></p>
 <p><a name="026">26</a> Hoc consilium quod cogitavi super omnem terram;<br> et hæc est manus extenta super universas gentes.<br></p>
 <p><a name="027">27</a> Dominus enim exercituum decrevit; et quis poterit infirmare?<br> et manus ejus extenta; et quis avertet eam?]<br>
 </p>
 <p><a name="028">28</a> In anno quo mortuus est rex Achaz, factum est onus istud:</p>
 <p><a name="029">29</a> [Ne lætaris, Philisthæa omnis tu,<br> quoniam comminuta est virga percussoris tui;<br> de radice enim colubri egredietur regulus,<br> et semen ejus absorbens volucrem.<br></p>
 <p><a name="030">30</a> Et pascentur primogeniti pauperum,<br> et pauperes fiducialiter requiescent;<br> et interire faciam in fame radicem tuam,<br> et reliquias tuas interficiam.<br></p>
 <p><a name="031">31</a> Ulula, porta; clama civitas;<br> prostrata est Philisthæa omnis;<br> ab aquilone enim fumus veniet,<br> et non est qui effugiet agmen ejus.<br></p>
 <p><a name="032">32</a> Et quid respondebitur nuntiis gentis?<br> Quia Dominus fundavit Sion,<br> et in ipso sperabunt pauperes populi ejus.]</p>
 <p></p><hr>
 <center>
 <a href="isa015.htm">Next: Isaiah Chapter 15</a></center>
 </body>