<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen044.htm">Polyglot</a> 
 <a href="../kjv/gen044.htm">KJV</a> 
 <a href="../sep/gen044.htm">Sep</a> 
 <a href="../tan/gen044.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen043.htm">Previous</a> 
 <a href="gen045.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 44</h3><p><a name="001">1</a> Præcepit autem Joseph dispensatori domus suæ, dicens: Imple saccos eorum frumento, quantum possunt capere: et pone pecuniam singulorum in summitate sacci.</p>
 <p><a name="002">2</a> Scyphum autem meum argenteum, et pretium quod dedit tritici, pone in ore sacci junioris. Factumque est ita.</p>
 <p><a name="003">3</a> Et orto mane, dimissi sunt cum asinis suis.</p>
 <p><a name="004">4</a> Jamque urbem exierant, et processerant paululum: tunc Joseph accersito dispensatore domus, Surge, inquit, et persequere viros: et apprehensis dicito: Quare reddidistis malum pro bono?</p>
 <p><a name="005">5</a> scyphus, quem furati estis, ipse est in quo bibit dominus meus, et in quo augurari solet: pessimam rem fecistis.</p>
 <p><a name="006">6</a> Fecit ille ut jusserat: et apprehensis per ordinem locutus est.</p>
 <p><a name="007">7</a> Qui responderunt: Quare sic loquitur dominus noster, ut servi tui tantum flagitii commiserint?</p>
 <p><a name="008">8</a> pecuniam, quam invenimus in summitate saccorum, reportavimus ad te de terra Chanaan: et quomodo consequens est ut furati simus de domo domini tui aurum vel argentum?</p>
 <p><a name="009">9</a> apud quemcumque fuerit inventum servorum tuorum quod quæris, moriatur, et nos erimus servi domini nostri.</p>
 <p><a name="010">10</a> Qui dixit eis: Fiat juxta vestram sententiam: apud quemcumque fuerit inventus, ipse sit servus meus, vos autem eritis innoxii.</p>
 <p><a name="011">11</a> Itaque festinato deponentes in terram saccos, aperuerunt singuli.</p>
 <p><a name="012">12</a> Quos scrutatus, incipiens a majore usque ad minimum, invenit scyphum in sacco Benjamin.</p>
 <p><a name="013">13</a> At illi, scissis vestibus, oneratisque rursum asinis, reversi sunt in oppidum.</p>
 <p><a name="014">14</a> Primusque Judas cum fratribus ingressus est ad Joseph (necdum enim de loco abierat) omnesque ante eum pariter in terram corruerunt.</p>
 <p><a name="015">15</a> Quibus ille ait: Cur sic agere voluistis? an ignoratis quod non sit similis mei in augurandi scientia?</p>
 <p><a name="016">16</a> Cui Judas: Quid respondebimus, inquit, domino meo? vel quid loquemur, aut juste poterimus obtendere? Deus invenit iniquitatem servorum tuorum: en omnes servi sumus domini mei, et nos, et apud quem inventus est scyphus.</p>
 <p><a name="017">17</a> Respondit Joseph: Absit a me ut sic agam: qui furatus est scyphum, ipse sit servus meus: vos autem abite liberi ad patrem vestrum.</p>
 <p><a name="018">18</a> Accedens autem propius Judas, confidenter ait: Oro, domini mi, loquatur servus tuus verbum in auribus tuis, et ne irascaris famulo tuo: tu es enim post Pharaonem</p>
 <p><a name="019">19</a> dominus meus. Interrogasti prius servos tuos: Habetis patrem aut fratrem?</p>
 <p><a name="020">20</a> et nos respondimus tibi domino meo: Est nobis pater senex, et puer parvulus, qui in senectute illius natus est: cujus uterinus frater mortuus est: et ipsum solum habet mater sua, pater vero tenere diliget eum.</p>
 <p><a name="021">21</a> Dixistique servis tuis: Adducite eum ad me, et ponam oculos meos super illum.</p>
 <p><a name="022">22</a> Suggessimus domino meo: Non potest puer relinquere patrem suum: si enim illum dimiserit, morietur.</p>
 <p><a name="023">23</a> Et dixisti servis tuis: Nisi venerit frater vester minimus vobiscum, non videbitis amplius faciem meam.</p>
 <p><a name="024">24</a> Cum ergo ascendissemus ad famulum tuum patrem nostrum, narravimus ei omnia quæ locutus est dominus meus.</p>
 <p><a name="025">25</a> Et dixit pater noster: Revertimini, et emite nobis parum tritici.</p>
 <p><a name="026">26</a> Cui diximus: Ire non possumus: si frater noster minimus descenderit nobiscum, proficiscemur simul: alioquin illo absente, non audemus videre faciem viri.</p>
 <p><a name="027">27</a> Ad quæ ille respondit: Vos scitis quod duos genuerit mihi uxor mea.</p>
 <p><a name="028">28</a> Egressus est unus, et dixistis: Bestia devoravit eum: et hucusque non comparet.</p>
 <p><a name="029">29</a> Si tuleritis et istum, et aliquid ei in via contigerit, deducetis canos meos cum mrore ad inferos.</p>
 <p><a name="030">30</a> Igitur si intravero ad servum tuum patrem nostrum, et puer defuerit (cum anima illius ex hujus anima pendeat),</p>
 <p><a name="031">31</a> videritque eum non esse nobiscum, morietur, et deducent famuli tui canos ejus cum dolore ad inferos.</p>
 <p><a name="032">32</a> Ego proprie servus tuus sim qui in meam hunc recepi fidem, et spopondi dicens: Nisi reduxero eum, peccati reus ero in patrem meum omni tempore.</p>
 <p><a name="033">33</a> Manebo itaque servus tuus pro puero in ministerio domini mei, et puer ascendat cum fratribus suis.</p>
 <p><a name="034">34</a> Non enim possum redire ad patrem meum, absente puero: ne calamitatis, quæ oppressura est patrem meum, testis assistam.</p>
 <p></p><hr>
 <center>
 <a href="gen045.htm">Next: Genesis Chapter 45</a></center>
 </body>