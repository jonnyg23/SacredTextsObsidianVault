<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze032.htm">Polyglot</a> 
 <a href="../kjv/eze032.htm">KJV</a> 
 <a href="../sep/eze032.htm">Sep</a> 
 <a href="../tan/eze032.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze031.htm">Previous</a> 
 <a href="eze033.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 32</h3><p><a name="001">1</a> Et factum est, duodecimo anno, in mense duodecimo, in una mensis: factum est verbum Domini ad me, dicens:</p>
 <p><a name="002">2</a> Fili hominis, assume lamentum super Pharaonem regem Ægypti, et dices ad eum: [Leoni gentium assimilatus es,<br> et draconi qui est in mari:<br> et ventilabas cornu in fluminibus tuis,<br> et conturbabas aquas pedibus tuis,<br> et conculcabas flumina earum.<br></p>
 <p><a name="003">3</a> Propterea hæc dicit Dominus Deus:<br> Expandam super te rete meum in multitudine populorum multorum,<br> et extraham te in sagena mea.<br></p>
 <p><a name="004">4</a> Et projiciam te in terram;<br> super faciem agri abjiciam te:<br> et habitare faciam super te omnia volatilia cæli,<br> et saturabo de te bestias universæ terræ.<br></p>
 <p><a name="005">5</a> Et dabo carnes tuas super montes,<br> et implebo colles tuos sanie tua.<br></p>
 <p><a name="006">6</a> Et irrigabo terram ftore sanguinis tui super montes,<br> et valles implebuntur ex te.<br></p>
 <p><a name="007">7</a> Et operiam, cum extinctus fueris, cælum,<br> et nigrescere faciam stellas ejus:<br> solem nube tegam,<br> et luna non dabit lumen suum.<br></p>
 <p><a name="008">8</a> Omnia luminaria cæli mrere faciam super te,<br> et dabo tenebras super terram tuam,<br> dicit Dominus Deus,<br> cum ceciderint vulnerati tui in medio terræ,<br> ait Dominus Deus.<br></p>
 <p><a name="009">9</a> Et irritabo cor populorum multorum,<br> cum induxero contritionem tuam in gentibus super terras quas nescis.<br></p>
 <p><a name="010">10</a> Et stupescere faciam super te populos multos,<br> et reges eorum horrore nimio formidabunt super te,<br> cum volare cperit gladius meus super facies eorum:<br> et obstupescent repente singuli pro anima sua in die ruinæ tuæ.<br></p>
 <p><a name="011">11</a> Quia hæc dicit Dominus Deus:<br> Gladius regis Babylonis veniet tibi.<br></p>
 <p><a name="012">12</a> In gladiis fortium dejiciam multitudinem tuam:<br> inexpugnabiles omnes gentes hæ,<br> et vastabunt superbiam Ægypti,<br> et dissipabitur multitudo ejus.<br></p>
 <p><a name="013">13</a> Et perdam omnia jumenta ejus,<br> quæ erant super aquas plurimas:<br> et non conturbabit eas pes hominis ultra,<br> neque ungula jumentorum turbabit eas.<br></p>
 <p><a name="014">14</a> Tunc purissimas reddam aquas eorum,<br> et flumina eorum quasi oleum adducam,<br> ait Dominus Deus,<br></p>
 <p><a name="015">15</a> cum dedero terram Ægypti desolatam:<br> deseretur autem terra a plenitudine sua<br> quando percussero omnes habitatores ejus:<br> et scient quia ego Dominus.<br></p>
 <p><a name="016">16</a> Planctus est, et plangent eum:<br> filiæ gentium plangent eum:<br> super Ægyptum et super multitudinem ejus plangent eum,<br> ait Dominus Deus.]<br>
 </p>
 <p><a name="017">17</a> Et factum est in duodecimo anno, in quintadecima mensis: factum est verbum Domini ad me, dicens:</p>
 <p><a name="018">18</a> [Fili hominis, cane lugubre super multitudinem Ægypti:<br> et detrahe eam ipsam, et filias gentium robustarum, ad terram ultimam,<br> cum his qui descendunt in lacum.<br></p>
 <p><a name="019">19</a> Quo pulchrior es?<br> descende, et dormi cum incircumcisis.<br></p>
 <p><a name="020">20</a> In medio interfectorum gladio cadent;<br> gladius datus est:<br> attraxerunt eam et omnes populos ejus.<br></p>
 <p><a name="021">21</a> Loquentur ei potentissimi robustorum de medio inferni,<br> qui cum auxiliatoribus ejus descenderunt,<br> et dormierunt incircumcisi interfecti gladio.<br></p>
 <p><a name="022">22</a> Ibi Assur, et omnis multitudo ejus:<br> in circuitu illius sepulchra ejus,<br> omnes interfecti, et qui ceciderunt gladio.<br></p>
 <p><a name="023">23</a> Quorum data sunt sepulchra in novissimis laci,<br> et facta est multitudo ejus per gyrum sepulchri ejus:<br> universi interfecti, cadentesque gladio,<br> qui dederant quondam formidinem in terra viventium.<br></p>
 <p><a name="024">24</a> Ibi Ælam, et omnis multitudo ejus per gyrum sepulchri sui:<br> omnes hi interfecti, ruentesque gladio,<br> qui descenderunt incircumcisi ad terram ultimam;<br> qui posuerunt terrorem suum in terra viventium,<br> et portaverunt ignominiam suam cum his qui descendunt in lacum.<br></p>
 <p><a name="025">25</a> In medio interfectorum<br> posuerunt cubile ejus in universis populis ejus:<br> in circuitu ejus sepulchrum illius:<br> omnes hi incircumcisi, interfectique gladio.<br> Dederunt enim terrorem suum in terra viventium,<br> et portaverunt ignominiam suam cum his qui descendunt in lacum:<br> in medio interfectorum positi sunt.<br></p>
 <p><a name="026">26</a> Ibi Mosoch et Thubal, et omnis multitudo ejus:<br> in circuitu ejus sepulchra illius:<br> omnes hi incircumcisi, interfectique et cadentes gladio,<br> quia dederunt formidinem suam in terra viventium.<br></p>
 <p><a name="027">27</a> Et non dormient cum fortibus,<br> cadentibusque, et incircumcisis,<br> qui descenderunt ad infernum cum armis suis,<br> et posuerunt gladios suos sub capitibus suis,<br> et fuerunt iniquitates eorum in ossibus eorum:<br> quia terror fortium facti sunt in terra viventium.<br></p>
 <p><a name="028">28</a> Et tu ergo in medio incircumcisorum contereris,<br> et dormies cum interfectis gladio.<br></p>
 <p><a name="029">29</a> Ibi Idumæa, et reges ejus, et omnes duces ejus,<br> qui dati sunt cum exercitu suo cum interfectis gladio,<br> et qui cum incircumcisis dormierunt,<br> et cum his qui descendunt in lacum.<br></p>
 <p><a name="030">30</a> Ibi principes aquilonis omnes, et universi venatores,<br> qui deducti sunt cum interfectis, paventes,<br> et in sua fortitudine confusi:<br> qui dormierunt incircumcisi<br> cum interfectis gladio,<br> et portaverunt confusionem suam<br> cum his qui descendunt in lacum.<br></p>
 <p><a name="031">31</a> Vidit eos Pharao, et consolatus est<br> super universa multitudine sua,<br> quæ interfecta est gladio:<br> Pharao, et omnis exercitus ejus,<br> ait Dominus Deus.<br></p>
 <p><a name="032">32</a> Quia dedi terrorem meum in terra viventium,<br> et dormivit in medio incircumcisorum cum interfectis gladio:<br> Pharao, et omnis multitudo ejus,<br> ait Dominus Deus.]</p>
 <p></p><hr>
 <center>
 <a href="eze033.htm">Next: Ezekiel Chapter 33</a></center>
 </body>