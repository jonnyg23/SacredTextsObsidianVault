<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu032.htm">Polyglot</a> 
 <a href="../kjv/deu032.htm">KJV</a> 
 <a href="../sep/deu032.htm">Sep</a> 
 <a href="../tan/deu032.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu031.htm">Previous</a> 
 <a href="deu033.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 32</h3><p><a name="001">1</a> [Audite, cæli, quæ loquor:<br> audiat terra verba oris mei.<br></p>
 <p><a name="002">2</a> Concrescat ut pluvia doctrina mea,<br> fluat ut ros eloquium meum,<br> quasi imber super herbam,<br> et quasi stillæ super gramina.<br></p>
 <p><a name="003">3</a> Quia nomen Domini invocabo:<br> date magnificentiam Deo nostro.]<br>
 </p>
 <p><a name="004">4</a> [Dei perfecta sunt opera,<br> et omnes viæ ejus judicia:<br> Deus fidelis, et absque ulla iniquitate,<br> justus et rectus.<br></p>
 <p><a name="005">5</a> Peccaverunt ei, et non filii ejus in sordibus:<br> generatio prava atque perversa.<br></p>
 <p><a name="006">6</a> Hæccine reddis Domino,<br> popule stulte et insipiens?<br> numquid non ipse est pater tuus,<br> qui possedit te, et fecit, et creavit te?<br></p>
 <p><a name="007">7</a> Memento dierum antiquorum, cogita generationes singulas:<br> interroga patrem tuum,<br> et annuntiabit tibi:<br> majores tuos, et dicent tibi.<br></p>
 <p><a name="008">8</a> Quando dividebat Altissimus gentes,<br> quando separabat filios Adam,<br> constituit terminos populorum<br> juxta numerum filiorum Israël.<br></p>
 <p><a name="009">9</a> Pars autem Domini, populus ejus:<br> Jacob funiculus hæreditatis ejus.<br></p>
 <p><a name="010">10</a> Invenit eum in terra deserta,<br> in loco horroris, et vastæ solitudinis:<br> circumduxit eum, et docuit:<br> et custodivit quasi pupillam oculi sui.<br></p>
 <p><a name="011">11</a> Sicut aquila provocans ad volandum pullos suos,<br> et super eos volitans,<br> expandit alas suas, et assumpsit eum,<br> atque portavit in humeris suis.<br></p>
 <p><a name="012">12</a> Dominus solus dux ejus fuit,<br> et non erat cum eo deus alienus:<br></p>
 <p><a name="013">13</a> constituit eum super excelsam terram,<br> ut comederet fructus agrorum:<br> ut sugeret mel de petra,<br> oleumque de saxo durissimo;<br></p>
 <p><a name="014">14</a> butyrum de armento, et lac de ovibus<br> cum adipe agnorum,<br> et arietum filiorum Basan: et hircos<br> cum medulla tritici,<br> et sanguinem uvæ biberet meracissimum.]<br>
 </p>
 <p><a name="015">15</a> [Incrassatus est dilectus, et recalcitravit:<br> incrassatus, impinguatus, dilatatus,<br> dereliquit Deum factorem suum,<br> et recessit a Deo salutari suo.<br></p>
 <p><a name="016">16</a> Provocaverunt eum in diis alienis,<br> et in abominationibus ad iracundiam concitaverunt.<br></p>
 <p><a name="017">17</a> Immolaverunt dæmoniis et non Deo,<br> diis quos ignorabant:<br> novi recentesque venerunt,<br> quos non coluerunt patres eorum:<br></p>
 <p><a name="018">18</a> Deum qui te genuit dereliquisti,<br> et oblitus es Domini creatoris tui.]<br>
 </p>
 <p><a name="019">19</a> [Vidit Dominus, et ad iracundiam concitatus est:<br> quia provocaverunt eum filii sui et filiæ.<br></p>
 <p><a name="020">20</a> Et ait: Abscondam faciem meam ab eis,<br> et considerabo novissima eorum:<br> generatio enim perversa est,<br> et infideles filii.<br></p>
 <p><a name="021">21</a> Ipsi me provocaverunt in eo qui non erat Deus,<br> et irritaverunt in vanitatibus suis:<br> et ego provocabo eos in eo qui non est populus,<br> et in gente stulta irritabo illos.<br></p>
 <p><a name="022">22</a> Ignis succensus est in furore meo,<br> et ardebit usque ad inferni novissima:<br> devorabitque terram cum germine suo,<br> et montium fundamenta comburet.<br></p>
 <p><a name="023">23</a> Congregabo super eos mala,<br> et sagittas meas complebo in eis.<br></p>
 <p><a name="024">24</a> Consumentur fame,<br> et devorabunt eos aves morsu amarissimo:<br> dentes bestiarum immittam in eos,<br> cum furore trahentium super terram, atque serpentium.<br></p>
 <p><a name="025">25</a> Foris vastabit eos gladius,<br> et intus pavor,<br> juvenem simul ac virginem,<br> lactentem cum homine sene.]<br>
 </p>
 <p><a name="026">26</a> [Dixi: Ubinam sunt?<br> cessare faciam ex hominibus memoriam eorum.<br></p>
 <p><a name="027">27</a> Sed propter iram inimicorum distuli:<br> ne forte superbirent hostes eorum,<br> et dicerent: Manus nostra excelsa,<br> et non Dominus, fecit hæc omnia.<br></p>
 <p><a name="028">28</a> Gens absque consilio est,<br> et sine prudentia.<br></p>
 <p><a name="029">29</a> Utinam saperent, et intelligerent,<br> ac novissima providerent.<br></p>
 <p><a name="030">30</a> Quomodo persequatur unus mille,<br> et duo fugent decem millia?<br> nonne ideo, quia Deus suus vendidit eos,<br> et Dominus conclusit illos?<br></p>
 <p><a name="031">31</a> Non enim est Deus noster ut dii eorum:<br> et inimici nostri sunt judices.<br></p>
 <p><a name="032">32</a> De vinea Sodomorum, vinea eorum,<br> et de suburbanis Gomorrhæ:<br> uva eorum, uva fellis,<br> et botri amarissimi.<br></p>
 <p><a name="033">33</a> Fel draconum vinum eorum,<br> et venenum aspidum insanabile.<br></p>
 <p><a name="034">34</a> Nonne hæc condita sunt apud me,<br> et signata in thesauris meis?<br></p>
 <p><a name="035">35</a> Mea est ultio, et ego retribuam in tempore,<br> ut labatur pes eorum:<br> juxta est dies perditionis,<br> et adesse festinant tempora.<br></p>
 <p><a name="036">36</a> Judicabit Dominus populum suum,<br> et in servis suis miserebitur:<br> videbit quod infirmata sit manus,<br> et clausi quoque defecerunt,<br> residuique consumpti sunt.]<br>
 </p>
 <p><a name="037">37</a> [Et dicet: Ubi sunt dii eorum,<br> in quibus habebant fiduciam?<br></p>
 <p><a name="038">38</a> de quorum victimis comedebant adipes,<br> et bibebant vinum libaminum:<br> surgant, et opitulentur vobis,<br> et in necessitate vos protegant.<br></p>
 <p><a name="039">39</a> Videte quod ego sim solus,<br> et non sit alius deus præter me:<br> ego occidam, et ego vivere faciam:<br> percutiam, et ego sanabo,<br> et non est qui de manu mea possit eruere.<br></p>
 <p><a name="040">40</a> Levabo ad cælum manum meam,<br> et dicam: Vivo ego in æternum.<br></p>
 <p><a name="041">41</a> Si acuero ut fulgur gladium meum,<br> et arripuerit judicium manus mea:<br> reddam ultionem hostibus meis,<br> et his qui oderunt me retribuam.<br></p>
 <p><a name="042">42</a> Inebriabo sagittas meas sanguine,<br> et gladius meus devorabit carnes;<br> de cruore occisorum, de captivitate,<br> nudati inimicorum capitis.<br></p>
 <p><a name="043">43</a> Laudate, gentes, populum ejus,<br> quia sanguinem servorum suorum ulciscetur:<br> et vindictam retribuet in hostes eorum,<br> et propitius erit terræ populi sui.]<br>
 </p>
 <p><a name="044">44</a> Venit ergo Moyses, et locutus est omnia verba cantici hujus in auribus populi, ipse et Josue filius Nun.</p>
 <p><a name="045">45</a> Complevitque omnes sermones istos, loquens ad universum Israël,</p>
 <p><a name="046">46</a> et dixit ad eos: Ponite corda vestra in omnia verba, quæ ego testificor vobis hodie: ut mandetis ea filiis vestris custodire et facere, et implere universa quæ scripta sunt legis hujus:</p>
 <p><a name="047">47</a> quia non incassum præcepta sunt vobis, sed ut singuli in eis viverent: quæ facientes longo perseveretis tempore in terra, ad quam, Jordane transmisso, ingredimini possidendam.</p>
 <p><a name="048">48</a> Locutusque est Dominus ad Moysen in eadem die, dicens:</p>
 <p><a name="049">49</a> Ascende in montem istum Abarim, id est, transitum, in montem Nebo, qui est in terra Moab contra Jericho: et vide terram Chanaan, quam ego tradam filiis Israël obtinendam, et morere in monte.</p>
 <p><a name="050">50</a> Quem conscendens jungeris populis tuis, sicut mortuus est Aaron frater tuus in monte Hor, et appositus populis suis:</p>
 <p><a name="051">51</a> quia prævaricati estis contra me in medio filiorum Israël ad aquas contradictionis in Cades deserti Sin: et non sanctificastis me inter filios Israël.</p>
 <p><a name="052">52</a> E contra videbis terram, et non ingredieris in eam, quam ego dabo filiis Israël.</p>
 <p></p><hr>
 <center>
 <a href="deu033.htm">Next: Deuteronomy Chapter 33</a></center>
 </body>