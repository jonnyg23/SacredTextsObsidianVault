<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar004.htm">Polyglot</a> 
 <a href="../gnt/mar004.htm">GNT</a> 
 <a href="../kjv/mar004.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar003.htm">Previous</a> 
 <a href="mar005.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 4</h3><p><a name="001">1</a> Et iterum cpit docere ad mare: et congregata est ad eum turba multa, ita ut navim ascendens sederet in mari, et omnis turba circa mare super terram erat:</p>
 <p><a name="002">2</a> et docebat eos in parabolis multa, et dicebat illis in doctrina sua:</p>
 <p><a name="003">3</a> Audite: ecce exiit seminans ad seminandum.</p>
 <p><a name="004">4</a> Et dum seminat, aliud cecidit circa viam, et venerunt volucres cæli, et comederunt illud.</p>
 <p><a name="005">5</a> Aliud vero cecidit super petrosa, ubi non habuit terram multam: et statim exortum est, quoniam non habebat altitudinem terræ:</p>
 <p><a name="006">6</a> et quando exortus est sol, exæstuavit: et eo quod non habebat radicem, exaruit.</p>
 <p><a name="007">7</a> Et aliud cecidit in spinas: et ascenderunt spinæ, et suffocaverunt illud, et fructum non dedit.</p>
 <p><a name="008">8</a> Et aliud cecidit in terram bonam: et dabat fructum ascendentem et crescentem, et afferebat unum triginta, unum sexaginta, et unum centum.</p>
 <p><a name="009">9</a> Et dicebat: Qui habet aures audiendi, audiat.</p>
 <p><a name="010">10</a> Et cum esset singularis, interrogaverunt eum hi qui cum eo erant duodecim, parabolam.</p>
 <p><a name="011">11</a> Et dicebat eis: Vobis datum est nosse mysterium regni Dei: illis autem, qui foris sunt, in parabolis omnia fiunt:</p>
 <p><a name="012">12</a> ut videntes videant, et non videant: et audientes audiant, et non intelligant: nequando convertantur, et dimittantur eis peccata.<br>
 </p>
 <p><a name="013">13</a> Et ait illis: Nescitis parabolam hanc? Et quomodo omnes parabolas cognoscetis?</p>
 <p><a name="014">14</a> Qui seminat, verbum seminat.</p>
 <p><a name="015">15</a> Hi autem sunt, qui circa viam, ubi seminatur verbum, et cum audierint, confestim venit Satanas, et aufert verbum, quod seminatum est in cordibus eorum.</p>
 <p><a name="016">16</a> Et hi sunt similiter, qui super petrosa seminantur: qui cum audierint verbum, statim cum gaudio accipiunt illud:</p>
 <p><a name="017">17</a> et non habent radicem in se, sed temporales sunt: deinde orta tribulatione et persecutione propter verbum, confestim scandalizantur.</p>
 <p><a name="018">18</a> Et alii sunt qui in spinas seminantur: hi sunt qui verbum audiunt,</p>
 <p><a name="019">19</a> et ærumnæ sæculi, et deceptio divitiarum, et circa reliqua concupiscentiæ introëuntes suffocant verbum, et sine fructu efficitur.</p>
 <p><a name="020">20</a> Et hi sunt qui super terram bonam seminati sunt, qui audiunt verbum, et suscipiunt, et fructificant, unum triginta, unum sexaginta, et unum centum.<br>
 </p>
 <p><a name="021">21</a> Et dicebat illis: Numquid venit lucerna ut sub modo ponatur, aut sub lecto? nonne ut super candelabrum ponatur?</p>
 <p><a name="022">22</a> Non est enim aliquid absconditum, quod non manifestetur: nec factum est occultum, sed ut in palam veniat.</p>
 <p><a name="023">23</a> Si quis habet aures audiendi, audiat.</p>
 <p><a name="024">24</a> Et dicebat illis: Videte quid audiatis. In qua mensura mensi fueritis, remetietur vobis, et adjicietur vobis.</p>
 <p><a name="025">25</a> Qui enim habet, dabitur illi: et qui non habet, etiam quod habet auferetur ab eo.<br>
 </p>
 <p><a name="026">26</a> Et dicebat: Sic est regnum Dei, quemadmodum si homo jaciat sementem in terram,</p>
 <p><a name="027">27</a> et dormiat, et exsurgat nocte et die, et semen germinet, et increscat dum nescit ille.</p>
 <p><a name="028">28</a> Ultro enim terra fructificat, primum herbam, deinde spicam, deinde plenum frumentum in spica.</p>
 <p><a name="029">29</a> Et cum produxerit fructus, statim mittit falcem, quoniam adsit messis.</p>
 <p><a name="030">30</a> Et dicebat: Cui assimilabimus regnum Dei? aut cui parabolæ comparabimus illud?</p>
 <p><a name="031">31</a> Sicut granum sinapis, quod cum seminatum fuerit in terra, minus est omnibus seminibus, quæ sunt in terra:</p>
 <p><a name="032">32</a> et cum seminatum fuerit, ascendit, et fit majus omnibus oleribus, et facit ramos magnos, ita ut possint sub umbra ejus aves cæli habitare.</p>
 <p><a name="033">33</a> Et talibus multis parabolis loquebatur eis verbum, prout poterant audire:</p>
 <p><a name="034">34</a> sine parabola autem non loquebatur eis: seorsum autem discipulis suis disserebat omnia.<br>
 </p>
 <p><a name="035">35</a> Et ait illis in illa die, cum sero esset factum: Transeamus contra.</p>
 <p><a name="036">36</a> Et dimittentes turbam, assumunt eum ita ut erat in navi: et aliæ naves erant cum illo.</p>
 <p><a name="037">37</a> Et facta est procella magna venti, et fluctus mittebat in navim, ita ut impleretur navis.</p>
 <p><a name="038">38</a> Et erat ipse in puppi super cervical dormiens: et excitant eum, et dicunt illi: Magister, non ad te pertinet, quia perimus?</p>
 <p><a name="039">39</a> Et exsurgens comminatus est vento, et dixit mari: Tace, obmutesce. Et cessavit ventus: et facta est tranquillitas magna.</p>
 <p><a name="040">40</a> Et ait illis: Quid timidi estis? necdum habetis fidem? et timuerunt timore magno, et dicebant ad alterutrum: Quis, putas, est iste, quia et ventus et mare obediunt ei?</p>
 <p></p><hr>
 <center>
 <a href="mar005.htm">Next: Mark Chapter 5</a></center>
 </body>