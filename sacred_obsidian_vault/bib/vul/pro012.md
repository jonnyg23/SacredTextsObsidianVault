<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro012.htm">Polyglot</a> 
 <a href="../kjv/pro012.htm">KJV</a> 
 <a href="../sep/pro012.htm">Sep</a> 
 <a href="../tan/pro012.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro011.htm">Previous</a> 
 <a href="pro013.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 12</h3><p><a name="001">1</a> [Qui diligit disciplinam diligit scientiam;<br> qui autem odit increpationes insipiens est.<br></p>
 <p><a name="002">2</a> Qui bonus est hauriet gratiam a Domino;<br> qui autem confidit in cogitationibus suis impie agit.<br></p>
 <p><a name="003">3</a> Non roborabitur homo ex impietate,<br> et radix justorum non commovebitur.<br></p>
 <p><a name="004">4</a> Mulier diligens corona est viro suo;<br> et putredo in ossibus ejus, quæ confusione res dignas gerit.<br></p>
 <p><a name="005">5</a> Cogitationes justorum judicia,<br> et consilia impiorum fraudulenta.<br></p>
 <p><a name="006">6</a> Verba impiorum insidiantur sanguini;<br> os justorum liberabit eos.<br></p>
 <p><a name="007">7</a> Verte impios, et non erunt;<br> domus autem justorum permanebit.<br></p>
 <p><a name="008">8</a> Doctrina sua noscetur vir;<br> qui autem vanus et excors est patebit contemptui.<br></p>
 <p><a name="009">9</a> Melior est pauper et sufficiens sibi<br> quam gloriosus et indigens pane.<br></p>
 <p><a name="010">10</a> Novit justus jumentorum suorum animas;<br> viscera autem impiorum crudelia.<br></p>
 <p><a name="011">11</a> Qui operatur terram suam satiabitur panibus;<br> qui autem sectatur otium stultissimus est.<br> Qui suavis est in vini demorationibus,<br> in suis munitionibus relinquit contumeliam.<br></p>
 <p><a name="012">12</a> Desiderium impii munimentum est pessimorum;<br> radix autem justorum proficiet.]<br>
 </p>
 <p><a name="013">13</a> [Propter peccata labiorum ruina proximat malo;<br> effugiet autem justus de angustia.<br></p>
 <p><a name="014">14</a> De fructu oris sui unusquisque replebitur bonis,<br> et juxta opera manuum suarum retribuetur ei.<br></p>
 <p><a name="015">15</a> Via stulti recta in oculis ejus;<br> qui autem sapiens est audit consilia.<br></p>
 <p><a name="016">16</a> Fatuus statim indicat iram suam;<br> qui autem dissimulat injuriam callidus est.<br></p>
 <p><a name="017">17</a> Qui quod novit loquitur, index justitiæ est;<br> qui autem mentitur, testis est fraudulentus.<br></p>
 <p><a name="018">18</a> Est qui promittit, et quasi gladio pungitur conscientiæ:<br> lingua autem sapientium sanitas est.<br></p>
 <p><a name="019">19</a> Labium veritatis firmum erit in perpetuum;<br> qui autem testis est repentinus, concinnat linguam mendacii.<br></p>
 <p><a name="020">20</a> Dolus in corde cogitantium mala;<br> qui autem pacis ineunt consilia, sequitur eos gaudium.<br></p>
 <p><a name="021">21</a> Non contristabit justum quidquid ei acciderit:<br> impii autem replebuntur malo.<br></p>
 <p><a name="022">22</a> Abominatio est Domino labia mendacia;<br> qui autem fideliter agunt placent ei.<br></p>
 <p><a name="023">23</a> Homo versatus celat scientiam,<br> et cor insipientium provocat stultitiam.]<br>
 </p>
 <p><a name="024">24</a> [Manus fortium dominabitur;<br> quæ autem remissa est, tributis serviet.<br></p>
 <p><a name="025">25</a> Mror in corde viri humiliabit illum,<br> et sermone bono lætificabitur.<br></p>
 <p><a name="026">26</a> Qui negligit damnum propter amicum, justus est;<br> iter autem impiorum decipiet eos.<br></p>
 <p><a name="027">27</a> Non inveniet fraudulentus lucrum,<br> et substantia hominis erit auri pretium.<br></p>
 <p><a name="028">28</a> In semita justitiæ vita;<br> iter autem devium ducit ad mortem.]</p>
 <p></p><hr>
 <center>
 <a href="pro013.htm">Next: Proverbs Chapter 13</a></center>
 </body>