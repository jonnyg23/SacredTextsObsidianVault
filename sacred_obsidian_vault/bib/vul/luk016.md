<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk016.htm">Polyglot</a> 
 <a href="../gnt/luk016.htm">GNT</a> 
 <a href="../kjv/luk016.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk015.htm">Previous</a> 
 <a href="luk017.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 16</h3><p><a name="001">1</a> Dicebat autem et ad discipulos suos: Homo quidam erat dives, qui habebat villicum: et hic diffamatus est apud illum quasi dissipasset bona ipsius.</p>
 <p><a name="002">2</a> Et vocavit illum, et ait illi: Quid hoc audio de te? redde rationem villicationis tuæ: jam enim non poteris villicare.</p>
 <p><a name="003">3</a> Ait autem villicus intra se: Quid faciam, quia dominus meus aufert a me villicationem? Fodere non valeo, mendicare erubesco.</p>
 <p><a name="004">4</a> Scio quid faciam, ut, cum amotus fuero a villicatione, recipiant me in domos suas.</p>
 <p><a name="005">5</a> Convocatis itaque singulis debitoribus domini sui, dicebat primo: Quantum debes domino meo?</p>
 <p><a name="006">6</a> At ille dixit: Centum cados olei. Dixitque illi: Accipe cautionem tuam: et sede cito, scribe quinquaginta.</p>
 <p><a name="007">7</a> Deinde alii dixit: Tu vero quantum debes? Qui ait: Centum coros tritici. Ait illi: Accipe litteras tuas, et scribe octoginta.</p>
 <p><a name="008">8</a> Et laudavit dominus villicum iniquitatis, quia prudenter fecisset: quia filii hujus sæculi prudentiores filiis lucis in generatione sua sunt.</p>
 <p><a name="009">9</a> Et ego vobis dico: facite vobis amicos de mammona iniquitatis: ut, cum defeceritis, recipiant vos in æterna tabernacula.</p>
 <p><a name="010">10</a> Qui fidelis est in minimo, et in majori fidelis est: et qui in modico iniquus est, et in majori iniquus est.</p>
 <p><a name="011">11</a> Si ergo in iniquo mammona fideles non fuistis quod verum est, quis credet vobis?</p>
 <p><a name="012">12</a> Et si in alieno fideles non fuistis, quod vestrum est, quis dabit vobis?</p>
 <p><a name="013">13</a> Nemo servus potest duobus dominis servire: aut enim unum odiet, et alterum diliget: aut uni adhærebit, et alterum contemnet. Non potestis Deo servire et mammonæ.<br>
 </p>
 <p><a name="014">14</a> Audiebant autem omnia hæc pharisæi, qui erant avari: et deridebant illum.</p>
 <p><a name="015">15</a> Et ait illis: Vos estis qui justificatis vos coram hominibus: Deus autem novit corda vestra: quia quod hominibus altum est, abominatio est ante Deum.</p>
 <p><a name="016">16</a> Lex et prophetæ usque ad Joannem: ex eo regnum Dei evangelizatur, et omnis in illud vim facit.</p>
 <p><a name="017">17</a> Facilius est autem cælum et terram præterire, quam de lege unum apicem cadere.</p>
 <p><a name="018">18</a> Omnis qui dimittit uxorem suam et alteram ducit, mchatur: et qui dimissam a viro ducit, mchatur.<br>
 </p>
 <p><a name="019">19</a> Homo quidam erat dives, qui induebatur purpura et bysso, et epulabatur quotidie splendide.</p>
 <p><a name="020">20</a> Et erat quidam mendicus, nomine Lazarus, qui jacebat ad januam ejus, ulceribus plenus,</p>
 <p><a name="021">21</a> cupiens saturari de micis quæ cadebant de mensa divitis, et nemo illi dabat: sed et canes veniebant, et lingebant ulcera ejus.</p>
 <p><a name="022">22</a> Factum est autem ut moreretur mendicus, et portaretur ab angelis in sinum Abrahæ. Mortuus est autem et dives, et sepultus est in inferno.</p>
 <p><a name="023">23</a> Elevans autem oculos suos, cum esset in tormentis, vidit Abraham a longe, et Lazarum in sinu ejus:</p>
 <p><a name="024">24</a> et ipse clamans dixit: Pater Abraham, miserere mei, et mitte Lazarum ut intingat extremum digiti sui in aquam, ut refrigeret linguam meam, quia crucior in hac flamma.</p>
 <p><a name="025">25</a> Et dixit illi Abraham: Fili, recordare quia recepisti bona in vita tua, et Lazarus similiter mala: nunc autem hic consolatur, tu vero cruciaris:</p>
 <p><a name="026">26</a> et in his omnibus inter nos et vos chaos magnum firmatum est: ut hi qui volunt hinc transire ad vos, non possint, neque inde huc transmeare.</p>
 <p><a name="027">27</a> Et ait: Rogo ergo te, pater, ut mittas eum in domum patris mei:</p>
 <p><a name="028">28</a> habeo enim quinque fratres: ut testetur illis, ne et ipsi veniant in hunc locum tormentorum.</p>
 <p><a name="029">29</a> Et ait illi Abraham: Habent Moysen et prophetas: audiant illos.</p>
 <p><a name="030">30</a> At ille dixit: Non, pater Abraham: sed si quis ex mortuis ierit ad eos, pnitentiam agent.</p>
 <p><a name="031">31</a> Ait autem illi: Si Moysen et prophetas non audiunt, neque si quis ex mortuis resurrexerit, credent.</p>
 <p></p><hr>
 <center>
 <a href="luk017.htm">Next: Luke Chapter 17</a></center>
 </body>