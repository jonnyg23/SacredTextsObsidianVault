<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk010.htm">Polyglot</a> 
 <a href="../gnt/luk010.htm">GNT</a> 
 <a href="../kjv/luk010.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk009.htm">Previous</a> 
 <a href="luk011.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 10</h3><p><a name="001">1</a> Post hæc autem designavit Dominus et alios septuaginta duos: et misit illos binos ante faciem suam in omnem civitatem et locum, quo erat ipse venturus.</p>
 <p><a name="002">2</a> Et dicebat illis: Messis quidem multa, operarii autem pauci. Rogate ergo dominum messis ut mittat operarios in messem suam.</p>
 <p><a name="003">3</a> Ite: ecce ego mitto vos sicut agnos inter lupos.</p>
 <p><a name="004">4</a> Nolite portare sacculum, neque peram, neque calceamenta, et neminem per viam salutaveritis.</p>
 <p><a name="005">5</a> In quamcumque domum intraveritis, primum dicite: Pax huic domui:</p>
 <p><a name="006">6</a> et si ibi fuerit filius pacis, requiescet super illum pax vestra: sin autem, ad vos revertetur.</p>
 <p><a name="007">7</a> In eadem autem domo manete, edentes et bibentes quæ apud illos sunt: dignus est enim operarius mercede sua. Nolite transire de domo in domum.</p>
 <p><a name="008">8</a> Et in quamcumque civitatem intraveritis, et susceperint vos, manducate quæ apponuntur vobis:</p>
 <p><a name="009">9</a> et curate infirmos, qui in illa sunt, et dicite illis: Appropinquavit in vos regnum Dei.</p>
 <p><a name="010">10</a> In quamcumque autem civitatem intraveritis, et non susceperint vos, exeuntes in plateas ejus, dicite:</p>
 <p><a name="011">11</a> Etiam pulverem, qui adhæsit nobis de civitate vestra, extergimus in vos: tamen hoc scitote, quia appropinquavit regnum Dei.</p>
 <p><a name="012">12</a> Dico vobis, quia Sodomis in die illa remissius erit, quam illi civitati.<br>
 </p>
 <p><a name="013">13</a> Væ tibi Corozain! væ tibi Bethsaida! quia si in Tyro et Sidone factæ fuissent virtutes quæ factæ sunt in vobis, olim in cilicio et cinere sedentes pniterent.</p>
 <p><a name="014">14</a> Verumtamen Tyro et Sidoni remissius erit in judicio, quam vobis.</p>
 <p><a name="015">15</a> Et tu Capharnaum, usque ad cælum exaltata, usque ad infernum demergeris.</p>
 <p><a name="016">16</a> Qui vos audit, me audit: et qui vos spernit, me spernit. Qui autem me spernit, spernit eum qui misit me.<br>
 </p>
 <p><a name="017">17</a> Reversi sunt autem septuaginta duo cum gaudio, dicentes: Domine, etiam dæmonia subjiciuntur nobis in nomine tuo.</p>
 <p><a name="018">18</a> Et ait illis: Videbam Satanam sicut fulgor de cælo cadentem.</p>
 <p><a name="019">19</a> Ecce dedi vobis potestatem calcandi supra serpentes, et scorpiones, et super omnem virtutem inimici: et nihil vobis nocebit.</p>
 <p><a name="020">20</a> Verumtamen in hoc nolite gaudere quia spiritus vobis subjiciuntur: gaudete autem, quod nomina vestra scripta sunt in cælis.<br>
 </p>
 <p><a name="021">21</a> In ipsa hora exsultavit Spiritu Sancto, et dixit: Confiteor tibi Pater, Domine cæli et terræ, quod abscondisti hæc a sapientibus et prudentibus, et revelasti ea parvulis. Etiam Pater: quoniam sic placuit ante te.</p>
 <p><a name="022">22</a> Omnia mihi tradita sunt a Patre meo. Et nemo scit quis sit Filius, nisi Pater: et quis sit Pater, nisi Filius, et cui voluerit Filius revelare.</p>
 <p><a name="023">23</a> Et conversus ad discipulos suos, dixit: Beati oculi qui vident quæ vos videtis.</p>
 <p><a name="024">24</a> Dico enim vobis quod multi prophetæ et reges voluerunt videre quæ vos videtis, et non viderunt: et audire quæ auditis, et non audierunt.<br>
 </p>
 <p><a name="025">25</a> Et ecce quidam legisperitus surrexit tentans illum, et dicens: Magister, quid faciendo vitam æternam possidebo?</p>
 <p><a name="026">26</a> At ille dixit ad eum: In lege quid scriptum est? quomodo legis?</p>
 <p><a name="027">27</a> Ille respondens dixit: Diliges Dominum Deum tuum ex toto corde tuo, et ex tota anima tua, et ex omnibus virtutibus tuis, et ex omni mente tua: et proximum tuum sicut teipsum.</p>
 <p><a name="028">28</a> Dixitque illi: Recte respondisti: hoc fac, et vives.<br>
 </p>
 <p><a name="029">29</a> Ille autem volens justificare seipsum, dixit ad Jesum: Et quis est meus proximus?</p>
 <p><a name="030">30</a> Suscipiens autem Jesus, dixit: Homo quidam descendebat ab Jerusalem in Jericho, et incidit in latrones, qui etiam despoliaverunt eum: et plagis impositis abierunt semivivo relicto.</p>
 <p><a name="031">31</a> Accidit autem ut sacerdos quidam descenderet eadem via: et viso illo præterivit.</p>
 <p><a name="032">32</a> Similiter et Levita, cum esset secus locum, et videret eum, pertransiit.</p>
 <p><a name="033">33</a> Samaritanus autem quidam iter faciens, venit secus eum: et videns eum, misericordia motus est.</p>
 <p><a name="034">34</a> Et appropians alligavit vulnera ejus, infundens oleum et vinum: et imponens illum in jumentum suum, duxit in stabulum, et curam ejus egit.</p>
 <p><a name="035">35</a> Et altera die protulit duos denarios, et dedit stabulario, et ait: Curam illius habe: et quodcumque supererogaveris, ego cum rediero reddam tibi.</p>
 <p><a name="036">36</a> Quis horum trium videtur tibi proximus fuisse illi, qui incidit in latrones?</p>
 <p><a name="037">37</a> At ille dixit: Qui fecit misericordiam in illum. Et ait illi Jesus: Vade, et tu fac similiter.<br>
 </p>
 <p><a name="038">38</a> Factum est autem, dum irent, et ipse intravit in quoddam castellum: et mulier quædam, Martha nomine, excepit illum in domum suam,</p>
 <p><a name="039">39</a> et huic erat soror nomine Maria, quæ etiam sedens secus pedes Domini, audiebat verbum illius.</p>
 <p><a name="040">40</a> Martha autem satagebat circa frequens ministerium: quæ stetit, et ait: Domine, non est tibi curæ quod soror mea reliquit me solam ministrare? dic ergo illi ut me adjuvet.</p>
 <p><a name="041">41</a> Et respondens dixit illis Dominus: Martha, Martha, sollicita es, et turbaris erga plurima,</p>
 <p><a name="042">42</a> porro unum est necessarium. Maria optimam partem elegit, quæ non auferetur ab ea.</p>
 <p></p><hr>
 <center>
 <a href="luk011.htm">Next: Luke Chapter 11</a></center>
 </body>