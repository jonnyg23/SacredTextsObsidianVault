<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa064.htm">Polyglot</a> 
 <a href="../kjv/isa064.htm">KJV</a> 
 <a href="../sep/isa064.htm">Sep</a> 
 <a href="../tan/isa064.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa063.htm">Previous</a> 
 <a href="isa065.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 64</h3><p><a name="001">1</a> [Utinam dirumperes cælos, et descenderes;<br> a facie tua montes defluerent;<br></p>
 <p><a name="002">2</a> sicut exustio ignis tabescerent,<br> aquæ arderent igni:<br> ut notum fieret nomen tuum inimicis tuis;<br> a facie tua gentes turbarentur.<br></p>
 <p><a name="003">3</a> Cum feceris mirabilia, non sustinebimus;<br> descendisti, et a facie tua montes defluxerunt.<br></p>
 <p><a name="004">4</a> A sæculo non audierunt, neque auribus perceperunt;<br> oculus non vidit, Deus, absque te,<br> quæ præparasti exspectantibus te.<br></p>
 <p><a name="005">5</a> Occurristi lætanti, et facienti justitiam;<br> in viis tuis recordabuntur tui.<br> Ecce tu iratus es, et peccavimus;<br> in ipsis fuimus semper, et salvabimur.<br></p>
 <p><a name="006">6</a> Et facti sumus ut immundus omnes nos,<br> et quasi pannus menstruatæ universæ justitiæ nostræ;<br> et cecidimus quasi folium universi,<br> et iniquitates nostræ quasi ventus abstulerunt nos.<br></p>
 <p><a name="007">7</a> Non est qui invocet nomen tuum;<br> qui consurgat, et teneat te.<br> Abscondisti faciem tuam a nobis,<br> et allisisti nos in manu iniquitatis nostræ.<br></p>
 <p><a name="008">8</a> Et nunc, Domine, pater noster es tu,<br> nos vero lutum;<br> et fictor noster tu,<br> et opera manuum tuarum omnes nos.<br></p>
 <p><a name="009">9</a> Ne irascaris, Domine, satis,<br> et ne ultra memineris iniquitatis nostræ;<br> ecce, respice, populus tuus omnes nos.<br></p>
 <p><a name="010">10</a> Civitas Sancti tui facta est deserta,<br> Sion deserta facta est,<br> Jerusalem desolata est.<br></p>
 <p><a name="011">11</a> Domus sanctificationis nostræ et gloriæ nostræ,<br> ubi laudaverunt te patres nostri,<br> facta est in exustionem ignis,<br> et omnia desiderabilia nostra versa sunt in ruinas.<br></p>
 <p><a name="012">12</a> Numquid super his continebis te, Domine;<br> tacebis, et affliges nos vehementer?]</p>
 <p></p><hr>
 <center>
 <a href="isa065.htm">Next: Isaiah Chapter 65</a></center>
 </body>