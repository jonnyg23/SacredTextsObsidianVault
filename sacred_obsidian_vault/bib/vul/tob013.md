<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tob013.htm">Polyglot</a> 
 <a href="../apo/tob013.htm">Apo</a> 
 <a href="../sep/toa013.htm">Sep:ToA</a> 
 <a href="../sep/tos013.htm">Sep:ToS</a> 
 
 <br>
 <br><a href="tob.htm">Tobias Index</a><br>
  
 <a href="tob012.htm">Previous</a> 
 <a href="tob014.htm">Next</a> 
 </center>
 <hr>
 
 <h3 align="CENTER">Vulgate (Latin): Tobias Chapter 13</h3><p><a name="001">1</a> Aperiens autem Tobias senior os suum, benedixit Dominum, et dixit: [Magnus es, Domine, in æternum,<br> et in omnia sæcula regnum tuum:<br></p>
 <p><a name="002">2</a> quoniam tu flagellas, et salvas;<br> deducis ad inferos, et reducis:<br> et non est qui effugiat manum tuam.<br></p>
 <p><a name="003">3</a> Confitemini Domino, filii Israël,<br> et in conspectu gentium laudate eum:<br></p>
 <p><a name="004">4</a> quoniam ideo dispersit vos inter gentes quæ ignorant eum,<br> ut vos enarretis mirabilia ejus,<br> et faciatis scire eos<br> quia non est alius deus omnipotens præter eum.<br></p>
 <p><a name="005">5</a> Ipse castigavit nos propter iniquitates nostras,<br> et ipse salvabit nos propter misericordiam suam.<br></p>
 <p><a name="006">6</a> Aspicite ergo quæ fecit nobiscum,<br> et cum timore et tremore confitemini illi:<br> regemque sæculorum exaltate in operibus vestris.<br></p>
 <p><a name="007">7</a> Ego autem in terra captivitatis meæ confitebor illi:<br> quoniam ostendit majestatem suam in gentem peccatricem.<br></p>
 <p><a name="008">8</a> Convertimini itaque peccatores,<br> et facite justitiam coram Deo,<br> credentes quod faciat vobiscum misericordiam suam.<br></p>
 <p><a name="009">9</a> Ego autem et anima mea in eo lætabimur.<br></p>
 <p><a name="010">10</a> Benedicite Dominum omnes electi ejus:<br> agite dies lætitiæ, et confitemini illi.<br></p>
 <p><a name="011">11</a> Jerusalem civitas Dei,<br> castigavit te Dominus in operibus manuum tuarum.<br></p>
 <p><a name="012">12</a> Confitere Domino in bonis tuis,<br> et benedic Deum sæculorum:<br> ut reædificet in te tabernaculum suum,<br> et revocet ad te omnes captivos,<br> et gaudeas in omnia sæcula sæculorum.<br></p>
 <p><a name="013">13</a> Luce splendida fulgebis,<br> et omnes fines terræ adorabunt te.<br></p>
 <p><a name="014">14</a> Nationes ex longinquo ad te venient,<br> et munera deferentes adorabunt in te Dominum,<br> et terram tuam in sanctificationem habebunt:<br></p>
 <p><a name="015">15</a> nomen enim magnum invocabunt in te.<br></p>
 <p><a name="016">16</a> Maledicti erunt qui contempserint te,<br> et condemnati erunt omnes qui blasphemaverint te:<br> benedictique erunt qui ædificaverint te.<br></p>
 <p><a name="017">17</a> Tu autem lætaberis in filiis tuis,<br> quoniam omnes benedicentur,<br> et congregabuntur ad Dominum.<br></p>
 <p><a name="018">18</a> Beati omnes qui diligunt te,<br> et qui gaudent super pace tua.<br></p>
 <p><a name="019">19</a> Anima mea, benedic Dominum,<br> quoniam liberavit Jerusalem civitatem suam<br> a cunctis tribulationibus ejus<br> Dominus Deus noster.<br></p>
 <p><a name="020">20</a> Beatus ero si fuerint reliquiæ seminis mei<br> ad videndam claritatem Jerusalem.<br></p>
 <p><a name="021">21</a> Portæ Jerusalem ex sapphiro et smaragdo ædificabuntur,<br> et ex lapide pretioso omnis circuitus murorum ejus.<br></p>
 <p><a name="022">22</a> Ex lapide candido et mundo omnes plateæ ejus sternentur,<br> et per vicos ejus alleluja cantabitur.<br></p>
 <p><a name="023">23</a> Benedictus Dominus, qui exaltavit eam,<br> et sit regnum ejus in sæcula sæculorum super eam. Amen.]</p>
 <p></p><hr>
 <center>
 <a href="tob014.htm">Next: Tobias Chapter 14</a></center>
 </body>