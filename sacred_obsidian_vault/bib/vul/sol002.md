<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sol002.htm">Polyglot</a> 
 <a href="../kjv/sol002.htm">KJV</a> 
 <a href="../sep/sol002.htm">Sep</a> 
 <a href="../tan/sol002.htm">Tan</a> 
 
 <br>
 <br><a href="sol.htm">Song of Solomon Index</a><br>
  
 <a href="sol001.htm">Previous</a> 
 <a href="sol003.htm">Next</a> 
 </center>
 <hr>
 
 <h3 align="CENTER">Vulgate (Latin): Song of Solomon Chapter 2</h3><p><a name="001">1</a> [Ego flos campi,<br> et lilium convallium.<br></p>
 <p><a name="002">2</a> <sponsus>Sicut lilium inter spinas,<br> sic amica mea inter filias.<br></sponsus></p>
 <p><a name="003">3</a> <sponsa>Sicut malus inter ligna silvarum,<br> sic dilectus meus inter filios.<br> Sub umbra illius quem desideraveram sedi,<br> et fructus ejus dulcis gutturi meo.<br></sponsa></p>
 <p><a name="004">4</a> Introduxit me in cellam vinariam;<br> ordinavit in me caritatem.<br></p>
 <p><a name="005">5</a> Fulcite me floribus,<br> stipate me malis,<br> quia amore langueo.<br></p>
 <p><a name="006">6</a> Læva ejus sub capite meo,<br> et dextera illius amplexabitur me.<br></p>
 <p><a name="007">7</a> <sponsus>Adjuro vos, filiæ Jerusalem,<br> per capreas cervosque camporum,<br> ne suscitetis, neque evigilare faciatis dilectam,<br> quoadusque ipsa velit.<br></sponsus></p>
 <p><a name="008">8</a> <sponsa>Vox dilecti mei; ecce iste venit,<br> saliens in montibus, transiliens colles.<br></sponsa></p>
 <p><a name="009">9</a> Similis est dilectus meus capreæ,<br> hinnuloque cervorum.<br> En ipse stat post parietem nostrum,<br> respiciens per fenestras,<br> prospiciens per cancellos.<br></p>
 <p><a name="010">10</a> En dilectus meus loquitur mihi.<br> <sponsus>Surge, propera, amica mea,<br> columba mea, formosa mea, et veni:<br></sponsus></p>
 <p><a name="011">11</a> jam enim hiems transiit;<br> imber abiit, et recessit.<br></p>
 <p><a name="012">12</a> Flores apparuerunt in terra nostra;<br> tempus putationis advenit:<br> vox turturis audita est in terra nostra;<br></p>
 <p><a name="013">13</a> ficus protulit grossos suos;<br> vineæ florentes dederunt odorem suum.<br> Surge, amica mea, speciosa mea, et veni:<br></p>
 <p><a name="014">14</a> columba mea, in foraminibus petræ, in caverna maceriæ,<br> ostende mihi faciem tuam,<br> sonet vox tua in auribus meis:<br> vox enim tua dulcis, et facies tua decora.<br></p>
 <p><a name="015">15</a> <sponsa>Capite nobis vulpes parvulas<br> quæ demoliuntur vineas:<br> nam vinea nostra floruit.<br></sponsa></p>
 <p><a name="016">16</a> Dilectus meus mihi, et ego illi,<br> qui pascitur inter lilia,<br></p>
 <p><a name="017">17</a> donec aspiret dies, et inclinentur umbræ.<br> Revertere; similis esto, dilecte mi, capreæ,<br> hinnuloque cervorum super montes Bether.]</p>
 <p></p><hr>
 <center>
 <a href="sol003.htm">Next: Song of Solomon Chapter 3</a></center>
 </body>