<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/col004.htm">Polyglot</a> 
 <a href="../gnt/col004.htm">GNT</a> 
 <a href="../kjv/col004.htm">KJV</a> 
 
 <br>
 <br><a href="col.htm">Colossians Index</a><br>
  
 <a href="col003.htm">Previous</a> 
 <a href="th1001.htm">Next</a> 
 </center>
 <hr>
 
 <h3 align="CENTER">Vulgate (Latin): Colossians Chapter 4</h3><p><a name="001">1</a> Domini, quod justum est et æquum, servis præstate: scientes quod et vos Dominum habetis in cælo.<br>
 </p>
 <p><a name="002">2</a> Orationi instate, vigilantes in ea in gratiarum actione:</p>
 <p><a name="003">3</a> orantes simul et pro nobis, ut Deus aperiat nobis ostium sermonis ad loquendum mysterium Christi (propter quod etiam vinctus sum),</p>
 <p><a name="004">4</a> ut manifestem illud ita ut oportet me loqui.</p>
 <p><a name="005">5</a> In sapientia ambulate ad eos, qui foris sunt: tempus redimentes.</p>
 <p><a name="006">6</a> Sermo vester semper in gratia sale sit conditus, ut sciatis quomodo oporteat vos unicuique respondere.<br>
 </p>
 <p><a name="007">7</a> Quæ circa me sunt, omnia vobis nota faciet Tychicus, carissimus frater, et fidelis minister, et conservus in Domino:</p>
 <p><a name="008">8</a> quem misi ad vos ad hoc ipsum, ut cognoscat quæ circa vos sunt, et consoletur corda vestra,</p>
 <p><a name="009">9</a> cum Onesimo carissimo, et fideli fratre, qui ex vobis est. Omnia, quæ hic aguntur, nota facient vobis.<br>
 </p>
 <p><a name="010">10</a> Salutat vos Aristarchus concaptivus meus, et Marcus consobrinus Barnabæ, de quo accepistis mandata: si venerit ad vos, excipite illum:</p>
 <p><a name="011">11</a> et Jesus, qui dicitur Justus: qui sunt ex circumcisione: hi soli sunt adjutores mei in regno Dei, qui mihi fuerunt solatio.</p>
 <p><a name="012">12</a> Salutat vos Epaphras, qui ex vobis est, servus Christi Jesu, semper sollicitus pro vobis in orationibus, ut stetis perfecti, et pleni in omni voluntate Dei.</p>
 <p><a name="013">13</a> Testimonium enim illi perhibeo quod habet multum laborem pro vobis, et pro iis qui sunt Laodiciæ, et qui Hierapoli.</p>
 <p><a name="014">14</a> Salutat vos Lucas, medicus carissimus, et Demas.</p>
 <p><a name="015">15</a> Salutate fratres, qui sunt Laodiciæ, et Nympham, et quæ in domo ejus est, ecclesiam.</p>
 <p><a name="016">16</a> Et cum lecta fuerit apud vos epistola hæc, facite ut et in Laodicensium ecclesia legatur: et eam, quæ Laodicensium est, vos legatis.</p>
 <p><a name="017">17</a> Et dicite Archippo: Vide ministerium, quod accepisti in Domino, ut illud impleas.</p>
 <p><a name="018">18</a> Salutatio, mea manu Pauli. Memores estote vinculorum meorum. Gratia vobiscum. Amen.</p>
 <p></p>
 <p></p><hr>
 <center>
 <a href="th1001.htm">Next: 1 Thessalonians Chapter 1</a></center>
 </body>