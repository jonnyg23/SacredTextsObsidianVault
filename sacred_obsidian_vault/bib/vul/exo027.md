<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo027.htm">Polyglot</a> 
 <a href="../kjv/exo027.htm">KJV</a> 
 <a href="../sep/exo027.htm">Sep</a> 
 <a href="../tan/exo027.htm">Tan</a> 
 
 <br>
 <br><a href="exo.htm">Exodus Index</a><br>
  
 <a href="exo026.htm">Previous</a> 
 <a href="exo028.htm">Next</a> 
 </center>
 <hr>
 
 <h3 align="CENTER">Vulgate (Latin): Exodus Chapter 27</h3><p><a name="001">1</a> Facies et altare de lignis setim, quod habebit quinque cubitus in longitudine, et totidem in latitudine, id est, quadrum, et tres cubitos in altitudine.</p>
 <p><a name="002">2</a> Cornua autem per quatuor angulos ex ipso erunt: et operies illud ære.</p>
 <p><a name="003">3</a> Faciesque in usus ejus lebetes ad suscipiendos cineres, et forcipes atque fuscinulas, et ignium receptacula; omnia vasa ex ære fabricabis.</p>
 <p><a name="004">4</a> Craticulamque in modum retis æneam: per cujus quatuor angulos erunt quatuor annuli ænei.</p>
 <p><a name="005">5</a> Quos pones subter arulam altaris: eritque craticula usque ad altaris medium.</p>
 <p><a name="006">6</a> Facies et vectes altaris de lignis setim duos, quos operies laminis æneis:</p>
 <p><a name="007">7</a> et induces per circulos, eruntque ex utroque latere altaris ad portandum.</p>
 <p><a name="008">8</a> Non solidum, sed inane et cavum intrinsecus facies illud, sicut tibi in monte monstratum est.<br>
 </p>
 <p><a name="009">9</a> Facies et atrium tabernaculi, in cujus australi plaga contra meridiem erunt tentoria de bysso retorta: centum cubitos unum latus tenebit in longitudine.</p>
 <p><a name="010">10</a> Et columnas viginti cum basibus totidem æneis, quæ capita cum cælaturis suis habebunt argentea.</p>
 <p><a name="011">11</a> Similiter et in latere aquilonis per longum erunt tentoria centum cubitorum, columnæ viginti, et bases æneæ ejusdem numeri, et capita earum cum cælaturis suis argentea.</p>
 <p><a name="012">12</a> In latitudine vero atrii, quod respicit ad occidentem, erunt tentoria per quinquaginta cubitos, et columnæ decem, basesque totidem.</p>
 <p><a name="013">13</a> In ea quoque atrii latitudine, quæ respicit ad orientem, quinquaginta cubiti erunt.</p>
 <p><a name="014">14</a> In quibus quindecim cubitorum tentoria lateri uno deputabuntur, columnæque tres et bases totidem:</p>
 <p><a name="015">15</a> et in latere altero erunt tentoria cubitos obtinentia quindecim, columnæ tres, et bases totidem.</p>
 <p><a name="016">16</a> In introitu vero atrii fiet tentorium cubitorum viginti ex hyacintho et purpura, coccoque bis tincto, et bysso retorta, opere plumarii: columnas habebit quatuor, cum basibus totidem.</p>
 <p><a name="017">17</a> Omnes columnæ atrii per circuitum vestitæ erunt argenteis laminis, capitibus argenteis, et basibus æneis.</p>
 <p><a name="018">18</a> In longitudine occupabit atrium cubitos centum, in latitudine quinquaginta, altitudo quinque cubitorum erit: fietque de bysso retorta, et habebit bases æneas.</p>
 <p><a name="019">19</a> Cuncta vasa tabernaculi in omnes usus et cæremonias, tam paxillos ejus quam atrii, ex ære facies.</p>
 <p><a name="020">20</a> Præcipe filiis Israël ut afferant tibi oleum de arboribus olivarum purissimum, piloque contusum, ut ardeat lucerna semper</p>
 <p><a name="021">21</a> in tabernaculo testimonii, extra velum quod oppansum est testimonio. Et collocabunt eam Aaron et filii ejus, ut usque mane luceat coram Domino. Perpetuus erit cultus per successiones eorum a filiis Israël.</p>
 <p></p><hr>
 <center>
 <a href="exo028.htm">Next: Exodus Chapter 28</a></center>
 </body>