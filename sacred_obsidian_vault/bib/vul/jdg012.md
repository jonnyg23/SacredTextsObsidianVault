<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg012.htm">Polyglot</a> 
 <a href="../kjv/jdg012.htm">KJV</a> 
 <a href="../sep/jdb012.htm">Sep:JdB</a> 
 <a href="../sep/jda012.htm">Sep:JdA</a> 
 <a href="../tan/jdg012.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jdg011.htm">Previous</a> 
 <a href="jdg013.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 12</h3><p><a name="001">1</a> Ecce autem in Ephraim orta est seditio: nam transeuntes contra aquilonem, dixerunt ad Jephte: Quare vadens ad pugnam contra filios Ammon, vocare nos noluisti, ut pergeremus tecum? igitur incendemus domum tuam.</p>
 <p><a name="002">2</a> Quibus ille respondit: Disceptatio erat mihi et populo meo contra filios Ammon vehemens: vocavique vos, ut præberetis mihi auxilium, et facere noluistis.</p>
 <p><a name="003">3</a> Quod cernens, posui animam meam in manibus meis, transivique ad filios Ammon, et tradidit eos Dominus in manus meas. Quid commerui, ut adversum me consurgatis in prælium?</p>
 <p><a name="004">4</a> Vocatis itaque ad se cunctis viris Galaad, pugnabat contra Ephraim: percusseruntque viri Galaad Ephraim, quia dixerat: Fugitivus est Galaad de Ephraim, et habitat in medio Ephraim et Manasse.</p>
 <p><a name="005">5</a> Occupaveruntque Galaaditæ vada Jordanis, per quæ Ephraim reversurus erat. Cumque venisset ad ea de Ephraim numero, fugiens, atque dixisset: Obsecro ut me transire permittatis: dicebant ei Galaaditæ: Numquid Ephrathæus es? quo dicente: Non sum:</p>
 <p><a name="006">6</a> interrogabant eum: Dic ergo Scibboleth, quod interpretatur Spica. Qui respondebat: Sibboleth: eadem littera spicam exprimere non valens. Statimque apprehensum jugulabant in ipso Jordanis transitu. Et ceciderunt in illo tempore de Ephraim quadraginta duo millia.<br>
 </p>
 <p><a name="007">7</a> Judicavit itaque Jephte Galaadites Israël sex annis: et mortuus est, ac sepultus in civitate sua Galaad.<br>
 </p>
 <p><a name="008">8</a> Post hunc judicavit Israël Abesan de Bethlehem:</p>
 <p><a name="009">9</a> qui habuit triginta filios, et totidem filias, quas emittens foras, maritis dedit, et ejusdem numeri filiis suis accepit uxores, introducens in domum suam. Qui septem annis judicavit Israël:</p>
 <p><a name="010">10</a> mortuusque est, ac sepultus in Bethlehem.</p>
 <p><a name="011">11</a> Cui successit Ahialon Zabulonites: et judicavit Israël decem annis:</p>
 <p><a name="012">12</a> mortuusque est, ac sepultus in Zabulon.</p>
 <p><a name="013">13</a> Post hunc judicavit Israël Abdon filius Illel Pharathonites:</p>
 <p><a name="014">14</a> qui habuit quadraginta filios, et triginta ex eis nepotes, ascendentes super septuaginta pullos asinarum. Et judicavit Israël octo annis:</p>
 <p><a name="015">15</a> mortuusque est, ac sepultus in Pharathon terræ Ephraim, in monte Amalec.</p>
 <p></p><hr>
 <center>
 <a href="jdg013.htm">Next: Judges Chapter 13</a></center>
 </body>