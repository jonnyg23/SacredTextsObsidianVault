<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/amo002.htm">Polyglot</a> 
 <a href="../kjv/amo002.htm">KJV</a> 
 <a href="../sep/amo002.htm">Sep</a> 
 <a href="../tan/amo002.htm">Tan</a> 
 
 <br>
 <br><a href="amo.htm">Amos Index</a><br>
  
 <a href="amo001.htm">Previous</a> 
 <a href="amo003.htm">Next</a> 
 </center>
 <hr>
 
 <h3 align="CENTER">Vulgate (Latin): Amos Chapter 2</h3><p><a name="001">1</a> [Hæc dicit Dominus:<br> Super tribus sceleribus Moab,<br> et super quatuor non convertam eum,<br> eo quod incenderit ossa regis Idumææ usque ad cinerem.<br></p>
 <p><a name="002">2</a> Et mittam ignem in Moab,<br> et devorabit ædes Carioth:<br> et morietur in sonitu Moab, in clangore tubæ.<br></p>
 <p><a name="003">3</a> Et disperdam judicem de medio ejus,<br> et omnes principes ejus interficiam cum eo,<br> dicit Dominus.]<br>
 </p>
 <p><a name="004">4</a> [Hæc dicit Dominus:<br> Super tribus sceleribus Juda,<br> et super quatuor non convertam eum,<br> eo quod abjecerit legem Domini<br> et mandata ejus non custodierit:<br> deceperant enim eos idola sua,<br> post quæ abierant patres eorum.<br></p>
 <p><a name="005">5</a> Et mittam ignem in Juda,<br> et devorabit ædes Jerusalem.<br></p>
 <p><a name="006">6</a> Hæc dicit Dominus:<br> Super tribus sceleribus Israël,<br> et super quatuor non convertam eum,<br> pro eo quod vendiderit pro argento justum,<br> et pauperem pro calceamentis.<br></p>
 <p><a name="007">7</a> Qui conterunt super pulverem terræ capita pauperum,<br> et viam humilium declinant:<br> et filius ac pater ejus ierunt ad puellam,<br> ut violarent nomen sanctum meum.<br></p>
 <p><a name="008">8</a> Et super vestimentis pignoratis accubuerunt juxta omne altare,<br> et vinum damnatorum bibebant in domo Dei sui.<br></p>
 <p><a name="009">9</a> Ego autem exterminavi Amorrhæum a facie eorum,<br> cujus altitudo, cedrorum altitudo ejus,<br> et fortis ipse quasi quercus;<br> et contrivi fructum ejus desuper,<br> et radices ejus subter.<br></p>
 <p><a name="010">10</a> Ego sum qui ascendere vos feci de terra Ægypti,<br> et duxi vos in deserto quadraginta annis,<br> ut possideretis terram Amorrhæi.<br></p>
 <p><a name="011">11</a> Et suscitavi de filiis vestris in prophetas,<br> et de juvenibus vestris nazaræos.<br> Numquid non ita est, filii Israël? dicit Dominus.<br></p>
 <p><a name="012">12</a> Et propinabitis nazaræis vinum,<br> et prophetis mandabitis, dicentes:<br> Ne prophetetis.<br></p>
 <p><a name="013">13</a> Ecce ego stridebo subter vos,<br> sicut stridet plaustrum onustum fno.<br></p>
 <p><a name="014">14</a> Et peribit fuga a veloce,<br> et fortis non obtinebit virtutem suam,<br> et robustus non salvabit animam suam:<br></p>
 <p><a name="015">15</a> et tenens arcum non stabit,<br> et velox pedibus suis non salvabitur,<br> et ascensor equi non salvabit animam suam:<br></p>
 <p><a name="016">16</a> et robustus corde inter fortes nudus fugiet in illa die,<br> dicit Dominus.]</p>
 <p></p><hr>
 <center>
 <a href="amo003.htm">Next: Amos Chapter 3</a></center>
 </body>