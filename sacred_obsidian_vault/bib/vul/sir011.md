<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir011.htm">Polyglot</a> 
 <a href="../apo/sir011.htm">Apo</a> 
 <a href="../sep/sir011.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir010.htm">Previous</a> 
 <a href="sir012.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 11</h3><p><a name="001">1</a> [Sapientia humiliati exaltabit caput illius,<br> et in medio magnatorum consedere illum faciet.<br></p>
 <p><a name="002">2</a> Non laudes virum in specie sua,<br> neque spernas hominem in visu suo.<br></p>
 <p><a name="003">3</a> Brevis in volatilibus est apis,<br> et initium dulcoris habet fructus illius.<br></p>
 <p><a name="004">4</a> In vestitu ne glorieris umquam,<br> nec in die honoris tui extollaris:<br> quoniam mirabilia opera Altissimi solius,<br> et gloriosa, et absconsa, et invisa opera illius.<br></p>
 <p><a name="005">5</a> Multi tyranni sederunt in throno:<br> et insuspicabilis portavit diadema.<br></p>
 <p><a name="006">6</a> Multi potentes oppressi sunt valide,<br> et gloriosi traditi sunt in manus alterorum.<br></p>
 <p><a name="007">7</a> Priusquam interroges, ne vituperes quemquam:<br> et cum interrogaveris, corripe juste.]<br>
 </p>
 <p><a name="008">8</a> [Priusquam audias, ne respondeas verbum:<br> et in medio sermonum ne adjicias loqui.<br></p>
 <p><a name="009">9</a> De ea re quæ te non molestat, ne certeris:<br> et in judicio peccantium ne consistas.<br></p>
 <p><a name="010">10</a> Fili, ne in multis sint actus tui:<br> et si dives fueris, non eris immunis a delicto.<br> Si enim secutus fueris, non apprehendes:<br> et non effugies, si præcucurreris.<br></p>
 <p><a name="011">11</a> Est homo laborans et festinans, et dolens:<br> impius, et tanto magis non abundabit.<br></p>
 <p><a name="012">12</a> Est homo marcidus egens recuperatione,<br> plus deficiens virtute, et abundans paupertate:<br></p>
 <p><a name="013">13</a> et oculus Dei respexit illum in bono,<br> et erexit eum ab humilitate ipsius, et exaltavit caput ejus:<br> et mirati sunt in illo multi, et honoraverunt Deum.]<br>
 </p>
 <p><a name="014">14</a> [Bona et mala, vita et mors,<br> paupertas et honestas, a Deo sunt:<br></p>
 <p><a name="015">15</a> sapientia, et disciplina, et scientia legis, apud Deum:<br> dilectio, et viæ bonorum, apud ipsum.<br></p>
 <p><a name="016">16</a> Error et tenebræ peccatoribus concreata sunt:<br> qui autem exsultant in malis consenescunt in malo.<br></p>
 <p><a name="017">17</a> Datio Dei permanet justis,<br> et profectus illius successus habebit in æternum.<br></p>
 <p><a name="018">18</a> Est qui locupletatur parce agendo,<br> et hæc est pars mercedis illius.<br></p>
 <p><a name="019">19</a> In eo quod dicit: Inveni requiem mihi,<br> et nunc manducabo de bonis meis solus:<br></p>
 <p><a name="020">20</a> et nescit quod tempus præteriet, et mors appropinquet,<br> et relinquat omnia aliis, et morietur.<br></p>
 <p><a name="021">21</a> Sta in testamento tuo, et in illo colloquere,<br> et in opere mandatorum tuorum veterasce.<br></p>
 <p><a name="022">22</a> Ne manseris in operibus peccatorum:<br> confide autem in Deo, et mane in loco tuo.<br></p>
 <p><a name="023">23</a> Facile est enim in oculis Dei<br> subito honestare pauperem.<br></p>
 <p><a name="024">24</a> Benedictio Dei in mercedem justi festinat,<br> et in hora veloci processus illius fructificat.<br></p>
 <p><a name="025">25</a> Ne dicas: Quid est mihi opus?<br> et quæ erunt mihi ex hoc bona?<br></p>
 <p><a name="026">26</a> Ne dicas: Sufficiens mihi sum:<br> et quid ex hoc pessimabor?<br></p>
 <p><a name="027">27</a> In die bonorum ne immemor sis malorum,<br> et in die malorum ne immemor sis bonorum:<br></p>
 <p><a name="028">28</a> quoniam facile est coram Deo in die obitus<br> retribuere unicuique secundum vias suas.<br></p>
 <p><a name="029">29</a> Malitia horæ oblivionem facit luxuriæ magnæ,<br> et in fine hominis denudatio operum illius.<br></p>
 <p><a name="030">30</a> Ante mortem ne laudes hominem quemquam:<br> quoniam in filiis suis agnoscitur vir.]<br>
 </p>
 <p><a name="031">31</a> [Non omnem hominem inducas in domum tuam:<br> multæ enim sunt insidiæ dolosi.<br></p>
 <p><a name="032">32</a> Sicut enim eructant præcordia ftentium,<br> et sicut perdix inducitur in caveam, et ut caprea in laqueum:<br> sic et cor superborum,<br> et sicut prospector videns casum proximi sui.<br></p>
 <p><a name="033">33</a> Bona enim in mala convertens insidiatur,<br> et in electis imponet maculam.<br></p>
 <p><a name="034">34</a> A scintilla una augetur ignis,<br> et ab uno doloso augetur sanguis:<br> homo vero peccator sanguini insidiatur.<br></p>
 <p><a name="035">35</a> Attende tibi a pestifero, fabricat enim mala,<br> ne inducat super te subsannationem in perpetuum.<br></p>
 <p><a name="036">36</a> Admitte ad te alienigenam:<br> et subvertet te in turbine,<br> et abalienabit te a tuis propriis.]</p>
 <p></p><hr>
 <center>
 <a href="sir012.htm">Next: Sirach Chapter 12</a></center>
 </body>