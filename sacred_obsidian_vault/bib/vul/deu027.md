<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu027.htm">Polyglot</a> 
 <a href="../kjv/deu027.htm">KJV</a> 
 <a href="../sep/deu027.htm">Sep</a> 
 <a href="../tan/deu027.htm">Tan</a> 
 
 <br>
 <br><a href="deu.htm">Deuteronomy Index</a><br>
  
 <a href="deu026.htm">Previous</a> 
 <a href="deu028.htm">Next</a> 
 </center>
 <hr>
 
 <h3 align="CENTER">Vulgate (Latin): Deuteronomy Chapter 27</h3><p><a name="001">1</a> Præcepit autem Moyses et seniores Israël populo, dicentes: Custodite omne mandatum quod præcipio vobis hodie.</p>
 <p><a name="002">2</a> Cumque transieritis Jordanem in terram, quam Dominus Deus tuus dabit tibi, eriges ingentes lapides, et calce lævigabis eos,</p>
 <p><a name="003">3</a> ut possis in eis scribere omnia verba legis hujus, Jordane transmisso: ut introëas terram, quam Dominus Deus tuus dabit tibi, terram lacte et melle manantem, sicut juravit patribus tuis.</p>
 <p><a name="004">4</a> Quando ergo transieritis Jordanem, erigite lapides, quos ego hodie præcipio vobis in monte Hebal, et lævigabis eos calce:</p>
 <p><a name="005">5</a> et ædificabis ibi altare Domino Deo tuo de lapidibus, quos ferrum non tetigit,</p>
 <p><a name="006">6</a> et de saxis informibus et impolitis: et offeres super eo holocausta Domino Deo tuo,</p>
 <p><a name="007">7</a> et immolabis hostias pacificas, comedesque ibi, et epulaberis coram Domino Deo tuo.</p>
 <p><a name="008">8</a> Et scribes super lapides omnia verba legis hujus plane et lucide.</p>
 <p><a name="009">9</a> Dixeruntque Moyses et sacerdotes Levitici generis ad omnem Israëlem: Attende, et audi, Israël: hodie factus es populus Domini Dei tui:</p>
 <p><a name="010">10</a> audies vocem ejus, et facies mandata atque justitias, quas ego præcipio tibi.<br>
 </p>
 <p><a name="011">11</a> Præcepitque Moyses populo in die illo, dicens:</p>
 <p><a name="012">12</a> Hi stabunt ad benedicendum populo super montem Garizim, Jordane transmisso: Simeon, Levi, Judas, Issachar, Joseph, et Benjamin.</p>
 <p><a name="013">13</a> Et e regione isti stabunt ad maledicendum in monte Hebal: Ruben, Gad, et Aser, et Zabulon, Dan, et Nephthali.</p>
 <p><a name="014">14</a> Et pronuntiabunt Levitæ, dicentque ad omnes viros Israël excelsa voce:</p>
 <p><a name="015">15</a> Maledictus homo qui facit sculptile et conflatile, abominationem Domini, opus manuum artificum, ponetque illud in abscondito: et respondebit omnis populus, et dicet: Amen.</p>
 <p><a name="016">16</a> Maledictus qui non honorat patrem suum, et matrem: et dicet omnis populus: Amen.</p>
 <p><a name="017">17</a> Maledictus qui transfert terminos proximi sui: et dicet omnis populus: Amen.</p>
 <p><a name="018">18</a> Maledictus qui errare facit cæcum in itinere: et dicet omnis populus: Amen.</p>
 <p><a name="019">19</a> Maledictus qui pervertit judicium advenæ, pupilli et viduæ: et dicet omnis populus: Amen.</p>
 <p><a name="020">20</a> Maledictus qui dormit cum uxore patris sui, et revelat operimentum lectuli ejus: et dicet omnis populus: Amen.</p>
 <p><a name="021">21</a> Maledictus qui dormit cum omni jumento: et dicet omnis populus: Amen.</p>
 <p><a name="022">22</a> Maledictus qui dormit cum sorore sua, filia patris sui, vel matris suæ: et dicet omnis populus: Amen.</p>
 <p><a name="023">23</a> Maledictus qui dormit cum socru sua: et dicet omnis populus: Amen.</p>
 <p><a name="024">24</a> Maledictus qui clam percusserit proximum suum: et dicet omnis populus: Amen.</p>
 <p><a name="025">25</a> Maledictus qui accipit munera, ut percutiat animam sanguinis innocentis: et dicet omnis populus: Amen.</p>
 <p><a name="026">26</a> Maledictus qui non permanet in sermonibus legis hujus, nec eos opere perficit: et dicet omnis populus: Amen.</p>
 <p></p><hr>
 <center>
 <a href="deu028.htm">Next: Deuteronomy Chapter 28</a></center>
 </body>