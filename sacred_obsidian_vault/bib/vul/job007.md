<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job007.htm">Polyglot</a> 
 <a href="../kjv/job007.htm">KJV</a> 
 <a href="../sep/job007.htm">Sep</a> 
 <a href="../tan/job007.htm">Tan</a> 
 
 <br>
 <br><a href="job.htm">Job Index</a><br>
  
 <a href="job006.htm">Previous</a> 
 <a href="job008.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 7</h3><p><a name="001">1</a> [Militia est vita hominis super terram,<br> et sicut dies mercenarii dies ejus.<br></p>
 <p><a name="002">2</a> Sicut servus desiderat umbram,<br> et sicut mercenarius præstolatur finem operis sui,<br></p>
 <p><a name="003">3</a> sic et ego habui menses vacuos,<br> et noctes laboriosas enumeravi mihi.<br></p>
 <p><a name="004">4</a> Si dormiero, dicam: Quando consurgam?<br> et rursum expectabo vesperam,<br> et replebor doloribus usque ad tenebras.<br></p>
 <p><a name="005">5</a> Induta est caro mea putredine,<br> et sordibus pulveris cutis mea aruit et contracta est.<br></p>
 <p><a name="006">6</a> Dies mei velocius transierunt quam a texente tela succiditur,<br> et consumpti sunt absque ulla spe.<br></p>
 <p><a name="007">7</a> Memento quia ventus est vita mea,<br> et non revertetur oculus meus ut videat bona.<br></p>
 <p><a name="008">8</a> Nec aspiciet me visus hominis;<br> oculi tui in me, et non subsistam.<br></p>
 <p><a name="009">9</a> Sicut consumitur nubes, et pertransit,<br> sic qui descenderit ad inferos, non ascendet.<br></p>
 <p><a name="010">10</a> Nec revertetur ultra in domum suam,<br> neque cognoscet eum amplius locus ejus.<br></p>
 <p><a name="011">11</a> Quapropter et ego non parcam ori meo:<br> loquar in tribulatione spiritus mei;<br> confabulabor cum amaritudine animæ meæ.<br></p>
 <p><a name="012">12</a> Numquid mare ego sum, aut cetus,<br> quia circumdedisti me carcere?<br></p>
 <p><a name="013">13</a> Si dixero: Consolabitur me lectulus meus,<br> et relevabor loquens mecum in strato meo:<br></p>
 <p><a name="014">14</a> terrebis me per somnia,<br> et per visiones horrore concuties.<br></p>
 <p><a name="015">15</a> Quam ob rem elegit suspendium anima mea,<br> et mortem ossa mea.<br></p>
 <p><a name="016">16</a> Desperavi: nequaquam ultra jam vivam:<br> parce mihi, nihil enim sunt dies mei.<br></p>
 <p><a name="017">17</a> Quid est homo, quia magnificas eum?<br> aut quid apponis erga eum cor tuum?<br></p>
 <p><a name="018">18</a> Visitas eum diluculo,<br> et subito probas illum.<br></p>
 <p><a name="019">19</a> Usquequo non parcis mihi,<br> nec dimittis me ut glutiam salivam meam?<br></p>
 <p><a name="020">20</a> Peccavi; quid faciam tibi, o custos hominum?<br> quare posuisti me contrarium tibi,<br> et factus sum mihimetipsi gravis?<br></p>
 <p><a name="021">21</a> Cur non tollis peccatum meum,<br> et quare non aufers iniquitatem meam?<br> ecce nunc in pulvere dormiam,<br> et si mane me quæsieris, non subsistam.]</p>
 <p></p><hr>
 <center>
 <a href="job008.htm">Next: Job Chapter 8</a></center>
 </body>