<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa061.htm">Polyglot</a> 
 <a href="../kjv/psa061.htm">KJV</a> 
 <a href="../sep/psa061.htm">Sep</a> 
 <a href="../tan/psa061.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa060.htm">Previous</a> 
 <a href="psa062.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 61</h3><p><a name="001">1</a> In finem, pro Idithun. Psalmus David.</p>
 <p><a name="002">2</a> [Nonne Deo subjecta erit anima mea?<br> ab ipso enim salutare meum.<br></p>
 <p><a name="003">3</a> Nam et ipse Deus meus et salutaris meus;<br> susceptor meus, non movebor amplius.<br></p>
 <p><a name="004">4</a> Quousque irruitis in hominem?<br> interficitis universi vos,<br> tamquam parieti inclinato et maceriæ depulsæ.<br></p>
 <p><a name="005">5</a> Verumtamen pretium meum cogitaverunt repellere;<br> cucurri in siti:<br> ore suo benedicebant,<br> et corde suo maledicebant.<br></p>
 <p><a name="006">6</a> Verumtamen Deo subjecta esto, anima mea,<br> quoniam ab ipso patientia mea:<br></p>
 <p><a name="007">7</a> quia ipse Deus meus et salvator meus,<br> adjutor meus, non emigrabo.<br></p>
 <p><a name="008">8</a> In Deo salutare meum et gloria mea;<br> Deus auxilii mei, et spes mea in Deo est.<br></p>
 <p><a name="009">9</a> Sperate in eo, omnis congregatio populi;<br> effundite coram illo corda vestra:<br> Deus adjutor noster in æternum.<br></p>
 <p><a name="010">10</a> Verumtamen vani filii hominum,<br> mendaces filii hominum in stateris,<br> ut decipiant ipsi de vanitate in idipsum.<br></p>
 <p><a name="011">11</a> Nolite sperare in iniquitate,<br> et rapinas nolite concupiscere;<br> divitiæ si affluant, nolite cor apponere.<br></p>
 <p><a name="012">12</a> Semel locutus est Deus;<br> duo hæc audivi:<br> quia potestas Dei est,</p>
 <p><a name="013">13</a> et tibi, Domine, misericordia:<br> quia tu reddes unicuique juxta opera sua.]</p>
 <p></p><hr>
 <center>
 <a href="psa062.htm">Next: Psalms Chapter 62</a></center>
 </body>