<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/luk002.htm">Polyglot</a> 
 <a href="../gnt/luk002.htm">GNT</a> 
 <a href="../kjv/luk002.htm">KJV</a> 
 
 <br>
 <br><a href="luk.htm">Luke Index</a><br>
  
 <a href="luk001.htm">Previous</a> 
 <a href="luk003.htm">Next</a> 
 </center>
 <hr>
 
 <h3 align="CENTER">Vulgate (Latin): Luke Chapter 2</h3><p><a name="001">1</a> Factum est autem in diebus illis, exiit edictum a Cæsare Augusto ut describeretur universus orbis.</p>
 <p><a name="002">2</a> Hæc descriptio prima facta est a præside Syriæ Cyrino:</p>
 <p><a name="003">3</a> et ibant omnes ut profiterentur singuli in suam civitatem.</p>
 <p><a name="004">4</a> Ascendit autem et Joseph a Galilæa de civitate Nazareth in Judæam, in civitatem David, quæ vocatur Bethlehem: eo quod esset de domo et familia David,</p>
 <p><a name="005">5</a> ut profiteretur cum Maria desponsata sibi uxore prægnante.</p>
 <p><a name="006">6</a> Factum est autem, cum essent ibi, impleti sunt dies ut pareret.</p>
 <p><a name="007">7</a> Et peperit filium suum primogenitum, et pannis eum involvit, et reclinavit eum in præsepio: quia non erat eis locus in diversorio.</p>
 <p><a name="008">8</a> Et pastores erant in regione eadem vigilantes, et custodientes vigilias noctis super gregem suum.</p>
 <p><a name="009">9</a> Et ecce angelus Domini stetit juxta illos, et claritas Dei circumfulsit illos, et timuerunt timore magno.</p>
 <p><a name="010">10</a> Et dixit illis angelus: Nolite timere: ecce enim evangelizo vobis gaudium magnum, quod erit omni populo:</p>
 <p><a name="011">11</a> quia natus est vobis hodie Salvator, qui est Christus Dominus, in civitate David.</p>
 <p><a name="012">12</a> Et hoc vobis signum: invenietis infantem pannis involutum, et positum in præsepio.</p>
 <p><a name="013">13</a> Et subito facta est cum angelo multitudo militiæ cælestis laudantium Deum, et dicentium:</p>
 <p><a name="014">14</a> [Gloria in altissimis Deo,<br> et in terra pax hominibus bonæ voluntatis.]</p>
 <p><a name="015">15</a> Et factum est, ut discesserunt ab eis angeli in cælum: pastores loquebantur ad invicem: Transeamus usque Bethlehem, et videamus hoc verbum, quod factum est, quod Dominus ostendit nobis.</p>
 <p><a name="016">16</a> Et venerunt festinantes: et invenerunt Mariam, et Joseph, et infantem positum in præsepio.</p>
 <p><a name="017">17</a> Videntes autem cognoverunt de verbo, quod dictum erat illis de puero hoc.</p>
 <p><a name="018">18</a> Et omnes qui audierunt, mirati sunt: et de his quæ dicta erant a pastoribus ad ipsos.</p>
 <p><a name="019">19</a> Maria autem conservabat omnia verba hæc, conferens in corde suo.</p>
 <p><a name="020">20</a> Et reversi sunt pastores glorificantes et laudantes Deum in omnibus quæ audierant et viderant, sicut dictum est ad illos.<br>
 </p>
 <p><a name="021">21</a> Et postquam consummati sunt dies octo, ut circumcideretur puer, vocatum est nomen ejus Jesus, quod vocatum est ab angelo priusquam in utero conciperetur.</p>
 <p><a name="022">22</a> Et postquam impleti sunt dies purgationis ejus secundum legem Moysi, tulerunt illum in Jerusalem, ut sisterent eum Domino,</p>
 <p><a name="023">23</a> sicut scriptum est in lege Domini: Quia omne masculinum adaperiens vulvam, sanctum Domino vocabitur:</p>
 <p><a name="024">24</a> et ut darent hostiam secundum quod dictum est in lege Domini, par turturum, aut duos pullos columbarum.</p>
 <p><a name="025">25</a> Et ecce homo erat in Jerusalem, cui nomen Simeon, et homo iste justus, et timoratus, exspectans consolationem Israël: et Spiritus Sanctus erat in eo.</p>
 <p><a name="026">26</a> Et responsum acceperat a Spiritu Sancto, non visurum se mortem, nisi prius videret Christum Domini.</p>
 <p><a name="027">27</a> Et venit in spiritu in templum. Et cum inducerent puerum Jesum parentes ejus, ut facerent secundum consuetudinem legis pro eo,</p>
 <p><a name="028">28</a> et ipse accepit eum in ulnas suas: et benedixit Deum, et dixit:</p>
 <p><a name="029">29</a> [Nunc dimittis servum tuum Domine,<br> secundum verbum tuum in pace:<br></p>
 <p><a name="030">30</a> quia viderunt oculi mei salutare tuum,<br></p>
 <p><a name="031">31</a> quod parasti ante faciem omnium populorum:<br></p>
 <p><a name="032">32</a> lumen ad revelationem gentium,<br> et gloriam plebis tuæ Israël.]</p>
 <p><a name="033">33</a> Et erat pater ejus et mater mirantes super his quæ dicebantur de illo.</p>
 <p><a name="034">34</a> Et benedixit illis Simeon, et dixit ad Mariam matrem ejus: Ecce positus est hic in ruinam et in resurrectionem multorum in Israël, et in signum cui contradicetur:</p>
 <p><a name="035">35</a> et tuam ipsius animam pertransibit gladius ut revelentur ex multis cordibus cogitationes.</p>
 <p><a name="036">36</a> Et erat Anna prophetissa, filia Phanuel, de tribu Aser: hæc processerat in diebus multis, et vixerat cum viro suo annis septem a virginitate sua.</p>
 <p><a name="037">37</a> Et hæc vidua usque ad annos octoginta quatuor: quæ non discedebat de templo, jejuniis et obsecrationibus serviens nocte ac die.</p>
 <p><a name="038">38</a> Et hæc, ipsa hora superveniens, confitebatur Domino: et loquebatur de illo omnibus, qui exspectabant redemptionem Israël.</p>
 <p><a name="039">39</a> Et ut perfecerunt omnia secundum legem Domini, reversi sunt in Galilæam in civitatem suam Nazareth.<br>
 </p>
 <p><a name="040">40</a> Puer autem crescebat, et confortabatur plenus sapientia: et gratia Dei erat in illo.</p>
 <p><a name="041">41</a> Et ibant parentes ejus per omnes annos in Jerusalem, in die solemni Paschæ.</p>
 <p><a name="042">42</a> Et cum factus esset annorum duodecim, ascendentibus illis Jerosolymam secundum consuetudinem diei festi,</p>
 <p><a name="043">43</a> consummatisque diebus, cum redirent, remansit puer Jesus in Jerusalem, et non cognoverunt parentes ejus.</p>
 <p><a name="044">44</a> Existimantes autem illum esse in comitatu, venerunt iter diei, et requirebant eum inter cognatos et notos.</p>
 <p><a name="045">45</a> Et non invenientes, regressi sunt in Jerusalem, requirentes eum.</p>
 <p><a name="046">46</a> Et factum est, post triduum invenerunt illum in templo sedentem in medio doctorum, audientem illos, et interrogantem eos.</p>
 <p><a name="047">47</a> Stupebant autem omnes qui eum audiebant, super prudentia et responsis ejus.</p>
 <p><a name="048">48</a> Et videntes admirati sunt. Et dixit mater ejus ad illum: Fili, quid fecisti nobis sic? ecce pater tuus et ego dolentes quærebamus te.</p>
 <p><a name="049">49</a> Et ait ad illos: Quid est quod me quærebatis? nesciebatis quia in his quæ Patris mei sunt, oportet me esse?</p>
 <p><a name="050">50</a> Et ipsi non intellexerunt verbum quod locutus est ad eos.</p>
 <p><a name="051">51</a> Et descendit cum eis, et venit Nazareth: et erat subditus illis. Et mater ejus conservabat omnia verba hæc in corde suo.</p>
 <p><a name="052">52</a> Et Jesus proficiebat sapientia, et ætate, et gratia apud Deum et homines.</p>
 <p></p><hr>
 <center>
 <a href="luk003.htm">Next: Luke Chapter 3</a></center>
 </body>