<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa063.htm">Polyglot</a> 
 <a href="../kjv/isa063.htm">KJV</a> 
 <a href="../sep/isa063.htm">Sep</a> 
 <a href="../tan/isa063.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa062.htm">Previous</a> 
 <a href="isa064.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 63</h3><p><a name="001">1</a> [Quis est iste, qui venit de Edom,<br> tinctis vestibus de Bosra?<br> iste formosus in stola sua,<br> gradiens in multitudine fortitudinis suæ?<br> Ego qui loquor justitiam,<br> et propugnator sum ad salvandum.<br></p>
 <p><a name="002">2</a> Quare ergo rubrum est indumentum tuum,<br> et vestimenta tua sicut calcantium in torculari?<br></p>
 <p><a name="003">3</a> Torcular calcavi solus,<br> et de gentibus non est vir mecum;<br> calcavi eos in furore meo,<br> et conculcavi eos in ira mea:<br> et aspersus est sanguis eorum super vestimenta mea,<br> et omnia indumenta mea inquinavi.<br></p>
 <p><a name="004">4</a> Dies enim ultionis in corde meo;<br> annus redemptionis meæ venit.<br></p>
 <p><a name="005">5</a> Circumspexi, et non erat auxiliator;<br> quæsivi, et non fuit qui adjuvaret:<br> et salvavit mihi brachium meum,<br> et indignatio mea ipsa auxiliata est mihi.<br></p>
 <p><a name="006">6</a> Et conculcavi populos in furore meo,<br> et inebriavi eos in indignatione mea,<br> et detraxi in terram virtutem eorum.]<br>
 </p>
 <p><a name="007">7</a> [Miserationum Domini recordabor;<br> laudem Domini<br> super omnibus quæ reddidit nobis Dominus,<br> et super multitudinem bonorum domui Israël,<br> quæ largitus est eis secundum indulgentiam suam,<br> et secundum multitudinem misericordiarum suarum.<br></p>
 <p><a name="008">8</a> Et dixit: Verumtamen populus meus est,<br> filii non negantes;<br> et factus est eis salvator.<br></p>
 <p><a name="009">9</a> In omni tribulatione eorum non est tribulatus,<br> et angelus faciei ejus salvavit eos:<br> in dilectione sua et in indulgentia sua<br> ipse redemit eos,<br> et portavit eos, et elevavit eos<br> cunctis diebus sæculi.<br></p>
 <p><a name="010">10</a> Ipsi autem ad iracundiam provocaverunt,<br> et afflixerunt spiritum Sancti ejus:<br> et conversus est eis in inimicum,<br> et ipse debellavit eos.<br></p>
 <p><a name="011">11</a> Et recordatus est dierum sæculi Moysi, et populi sui.<br> Ubi est qui eduxit eos de mari<br> cum pastoribus gregis sui?<br> Ubi est qui posuit in medio ejus<br> spiritum Sancti sui;<br></p>
 <p><a name="012">12</a> qui eduxit ad dexteram Moysen,<br> brachio majestatis suæ;<br> qui scidit aquas ante eos,<br> ut faceret sibi nomen sempiternum;<br></p>
 <p><a name="013">13</a> qui eduxit eos per abyssos,<br> quasi equum in deserto<br> non impingentem?<br></p>
 <p><a name="014">14</a> Quasi animal in campo descendens,<br> spiritus Domini ductor ejus fuit.<br> Sic adduxisti populum tuum,<br> ut faceres tibi nomen gloriæ.<br></p>
 <p><a name="015">15</a> Attende de cælo, et vide<br> de habitaculo sancto tuo, et gloriæ tuæ.<br> Ubi est zelus tuus, et fortitudo tua,<br> multitudo viscerum tuorum et miserationum tuarum?<br> Super me continuerunt se.<br></p>
 <p><a name="016">16</a> Tu enim pater noster:<br> et Abraham nescivit nos,<br> et Israël ignoravit nos:<br> tu, Domine, pater noster,<br> redemptor noster, a sæculo nomen tuum.<br></p>
 <p><a name="017">17</a> Quare errare nos fecisti, Domine, de viis tuis;<br> indurasti cor nostrum ne timeremus te?<br> Convertere propter servos tuos,<br> tribus hæreditatis tuæ.<br></p>
 <p><a name="018">18</a> Quasi nihilum possederunt populum sanctum tuum:<br> hostes nostri conculcaverunt sanctificationem tuam.<br></p>
 <p><a name="019">19</a> Facti sumus quasi in principio, cum non dominareris nostri,<br> neque invocaretur nomen tuum super nos.]</p>
 <p></p><hr>
 <center>
 <a href="isa064.htm">Next: Isaiah Chapter 64</a></center>
 </body>