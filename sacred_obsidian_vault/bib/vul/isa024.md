<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa024.htm">Polyglot</a> 
 <a href="../kjv/isa024.htm">KJV</a> 
 <a href="../sep/isa024.htm">Sep</a> 
 <a href="../tan/isa024.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa023.htm">Previous</a> 
 <a href="isa025.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 24</h3><p><a name="001">1</a> [Ecce Dominus dissipabit terram:<br> et nudabit eam, et affliget faciem ejus,<br> et disperget habitatores ejus.<br></p>
 <p><a name="002">2</a> Et erit sicut populus, sic sacerdos;<br> et sicut servus, sic dominus ejus;<br> sicut ancilla, sic domina ejus;<br> sicut emens, sic ille qui vendit;<br> sicut fnerator, sic is qui mutuum accipit;<br> sicut qui repetit, sic qui debet.<br></p>
 <p><a name="003">3</a> Dissipatione dissipabitur terra, et direptione prædabitur;<br> Dominus enim locutus est verbum hoc.<br></p>
 <p><a name="004">4</a> Luxit, et defluxit terra, et infirmata est;<br> defluxit orbis,<br> infirmata est altitudo populi terræ.<br></p>
 <p><a name="005">5</a> Et terra infecta est ab habitatoribus suis,<br> quia transgressi sunt leges,<br> mutaverunt jus,<br> dissipaverunt fdus sempiternum.<br></p>
 <p><a name="006">6</a> Propter hoc maledictio vorabit terram,<br> et peccabunt habitatores ejus;<br> ideoque insanient cultores ejus,<br> et relinquentur homines pauci.<br></p>
 <p><a name="007">7</a> Luxit vindemia, infirmata est vitis,<br> ingemuerunt omnes qui lætabantur corde;<br></p>
 <p><a name="008">8</a> cessavit gaudium tympanorum,<br> quievit sonitus lætantium,<br> conticuit dulcedo citharæ.<br></p>
 <p><a name="009">9</a> Cum cantico non bibent vinum;<br> amara erit potio bibentibus illam.<br></p>
 <p><a name="010">10</a> Attrita est civitas vanitatis,<br> clausa est omnis domus, nullo introëunte.<br></p>
 <p><a name="011">11</a> Clamor erit super vino in plateis,<br> deserta est omnia lætitia,<br> translatum est gaudium terræ.<br></p>
 <p><a name="012">12</a> Relicta est in urbe solitudo,<br> et calamitas opprimet portas.<br></p>
 <p><a name="013">13</a> Quia hæc erunt in medio terræ<br> in medio populorum,<br> quomodo si paucæ olivæ quæ remanserunt<br> excutiantur ex olea et racemi,<br> cum fuerit finita vindemia.]<br>
 </p>
 <p><a name="014">14</a> [Hi levabunt vocem suam, atque laudabunt:<br> cum glorificatus fuerit Dominus, hinnient de mari.<br></p>
 <p><a name="015">15</a> Propter hoc in doctrinis glorificate Dominum;<br> in insulis maris<br> nomen Domini Dei Israël.<br></p>
 <p><a name="016">16</a> A finibus terræ laudes audivimus,<br> gloriam Justi.<br> Et dixi: Secretum meum mihi,<br> secretum meum mihi.<br> Væ mihi!<br> prævaricantes prævaricati sunt,<br> et prævaricatione transgressorum prævaricati sunt.<br></p>
 <p><a name="017">17</a> Formido, et fovea, et laqueus<br> super te, qui habitator es terræ.<br></p>
 <p><a name="018">18</a> Et erit: qui fugerit a voce formidinis cadet in foveam;<br> et qui se explicaverit de fovea tenebitur laqueo;<br> quia cataractæ de excelsis apertæ sunt<br> et concutientur fundamenta terræ.<br></p>
 <p><a name="019">19</a> Confractione confringetur terra,<br> contritione conteretur terra,<br> commotione commovebitur terra;<br></p>
 <p><a name="020">20</a> agitatione agitabitur terra sicut ebrius,<br> et auferetur quasi tabernaculum unius noctis;<br> et gravabit eam iniquitas sua,<br> et corruet, et non adjiciet ut resurgat.<br></p>
 <p><a name="021">21</a> Et erit: in die illa visitabit Dominus<br> super militiam cæli in excelso,<br> et super reges terræ qui sunt super terram;<br></p>
 <p><a name="022">22</a> et congregabuntur in congregatione unius fascis in lacum,<br> et claudentur ibi in carcere,<br> et post multos dies visitabuntur.<br></p>
 <p><a name="023">23</a> Et erubescet luna, et confundetur sol,<br> cum regnaverit Dominus exercituum<br> in monte Sion et in Jerusalem<br> et in conspectu senum suorum fuerit glorificatus.]</p>
 <p></p><hr>
 <center>
 <a href="isa025.htm">Next: Isaiah Chapter 25</a></center>
 </body>