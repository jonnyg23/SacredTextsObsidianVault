<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma2006.htm">Polyglot</a> 
 <a href="../apo/ma2006.htm">Apo</a> 
 <a href="../sep/ma2006.htm">Sep</a> 
 
 <br>
 <br><a href="ma2.htm">2 Macabees Index</a><br>
  
 <a href="ma2005.htm">Previous</a> 
 <a href="ma2007.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Macabees Chapter 6</h3><p><a name="001">1</a> Sed non post multum temporis, misit rex senem quemdam Antiochenum, qui compelleret Judæos ut se transferrent a patriis et Dei legibus:</p>
 <p><a name="002">2</a> contaminare etiam quod in Jerosolymis erat templum, et cognominare Jovis Olympii: et in Garizim, prout erant hi qui locum inhabitabant, Jovis hospitalis.</p>
 <p><a name="003">3</a> Pessima autem et universis gravis erat malorum incursio:</p>
 <p><a name="004">4</a> nam templum luxuria et comessationibus gentium erat plenum, et scortantium cum meretricibus: sacratisque ædibus mulieres se ultro ingerebant, intro ferentes ea quæ non licebat.</p>
 <p><a name="005">5</a> Altare etiam plenum erat illicitis, quæ legibus prohibebantur.</p>
 <p><a name="006">6</a> Neque autem sabbata custodiebantur, neque dies solemnes patrii servabantur, nec simpliciter Judæum se esse quisquam confitebatur.</p>
 <p><a name="007">7</a> Ducebantur autem cum amara necessitate in die natalis regis ad sacrificia: et cum Liberi sacra celebrarentur, cogebantur hedera coronati Libero circuire.</p>
 <p><a name="008">8</a> Decretum autem exiit in proximas gentilium civitates, suggerentibus Ptolemæis, ut pari modo et ipsi adversus Judæos agerent, ut sacrificarent:</p>
 <p><a name="009">9</a> eos autem qui nollent transire ad instituta gentium, interficerent: erat ergo videre miseriam.</p>
 <p><a name="010">10</a> Duæ enim mulieres delatæ sunt natos suos circumcidisse: quas, infantibus ad ubera suspensis, cum publice per civitatem circumduxissent, per muros præcipitaverunt.</p>
 <p><a name="011">11</a> Alii vero, ad proximas coëuntes speluncas, et latenter sabbati diem celebrantes, cum indicati essent Philippo, flammis succensi sunt, eo quod verebantur propter religionem et observantiam manu sibimet auxilium ferre.</p>
 <p><a name="012">12</a> Obsecro autem eos qui hunc librum lecturi sunt, ne abhorrescant propter adversos casus: sed reputent ea quæ acciderunt, non ad interitum, sed ad correptionem esse generis nostri.</p>
 <p><a name="013">13</a> Etenim multo tempore non sinere peccatoribus ex sententia agere, sed statim ultiones adhibere, magni beneficii est indicium.</p>
 <p><a name="014">14</a> Non enim, sicut in aliis nationibus, Dominus patienter exspectat, ut eas cum judicii dies advenerit, in plenitudine peccatorum puniat:</p>
 <p><a name="015">15</a> ita et in nobis statuit ut, peccatis nostris in finem devolutis, ita demum in nos vindicet.</p>
 <p><a name="016">16</a> Propter quod numquam quidem a nobis misericordiam suam amovet: corripiens vero in adversis, populum suum non dereliquit.</p>
 <p><a name="017">17</a> Sed hæc nobis ad commonitionem legentium dicta sint paucis. Jam enim veniendum est ad narrationem.<br>
 </p>
 <p><a name="018">18</a> Igitur Eleazarus, unus de primoribus scribarum, vir ætate provectus, et vultu decorus, aperto ore hians compellebatur carnem porcinam manducare.</p>
 <p><a name="019">19</a> At ille gloriosissimam mortem magis quam odibilem vitam complectens, voluntarie præibat ad supplicium.</p>
 <p><a name="020">20</a> Intuens autem quemadmodum oporteret accedere, patienter sustinens, destinavit non admittere illicita propter vitæ amorem.</p>
 <p><a name="021">21</a> Hi autem qui astabant, iniqua miseratione commoti propter antiquam viri amicitiam, tollentes eum secreto rogabant afferri carnes quibus vesci ei licebat, ut simularetur manducasse sicut rex imperaverat de sacrificii carnibus,</p>
 <p><a name="022">22</a> ut hoc facto, a morte liberaretur: et propter veterem viri amicitiam, hanc in eo faciebant humanitatem.</p>
 <p><a name="023">23</a> At ille cogitare cpit ætatis ac senectutis suæ eminentiam dignam, et ingenitæ nobilitatis canitiem, atque a puero optimæ conversationis actus: et secundum sanctæ et a Deo conditæ legis constituta, respondit cito, dicens præmitti se velle in infernum.</p>
 <p><a name="024">24</a> Non enim ætati nostræ dignum est, inquit, fingere: ut multi adolescentium, arbitrantes Eleazarum nonaginta annorum transisse ad vitam alienigenarum,</p>
 <p><a name="025">25</a> et ipsi propter meam simulationem, et propter modicum corruptibilis vitæ tempus decipiantur, et per hoc maculam atque execrationem meæ senectuti conquiram.</p>
 <p><a name="026">26</a> Nam etsi in præsenti tempore suppliciis hominum eripiar, sed manum Omnipotentis nec vivus, nec defunctus, effugiam.</p>
 <p><a name="027">27</a> Quam ob rem fortiter vita excedendo, senectute quidem dignus apparebo:</p>
 <p><a name="028">28</a> adolescentibus autem exemplum forte relinquam, si prompto animo ac fortiter pro gravissimis ac sanctissimis legibus honesta morte perfungar. His dictis, confestim ad supplicium trahebatur.</p>
 <p><a name="029">29</a> Hi autem qui eum ducebant, et paulo ante fuerant mitiores, in iram conversi sunt propter sermones ab eo dictos, quos illi per arrogantiam prolatos arbitrabantur.</p>
 <p><a name="030">30</a> Sed cum plagis perimeretur, ingemuit, et dixit: Domine, qui habes sanctam scientiam, manifeste tu scis quia cum a morte possem liberari, duros corporis sustineo dolores: secundum animam vero propter timorem tuum libenter hæc patior.</p>
 <p><a name="031">31</a> Et iste quidem hoc modo vita decessit, non solum juvenibus, sed et universæ genti memoriam mortis suæ ad exemplum virtutis et fortitudinis derelinquens.</p>
 <p></p><hr>
 <center>
 <a href="ma2007.htm">Next: 2 Macabees Chapter 7</a></center>
 </body>