<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/dan010.htm">Polyglot</a> 
 <a href="../kjv/dan010.htm">KJV</a> 
 <a href="../sep/dan010.htm">Sep:Dan</a> 
 <a href="../sep/dat010.htm">Sep:DaT</a> 
 <a href="../tan/dan010.htm">Tan</a> 
 
 <br>
 <br><a href="dan.htm">Daniel Index</a><br>
  
 <a href="dan009.htm">Previous</a> 
 <a href="dan011.htm">Next</a> 
 </center>
 <hr>
 
 <h3 align="CENTER">Vulgate (Latin): Daniel Chapter 10</h3><p><a name="001">1</a> Anno tertio Cyri regis Persarum, verbum revelatum est Danieli cognomento Baltassar, et verbum verum, et fortitudo magna: intellexitque sermonem: intelligentia enim est opus in visione.</p>
 <p><a name="002">2</a> In diebus illis ego Daniel lugebam trium hebdomadarum diebus:</p>
 <p><a name="003">3</a> panem desiderabilem non comedi, et caro et vinum non introierunt in os meum, sed neque unguento unctus sum, donec complerentur trium hebdomadarum dies.<br>
 </p>
 <p><a name="004">4</a> Die autem vigesima et quarta mensis primi, eram juxta fluvium magnum, qui est Tigris.</p>
 <p><a name="005">5</a> Et levavi oculos meos, et vidi: et ecce vir unus vestitus lineis, et renes ejus accincti auro obrizo:</p>
 <p><a name="006">6</a> et corpus ejus quasi chrysolithus, et facies ejus velut species fulguris, et oculi ejus ut lampas ardens: et brachia ejus, et quæ deorsum sunt usque ad pedes, quasi species æris candentis: et vox sermonum ejus ut vox multitudinis.</p>
 <p><a name="007">7</a> Vidi autem ego Daniel solus visionem: porro viri qui erant mecum non viderunt, sed terror nimius irruit super eos, et fugerunt in absconditum.</p>
 <p><a name="008">8</a> Ego autem relictus solus vidi visionem grandem hanc: et non remansit in me fortitudo, sed et species mea immutata est in me, et emarcui, nec habui quidquam virium.</p>
 <p><a name="009">9</a> Et audivi vocem sermonum ejus: et audiens jacebam consternatus super faciem meam, et vultus meus hærebat terræ.</p>
 <p><a name="010">10</a> Et ecce manus tetigit me, et erexit me super genua mea, et super articulos manuum mearum.</p>
 <p><a name="011">11</a> Et dixit ad me: Daniel vir desideriorum, intellige verba quæ ego loquor ad te, et sta in gradu tuo: nunc enim sum missus ad te. Cumque dixisset mihi sermonem istum, steti tremens.</p>
 <p><a name="012">12</a> Et ait ad me: Noli metuere, Daniel: quia ex die primo, quo posuisti cor tuum ad intelligendum ut te affligeres in conspectu Dei tui, exaudita sunt verba tua: et ego veni propter sermones tuos.</p>
 <p><a name="013">13</a> Princeps autem regni Persarum restitit mihi viginti et uno diebus: et ecce Michaël, unus de principibus primis, venit in adjutorium meum, et ego remansi ibi juxta regem Persarum.</p>
 <p><a name="014">14</a> Veni autem ut docerem te quæ ventura sunt populo tuo in novissimis diebus, quoniam adhuc visio in dies.<br>
 </p>
 <p><a name="015">15</a> Cumque loqueretur mihi hujuscemodi verbis, dejeci vultum meum ad terram, et tacui.</p>
 <p><a name="016">16</a> Et ecce quasi similitudo filii hominis tetigit labia mea: et aperiens os meum locutus sum, et dixi ad eum, qui stabat contra me: Domine mi, in visione tua dissolutæ sunt compages meæ, et nihil in me remansit virium.</p>
 <p><a name="017">17</a> Et quomodo poterit servus domini mei loqui cum domino meo? nihil enim in me remansit virium, sed et halitus meus intercluditur.</p>
 <p><a name="018">18</a> Rursum ergo tetigit me quasi visio hominis, et confortavit me,</p>
 <p><a name="019">19</a> et dixit: Noli timere, vir desideriorum: pax tibi: confortare, et esto robustus. Cumque loqueretur mecum, convalui, et dixi: Loquere, domine mi, quia confortasti me.</p>
 <p><a name="020">20</a> Et ait: Numquid scis quare venerim ad te? et nunc revertar ut prælier adversum principem Persarum. Cum ego egrederer, apparuit princeps Græcorum veniens.</p>
 <p><a name="021">21</a> Verumtamen annuntiabo tibi quod expressum est in scriptura veritatis: et nemo est adjutor meus in omnibus his, nisi Michaël princeps vester.</p>
 <p></p><hr>
 <center>
 <a href="dan011.htm">Next: Daniel Chapter 11</a></center>
 </body>