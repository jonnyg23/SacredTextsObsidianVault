<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa103.htm">Polyglot</a> 
 <a href="../kjv/psa103.htm">KJV</a> 
 <a href="../sep/psa103.htm">Sep</a> 
 <a href="../tan/psa103.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa102.htm">Previous</a> 
 <a href="psa104.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 103</h3><p><a name="001">1</a> Ipsi David. [Benedic, anima mea, Domino:<br> Domine Deus meus, magnificatus es vehementer.<br> Confessionem et decorem induisti,<br></p>
 <p><a name="002">2</a> amictus lumine sicut vestimento.<br> Extendens cælum sicut pellem,<br></p>
 <p><a name="003">3</a> qui tegis aquis superiora ejus:<br> qui ponis nubem ascensum tuum;<br> qui ambulas super pennas ventorum:<br></p>
 <p><a name="004">4</a> qui facis angelos tuos spiritus,<br> et ministros tuos ignem urentem.<br></p>
 <p><a name="005">5</a> Qui fundasti terram super stabilitatem suam:<br> non inclinabitur in sæculum sæculi.<br></p>
 <p><a name="006">6</a> Abyssus sicut vestimentum amictus ejus;<br> super montes stabunt aquæ.<br></p>
 <p><a name="007">7</a> Ab increpatione tua fugient;<br> a voce tonitrui tui formidabunt.<br></p>
 <p><a name="008">8</a> Ascendunt montes, et descendunt campi,<br> in locum quem fundasti eis.<br></p>
 <p><a name="009">9</a> Terminum posuisti quem non transgredientur,<br> neque convertentur operire terram.<br></p>
 <p><a name="010">10</a> Qui emittis fontes in convallibus;<br> inter medium montium pertransibunt aquæ.<br></p>
 <p><a name="011">11</a> Potabunt omnes bestiæ agri;<br> expectabunt onagri in siti sua.<br></p>
 <p><a name="012">12</a> Super ea volucres cæli habitabunt;<br> de medio petrarum dabunt voces.<br></p>
 <p><a name="013">13</a> Rigans montes de superioribus suis;<br> de fructu operum tuorum satiabitur terra:<br></p>
 <p><a name="014">14</a> producens fnum jumentis,<br> et herbam servituti hominum,<br> ut educas panem de terra,<br></p>
 <p><a name="015">15</a> et vinum lætificet cor hominis:<br> ut exhilaret faciem in oleo,<br> et panis cor hominis confirmet.<br></p>
 <p><a name="016">16</a> Saturabuntur ligna campi,<br> et cedri Libani quas plantavit:<br></p>
 <p><a name="017">17</a> illic passeres nidificabunt:<br> herodii domus dux est eorum.<br></p>
 <p><a name="018">18</a> Montes excelsi cervis;<br> petra refugium herinaciis.<br></p>
 <p><a name="019">19</a> Fecit lunam in tempora;<br> sol cognovit occasum suum.<br></p>
 <p><a name="020">20</a> Posuisti tenebras, et facta est nox;<br> in ipsa pertransibunt omnes bestiæ silvæ:<br></p>
 <p><a name="021">21</a> catuli leonum rugientes ut rapiant,<br> et quærant a Deo escam sibi.<br></p>
 <p><a name="022">22</a> Ortus est sol, et congregati sunt,<br> et in cubilibus suis collocabuntur.<br></p>
 <p><a name="023">23</a> Exibit homo ad opus suum,<br> et ad operationem suam usque ad vesperum.<br></p>
 <p><a name="024">24</a> Quam magnificata sunt opera tua, Domine!<br> omnia in sapientia fecisti;<br> impleta est terra possessione tua.<br></p>
 <p><a name="025">25</a> Hoc mare magnum et spatiosum manibus;<br> illic reptilia quorum non est numerus:<br> animalia pusilla cum magnis.<br></p>
 <p><a name="026">26</a> Illic naves pertransibunt;<br> draco iste quem formasti ad illudendum ei.<br></p>
 <p><a name="027">27</a> Omnia a te expectant<br> ut des illis escam in tempore.<br></p>
 <p><a name="028">28</a> Dante te illis, colligent;<br> aperiente te manum tuam, omnia implebuntur bonitate.<br></p>
 <p><a name="029">29</a> Avertente autem te faciem, turbabuntur;<br> auferes spiritum eorum, et deficient,<br> et in pulverem suum revertentur.<br></p>
 <p><a name="030">30</a> Emittes spiritum tuum, et creabuntur,<br> et renovabis faciem terræ.<br></p>
 <p><a name="031">31</a> Sit gloria Domini in sæculum;<br> lætabitur Dominus in operibus suis.<br></p>
 <p><a name="032">32</a> Qui respicit terram, et facit eam tremere;<br> qui tangit montes, et fumigant.<br></p>
 <p><a name="033">33</a> Cantabo Domino in vita mea;<br> psallam Deo meo quamdiu sum.<br></p>
 <p><a name="034">34</a> Jucundum sit ei eloquium meum;<br> ego vero delectabor in Domino.<br></p>
 <p><a name="035">35</a> Deficiant peccatores a terra,<br> et iniqui, ita ut non sint.<br> Benedic, anima mea, Domino.]</p>
 <p></p><hr>
 <center>
 <a href="psa104.htm">Next: Psalms Chapter 104</a></center>
 </body>