<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa048.htm">Polyglot</a> 
 <a href="../kjv/isa048.htm">KJV</a> 
 <a href="../sep/isa048.htm">Sep</a> 
 <a href="../tan/isa048.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa047.htm">Previous</a> 
 <a href="isa049.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 48</h3><p><a name="001">1</a> [Audite hæc, domus Jacob,<br> qui vocamini nomine Israël,<br> et de aquis Juda existis;<br> qui juratis in nomine Domini,<br> et Dei Israël recordamini<br> non in veritate neque in justitia.<br></p>
 <p><a name="002">2</a> De civitate enim sancta vocati sunt,<br> et super Deum Israël constabiliti sunt:<br> Dominus exercituum nomen ejus.<br></p>
 <p><a name="003">3</a> Priora ex tunc annuntiavi,<br> et ex ore meo exierunt, et audita feci ea:<br> repente operatus sum, et venerunt.<br></p>
 <p><a name="004">4</a> Scivi enim quia durus es tu,<br> et nervus ferreus cervix tua,<br> et frons tua ærea.<br></p>
 <p><a name="005">5</a> Prædixi tibi ex tunc;<br> antequam venirent, indicavi tibi,<br> ne forte diceres: Idola mea fecerunt hæc,<br> et sculptilia mea et conflatilia mandaverunt ista.<br></p>
 <p><a name="006">6</a> Quæ audisti, vide omnia;<br> vos autem, num annuntiastis?<br> Audita feci tibi nova ex tunc,<br> et conservata sunt quæ nescis.<br></p>
 <p><a name="007">7</a> Nunc creata sunt et non ex tunc;<br> et ante diem, et non audisti ea,<br> ne forte dicas: Ecce ego cognovi ea.<br></p>
 <p><a name="008">8</a> Neque audisti, neque cognovisti,<br> neque ex tunc aperta est auris tua:<br> scio enim quia prævaricans prævaricaberis,<br> et transgressorem ex utero vocavi te.<br></p>
 <p><a name="009">9</a> Propter nomen meum longe faciam furorem meum,<br> et laude mea infrenabo te,<br> ne intereas.<br></p>
 <p><a name="010">10</a> Ecce excoxi te, sed non quasi argentum;<br> elegi te in camino paupertatis.<br></p>
 <p><a name="011">11</a> Propter me, propter me faciam,<br> ut non blasphemer;<br> et gloriam meam alteri non dabo.<br></p>
 <p><a name="012">12</a> Audi me, Jacob,<br> et Israël, quem ego voco:<br> ego ipse, ego primus,<br> et ego novissimus.<br></p>
 <p><a name="013">13</a> Manus quoque mea fundavit terram,<br> et dextera mea mensa est cælos;<br> ego vocabo eos,<br> et stabunt simul.<br></p>
 <p><a name="014">14</a> Congregamini, omnes vos, et audite:<br> quis de eis annuntiavit hæc?<br> Dominus dilexit eum, faciet voluntatem suam in Babylone,<br> et brachium suum in Chaldæis.<br></p>
 <p><a name="015">15</a> Ego, ego locutus sum, et vocavi eum;<br> adduxi eum, et directa est via ejus.<br></p>
 <p><a name="016">16</a> Accedite ad me et audite hoc:<br> non a principio in abscondito locutus sum:<br> ex tempore antequam fieret, ibi eram:<br> et nunc Dominus Deus misit me,<br> et spiritus ejus.<br></p>
 <p><a name="017">17</a> Hæc dicit Dominus, redemptor tuus,<br> Sanctus Israël:<br> Ego Dominus Deus tuus,<br> docens te utilia,<br> gubernans te in via qua ambulas.<br></p>
 <p><a name="018">18</a> Utinam attendisses mandata mea:<br> facta fuisset sicut flumen pax tua,<br> et justitia tua sicut gurgites maris:<br></p>
 <p><a name="019">19</a> et fuisset quasi arena semen tuum,<br> et stirps uteri tui ut lapilli ejus;<br> non interisset et non fuisset attritum<br> nomen ejus a facie mea.<br></p>
 <p><a name="020">20</a> Egredimini de Babylone, fugite a Chaldæis,<br> in voce exsultationis annuntiate:<br> auditum facite hoc,<br> et efferte illud usque ad extrema terræ.<br> Dicite: Redemit Dominus<br> servum suum Jacob.<br></p>
 <p><a name="021">21</a> Non sitierunt in deserto, cum educeret eos:<br> aquam de petra produxit eis,<br> et scidit petram, et fluxerunt aquæ.<br></p>
 <p><a name="022">22</a> Non est pax impiis, dicit Dominus.]</p>
 <p></p><hr>
 <center>
 <a href="isa049.htm">Next: Isaiah Chapter 49</a></center>
 </body>