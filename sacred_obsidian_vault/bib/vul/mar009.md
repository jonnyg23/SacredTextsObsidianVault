<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mar009.htm">Polyglot</a> 
 <a href="../gnt/mar009.htm">GNT</a> 
 <a href="../kjv/mar009.htm">KJV</a> 
 
 <br>
 <br><a href="mar.htm">Mark Index</a><br>
  
 <a href="mar008.htm">Previous</a> 
 <a href="mar010.htm">Next</a> 
 </center>
 <hr>
 
 <h3 align="CENTER">Vulgate (Latin): Mark Chapter 9</h3><p><a name="001">1</a> Et post dies sex assumit Jesus Petrum, et Jacobum, et Joannem, et ducit illos in montem excelsum seorsum solos, et transfiguratus est coram ipsis.</p>
 <p><a name="002">2</a> Et vestimenta ejus facta sunt splendentia, et candida nimis velut nix, qualia fullo non potest super terram candida facere.</p>
 <p><a name="003">3</a> Et apparuit illis Elias cum Moyse: et erant loquentes cum Jesu.</p>
 <p><a name="004">4</a> Et respondens Petrus, ait Jesu: Rabbi, bonum est nos hic esse: et faciamus tria tabernacula, tibi unum, et Moysi unum, et Eliæ unum.</p>
 <p><a name="005">5</a> Non enim sciebat quid diceret: erant enim timore exterriti.</p>
 <p><a name="006">6</a> Et facta est nubes obumbrans eos: et venit vox de nube, dicens: Hic est Filius meus carissimus: audite illum.</p>
 <p><a name="007">7</a> Et statim circumspicientes, neminem amplius viderunt, nisi Jesum tantum secum.</p>
 <p><a name="008">8</a> Et descendentibus illis de monte, præcepit illis ne cuiquam quæ vidissent, narrarent: nisi cum Filius hominis a mortuis resurrexerit.</p>
 <p><a name="009">9</a> Et verbum continuerunt apud se: conquirentes quid esset, cum a mortuis resurrexerit.</p>
 <p><a name="010">10</a> Et interrogabant eum, dicentes: Quid ergo dicunt pharisæi et scribæ, quia Eliam oportet venire primum?</p>
 <p><a name="011">11</a> Qui respondens, ait illis: Elias cum venerit primo, restituet omnia: et quomodo scriptum est in Filium hominis, ut multa patiatur et contemnatur.</p>
 <p><a name="012">12</a> Sed dico vobis quia et Elias venit (et fecerunt illi quæcumque voluerunt) sicut scriptum est de eo.<br>
 </p>
 <p><a name="013">13</a> Et veniens ad discipulos suos, vidit turbam magnam circa eos, et scribas conquirentes cum illis.</p>
 <p><a name="014">14</a> Et confestim omnis populus videns Jesum, stupefactus est, et expaverunt, et accurrentes salutabant eum.</p>
 <p><a name="015">15</a> Et interrogavit eos: Quid inter vos conquiritis?</p>
 <p><a name="016">16</a> Et respondens unus de turba, dixit: Magister, attuli filium meum ad te habentem spiritum mutum:</p>
 <p><a name="017">17</a> qui ubicumque eum apprehenderit, allidit illum, et spumat, et stridet dentibus, et arescit: et dixi discipulis tuis ut ejicerent illum, et non potuerunt.</p>
 <p><a name="018">18</a> Qui respondens eis, dixit: O generatio incredula, quamdiu apud vos ero? quamdiu vos patiar? afferte illum ad me.</p>
 <p><a name="019">19</a> Et attulerunt eum. Et cum vidisset eum, statim spiritus conturbavit illum: et elisus in terram, volutabatur spumans.</p>
 <p><a name="020">20</a> Et interrogavit patrem ejus: Quantum temporis est ex quo ei hoc accidit? At ille ait: Ab infantia:</p>
 <p><a name="021">21</a> et frequenter eum in ignem, et in aquas misit ut eum perderet: sed si quid potes, adjuva nos, misertus nostri.</p>
 <p><a name="022">22</a> Jesus autem ait illi: Si potes credere, omnia possibilia sunt credenti.</p>
 <p><a name="023">23</a> Et continuo exclamans pater pueri, cum lacrimis aiebat: Credo, Domine; adjuva incredulitatem meam.</p>
 <p><a name="024">24</a> Et cum videret Jesus concurrentem turbam, comminatus est spiritui immundo, dicens illi: Surde et mute spiritus, ego præcipio tibi, exi ab eo: et amplius ne introëas in eum.</p>
 <p><a name="025">25</a> Et exclamans, et multum discerpens eum, exiit ab eo, et factus est sicut mortuus, ita ut multi dicerent: Quia mortuus est.</p>
 <p><a name="026">26</a> Jesus autem tenens manum ejus elevavit eum, et surrexit.</p>
 <p><a name="027">27</a> Et cum introisset in domum, discipuli ejus secreto interrogabant eum: Quare nos non potuimus ejicere eum?</p>
 <p><a name="028">28</a> Et dixit illis: Hoc genus in nullo potest exire, nisi in oratione et jejunio.</p>
 <p><a name="029">29</a> Et inde profecti prætergrediebantur Galilæam: nec volebat quemquam scire.<br>
 </p>
 <p><a name="030">30</a> Docebat autem discipulos suos, et dicebat illis: Quoniam Filius hominis tradetur in manus hominum, et occident eum, et occisus tertia die resurget.</p>
 <p><a name="031">31</a> At illi ignorabant verbum: et timebant interrogare eum.<br>
 </p>
 <p><a name="032">32</a> Et venerunt Capharnaum. Qui cum domi essent, interrogabat eos: Quid in via tractabatis?</p>
 <p><a name="033">33</a> At illi tacebant: siquidem in via inter se disputaverunt: quis eorum major esset.</p>
 <p><a name="034">34</a> Et residens vocavit duodecim, et ait illis: Si quis vult primus esse, erit omnium novissimus, et omnium minister.</p>
 <p><a name="035">35</a> Et accipiens puerum, statuit eum in medio eorum: quem cum complexus esset, ait illis:</p>
 <p><a name="036">36</a> Quisquis unum ex hujusmodi pueris receperit in nomine meo, me recipit: et quicumque me susceperit, non me suscipit, sed eum qui misit me.<br>
 </p>
 <p><a name="037">37</a> Respondit illi Joannes, dicens: Magister, vidimus quemdam in nomine tuo ejicientem dæmonia, qui non sequitur nos, et prohibuimus eum.</p>
 <p><a name="038">38</a> Jesus autem ait: Nolite prohibere eum: nemo est enim qui faciat virtutem in nomine meo, et possit cito male loqui de me:</p>
 <p><a name="039">39</a> qui enim non est adversum vos, pro vobis est.</p>
 <p><a name="040">40</a> Quisquis enim potum dederit vobis calicem aquæ in nomine meo, quia Christi estis: amen dico vobis, non perdet mercedem suam.<br>
 </p>
 <p><a name="041">41</a> Et quisquis scandalizaverit unum ex his pusillis credentibus in me: bonum est ei magis si circumdaretur mola asinaria collo ejus, et in mare mitteretur.</p>
 <p><a name="042">42</a> Et si scandalizaverit te manus tua, abscide illam: bonum est tibi debilem introire in vitam, quam duas manus habentem ire in gehennam, in ignem inextinguibilem,</p>
 <p><a name="043">43</a> ubi vermis eorum non moritur, et ignis non extinguitur.</p>
 <p><a name="044">44</a> Et si pes tuus te scandalizat, amputa illum: bonum est tibi claudum introire in vitam æternam, quam duos pedes habentem mitti in gehennam ignis inextinguibilis,</p>
 <p><a name="045">45</a> ubi vermis eorum non moritur, et ignis non extinguitur.</p>
 <p><a name="046">46</a> Quod si oculus tuus scandalizat te, ejice eum: bonum est tibi luscum introire in regnum Dei, quam duos oculos habentem mitti in gehennam ignis,</p>
 <p><a name="047">47</a> ubi vermis eorum non moritur, et ignis non extinguitur.</p>
 <p><a name="048">48</a> Omnis enim igne salietur, et omnis victima sale salietur.</p>
 <p><a name="049">49</a> Bonum est sal: quod si sal insulsum fuerit, in quo illud condietis? Habete in vobis sal, et pacem habete inter vos.</p>
 <p></p><hr>
 <center>
 <a href="mar010.htm">Next: Mark Chapter 10</a></center>
 </body>