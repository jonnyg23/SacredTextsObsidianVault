<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa097.htm">Polyglot</a> 
 <a href="../kjv/psa097.htm">KJV</a> 
 <a href="../sep/psa097.htm">Sep</a> 
 <a href="../tan/psa097.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa096.htm">Previous</a> 
 <a href="psa098.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 97</h3><p><a name="001">1</a> Psalmus ipsi David. [Cantate Domino canticum novum,<br> quia mirabilia fecit.<br> Salvavit sibi dextera ejus,<br> et brachium sanctum ejus.<br></p>
 <p><a name="002">2</a> Notum fecit Dominus salutare suum;<br> in conspectu gentium revelavit justitiam suam.<br></p>
 <p><a name="003">3</a> Recordatus est misericordiæ suæ,<br> et veritatis suæ domui Israël.<br> Viderunt omnes termini terræ<br> salutare Dei nostri.<br></p>
 <p><a name="004">4</a> Jubilate Deo, omnis terra;<br> cantate, et exsultate, et psallite.<br></p>
 <p><a name="005">5</a> Psallite Domino in cithara;<br> in cithara et voce psalmi;<br></p>
 <p><a name="006">6</a> in tubis ductilibus, et voce tubæ corneæ.<br> Jubilate in conspectu regis Domini:<br></p>
 <p><a name="007">7</a> moveatur mare, et plenitudo ejus;<br> orbis terrarum, et qui habitant in eo.<br></p>
 <p><a name="008">8</a> Flumina plaudent manu;<br> simul montes exsultabunt</p>
 <p><a name="009">9</a> a conspectu Domini:<br> quoniam venit judicare terram.<br> Judicabit orbem terrarum in justitia,<br> et populos in æquitate.]</p>
 <p></p><hr>
 <center>
 <a href="psa098.htm">Next: Psalms Chapter 98</a></center>
 </body>