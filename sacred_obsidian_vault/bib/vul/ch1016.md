<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch1016.htm">Polyglot</a> 
 <a href="../kjv/ch1016.htm">KJV</a> 
 <a href="../sep/ch1016.htm">Sep</a> 
 <a href="../tan/ch1016.htm">Tan</a> 
 
 <br>
 <br><a href="ch1.htm">1 Chronicles Index</a><br>
  
 <a href="ch1015.htm">Previous</a> 
 <a href="ch1017.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Chronicles Chapter 16</h3><p><a name="001">1</a> Attulerunt igitur arcam Dei, et constituerunt eam in medio tabernaculi quod tetenderat ei David: et obtulerunt holocausta et pacifica coram Deo.</p>
 <p><a name="002">2</a> Cumque complesset David offerens holocausta et pacifica, benedixit populo in nomine Domini.</p>
 <p><a name="003">3</a> Et divisit universis per singulos, a viro usque ad mulierem, tortam panis, et partem assæ carnis bubalæ, et frixam oleo similam.<br>
 </p>
 <p><a name="004">4</a> Constituitque coram arca Domini de Levitis, qui ministrarent, et recordarentur operum ejus, et glorificarent atque laudarent Dominum Deum Israël:</p>
 <p><a name="005">5</a> Asaph principem, et secundum ejus Zachariam: porro Jahiel, et Semiramoth, et Jehiel, et Mathathiam, et Eliab, et Banaiam, et Obededom: Jehiel super organa psalterii et lyras: Asaph autem ut cymbalis personaret:</p>
 <p><a name="006">6</a> Banaiam vero et Jaziel sacerdotes canere tuba jugiter coram arca fderis Domini.<br>
 </p>
 <p><a name="007">7</a> In illo die fecit David principem ad confitendum Domino Asaph et fratres ejus:</p>
 <p><a name="008">8</a> [Confitemini Domino, et invocate nomen ejus:<br> notas facite in populis adinventiones ejus.<br></p>
 <p><a name="009">9</a> Cantate ei, et psallite ei,<br> et narrate omnia mirabilia ejus.<br></p>
 <p><a name="010">10</a> Laudate nomen sanctum ejus:<br> lætetur cor quærentium Dominum.<br></p>
 <p><a name="011">11</a> Quærite Dominum, et virtutem ejus:<br> quærite faciem ejus semper.<br></p>
 <p><a name="012">12</a> Recordamini mirabilium ejus quæ fecit;<br> signorum illius, et judiciorum oris ejus,<br></p>
 <p><a name="013">13</a> semen Israël servi ejus,<br> filii Jacob electi ejus.<br></p>
 <p><a name="014">14</a> Ipse Dominus Deus noster:<br> in universa terra judicia ejus.<br></p>
 <p><a name="015">15</a> Recordamini in sempiternum pacti ejus:<br> sermonis quem præcepit in mille generationes,<br></p>
 <p><a name="016">16</a> quem pepigit cum Abraham,<br> et juramenti illius cum Isaac.<br></p>
 <p><a name="017">17</a> Et constituit illud Jacob in præceptum,<br> et Israël in pactum sempiternum,<br></p>
 <p><a name="018">18</a> dicens: Tibi dabo terram Chanaan,<br> funiculum hæreditatis vestræ:<br></p>
 <p><a name="019">19</a> cum essent pauci numero,<br> parvi et coloni ejus.<br></p>
 <p><a name="020">20</a> Et transierunt de gente in gentem,<br> et de regno ad populum alterum.<br></p>
 <p><a name="021">21</a> Non dimisit quemquam calumniari eos,<br> sed increpavit pro eis reges.<br></p>
 <p><a name="022">22</a> Nolite tangere christos meos,<br> et in prophetis meis nolite malignari.<br></p>
 <p><a name="023">23</a> Cantate Domino omnis terra;<br> annuntiate ex die in diem salutare ejus:<br></p>
 <p><a name="024">24</a> narrate in gentibus gloriam ejus;<br> in cunctis populis mirabilia ejus.<br></p>
 <p><a name="025">25</a> Quia magnus Dominus, et laudabilis nimis,<br> et horribilis super omnes deos.<br></p>
 <p><a name="026">26</a> Omnes enim dii populorum idola:<br> Dominus autem cælos fecit.<br></p>
 <p><a name="027">27</a> Confessio et magnificentia coram eo:<br> fortitudo et gaudium in loco ejus.<br></p>
 <p><a name="028">28</a> Afferte Domino, familiæ populorum:<br> afferte Domino gloriam et imperium.<br></p>
 <p><a name="029">29</a> Date Domino gloriam;<br> nomini ejus levate sacrificium,<br> et venite in conspectu ejus:<br> et adorate Dominum in decore sancto.<br></p>
 <p><a name="030">30</a> Commoveatur a facie ejus omnis terra:<br> ipse enim fundavit orbem immobilem.<br></p>
 <p><a name="031">31</a> Lætentur cæli, et exultet terra,<br> et dicant in nationibus: Dominus regnavit.<br></p>
 <p><a name="032">32</a> Tonet mare et plenitudo ejus;<br> exultent agri, et omnia quæ in eis sunt.<br></p>
 <p><a name="033">33</a> Tunc laudabunt ligna saltus coram Domino:<br> quia venit judicare terram.<br></p>
 <p><a name="034">34</a> Confitemini Domino, quoniam bonus:<br> quoniam in æternum misericordia ejus.<br></p>
 <p><a name="035">35</a> Et dicite: Salva nos, Deus salvator noster,<br> et congrega nos, et erue de gentibus:<br> ut confiteamur nomini sancto tuo,<br> et exultemus in carminibus tuis.<br></p>
 <p><a name="036">36</a> Benedictus Dominus Deus Israël,<br> ab æterno usque in æternum.] Et dicat omnis populo: Amen, et hymnum Domino.</p>
 <p><a name="037">37</a> Reliquit itaque ibi coram arca fderis Domini Asaph et fratres ejus, ut ministrarent in conspectu arcæ jugiter per singulos dies, et vices suas.</p>
 <p><a name="038">38</a> Porro Obededom, et fratres ejus sexaginta octo: et Obededom filium Idithun, et Hosa, constituit janitores;</p>
 <p><a name="039">39</a> Sadoc autem sacerdotem, et fratres ejus sacerdotes, coram tabernaculo Domini in excelso quod erat in Gabaon,</p>
 <p><a name="040">40</a> ut offerrent holocausta Domino super altare holocautomatis jugiter, mane et vespere, juxta omnia quæ scripta sunt in lege Domini, quam præcepit Israëli.</p>
 <p><a name="041">41</a> Et post eum Heman, et Idithun, et reliquos electos, unumquemque vocabulo suo ad confitendum Domino, quoniam in æternum misericordia ejus.</p>
 <p><a name="042">42</a> Heman quoque et Idithun canentes tuba, et quatientes cymbala et omnia musicorum organa ad canendum Deo: filios autem Idithun fecit esse portarios.</p>
 <p><a name="043">43</a> Reversusque est omnis populus in domum suam: et David, ut benediceret etiam domui suæ.</p>
 <p></p><hr>
 <center>
 <a href="ch1017.htm">Next: 1 Chronicles Chapter 17</a></center>
 </body>