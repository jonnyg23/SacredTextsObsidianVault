<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/joh012.htm">Polyglot</a> 
 <a href="../gnt/joh012.htm">GNT</a> 
 <a href="../kjv/joh012.htm">KJV</a> 
 
 <br>
 <br><a href="joh.htm">John Index</a><br>
  
 <a href="joh011.htm">Previous</a> 
 <a href="joh013.htm">Next</a> 
 </center>
 <hr>
 
 <h3 align="CENTER">Vulgate (Latin): John Chapter 12</h3><p><a name="001">1</a> Jesus ergo ante sex dies Paschæ venit Bethaniam, ubi Lazarus fuerat mortuus, quem suscitavit Jesus.</p>
 <p><a name="002">2</a> Fecerunt autem ei cnam ibi, et Martha ministrabat, Lazarus vero unus erat ex discumbentibus cum eo.</p>
 <p><a name="003">3</a> Maria ergo accepit libram unguenti nardi pistici pretiosi, et unxit pedes Jesu, et extersit pedes ejus capillis suis: et domus impleta est ex odore unguenti.</p>
 <p><a name="004">4</a> Dixit ergo unus ex discipulis ejus, Judas Iscariotes, qui erat eum traditurus:</p>
 <p><a name="005">5</a> Quare hoc unguentum non veniit trecentis denariis, et datum est egenis?</p>
 <p><a name="006">6</a> Dixit autem hoc, non quia de egenis pertinebat ad eum, sed quia fur erat, et loculos habens, ea quæ mittebantur, portabat.</p>
 <p><a name="007">7</a> Dixit ergo Jesus: Sinite illam ut in diem sepulturæ meæ servet illud.</p>
 <p><a name="008">8</a> Pauperes enim semper habetis vobiscum: me autem non semper habetis.</p>
 <p><a name="009">9</a> Cognovit ergo turba multa ex Judæis quia illic est, et venerunt, non propter Jesum tantum, sed ut Lazarum viderent, quem suscitavit a mortuis.<br>
 </p>
 <p><a name="010">10</a> Cogitaverunt autem principes sacerdotum ut et Lazarum interficerent:</p>
 <p><a name="011">11</a> quia multi propter illum abibant ex Judæis, et credebant in Jesum.</p>
 <p><a name="012">12</a> In crastinum autem, turba multa quæ venerat ad diem festum, cum audissent quia venit Jesus Jerosolymam,</p>
 <p><a name="013">13</a> acceperunt ramos palmarum, et processerunt obviam ei, et clamabant: Hosanna, benedictus qui venit in nomine Domini, rex Israël.</p>
 <p><a name="014">14</a> Et invenit Jesus asellum, et sedit super eum, sicut scriptum est:</p>
 <p><a name="015">15</a> Noli timere, filia Sion: ecce rex tuus venit sedens super pullum asinæ.</p>
 <p><a name="016">16</a> Hæc non cognoverunt discipuli ejus primum: sed quando glorificatus est Jesus, tunc recordati sunt quia hæc erant scripta de eo, et hæc fecerunt ei.</p>
 <p><a name="017">17</a> Testimonium ergo perhibebat turba, quæ erat cum eo quando Lazarum vocavit de monumento, et suscitavit eum a mortuis.</p>
 <p><a name="018">18</a> Propterea et obviam venit ei turba: quia audierunt fecisse hoc signum.</p>
 <p><a name="019">19</a> Pharisæi ergo dixerunt ad semetipsos: Videtis quia nihil proficimus? ecce mundus totus post eum abiit.<br>
 </p>
 <p><a name="020">20</a> Erant autem quidam gentiles, ex his qui ascenderant ut adorarent in die festo.</p>
 <p><a name="021">21</a> Hi ergo accesserunt ad Philippum, qui erat a Bethsaida Galilææ, et rogabant eum, dicentes: Domine, volumus Jesum videre.</p>
 <p><a name="022">22</a> Venit Philippus, et dicit Andreæ; Andreas rursum et Philippus dixerunt Jesu.</p>
 <p><a name="023">23</a> Jesus autem respondit eis, dicens: Venit hora, ut clarificetur Filius hominis.</p>
 <p><a name="024">24</a> Amen, amen dico vobis, nisi granum frumenti cadens in terram, mortuum fuerit,</p>
 <p><a name="025">25</a> ipsum solum manet: si autem mortuum fuerit, multum fructum affert. Qui amat animam suam, perdet eam; et qui odit animam suam in hoc mundo, in vitam æternam custodit eam.</p>
 <p><a name="026">26</a> Si quis mihi ministrat, me sequatur, et ubi sum ego, illic et minister meus erit. Si quis mihi ministraverit, honorificabit eum Pater meus.</p>
 <p><a name="027">27</a> Nunc anima mea turbata est. Et quid dicam? Pater, salvifica me ex hac hora. Sed propterea veni in horam hanc:</p>
 <p><a name="028">28</a> Pater, clarifica nomen tuum. Venit ergo vox de cælo: Et clarificavi, et iterum clarificabo.</p>
 <p><a name="029">29</a> Turba ergo, quæ stabat, et audierat, dicebat tonitruum esse factum. Alii dicebant: Angelus ei locutus est.</p>
 <p><a name="030">30</a> Respondit Jesus, et dixit: Non propter me hæc vox venit, sed propter vos.</p>
 <p><a name="031">31</a> Nunc judicium est mundi: nunc princeps hujus mundi ejicietur foras.</p>
 <p><a name="032">32</a> Et ego, si exaltatus fuero a terra, omnia traham ad meipsum.</p>
 <p><a name="033">33</a> (Hoc autem dicebat, significans qua morte esset moriturus.)<br>
 </p>
 <p><a name="034">34</a> Respondit ei turba: Nos audivimus ex lege, quia Christus manet in æternum: et quomodo tu dicis: Oportet exaltari Filium hominis? quis est iste Filius hominis?</p>
 <p><a name="035">35</a> Dixit ergo eis Jesus: Adhuc modicum, lumen in vobis est. Ambulate dum lucem habetis, ut non vos tenebræ comprehendant; et qui ambulat in tenebris, nescit quo vadat.</p>
 <p><a name="036">36</a> Dum lucem habetis, credite in lucem, ut filii lucis sitis. Hæc locutus est Jesus, et abiit et abscondit se ab eis.<br>
 </p>
 <p><a name="037">37</a> Cum autem tanta signa fecisset coram eis, non credebant in eum;</p>
 <p><a name="038">38</a> ut sermo Isaiæ prophetæ impleretur, quem dixit: [Domine, quis credidit auditui nostro?<br> et brachium Domini cui revelatum est?]</p>
 <p><a name="039">39</a> Propterea non poterant credere, quia iterum dixit Isaias:</p>
 <p><a name="040">40</a> [Excæcavit oculos eorum, et induravit cor eorum<br> ut non videant oculis, et non intelligant corde,<br> et convertantur, et sanem eos.]</p>
 <p><a name="041">41</a> Hæc dixit Isaias, quando vidit gloriam ejus, et locutus est de eo.<br>
 </p>
 <p><a name="042">42</a> Verumtamen et ex principibus multi crediderunt in eum: sed propter pharisæos non confitebantur, ut e synagoga non ejicerentur.</p>
 <p><a name="043">43</a> Dilexerunt enim gloriam hominum magis quam gloriam Dei.</p>
 <p><a name="044">44</a> Jesus autem clamavit, et dixit: Qui credit in me, non credit in me, sed in eum qui misit me.</p>
 <p><a name="045">45</a> Et qui videt me, videt eum qui misit me.</p>
 <p><a name="046">46</a> Ego lux in mundum veni, ut omnis qui credit in me, in tenebris non maneat.</p>
 <p><a name="047">47</a> Et si quis audierit verba mea, et non custodierit, ego non judico eum; non enim veni ut judicem mundum, sed ut salvificem mundum.</p>
 <p><a name="048">48</a> Qui spernit me et non accipit verba mea, habet qui judicet eum. Sermo quem locutus sum, ille judicabit eum in novissimo die.</p>
 <p><a name="049">49</a> Quia ego ex meipso non sum locutus, sed qui misit me, Pater, ipse mihi mandatum dedit quid dicam et quid loquar.</p>
 <p><a name="050">50</a> Et scio quia mandatum ejus vita æterna est: quæ ergo ego loquor, sicut dixit mihi Pater, sic loquor.</p>
 <p></p><hr>
 <center>
 <a href="joh013.htm">Next: John Chapter 13</a></center>
 </body>