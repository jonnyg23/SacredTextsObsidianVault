<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis001.htm">Polyglot</a> 
 <a href="../apo/wis001.htm">Apo</a> 
 <a href="../sep/wis001.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="sol008.htm">Previous</a> 
 <a href="wis002.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 1</h3><p><a name="001">1</a> [Diligite justitiam, qui judicatis terram.<br> Sentite de Domino in bonitate,<br> et in simplicitate cordis quærite illum:<br></p>
 <p><a name="002">2</a> quoniam invenitur ab his qui non tentant illum,<br> apparet autem eis qui fidem habent in illum.<br></p>
 <p><a name="003">3</a> Perversæ enim cogitationes separant a Deo;<br> probata autem virtus corripit insipientes.<br></p>
 <p><a name="004">4</a> Quoniam in malevolam animam non introibit sapientia,<br> nec habitabit in corpore subdito peccatis.<br></p>
 <p><a name="005">5</a> Spiritus enim sanctus disciplinæ effugiet fictum,<br> et auferet se a cogitationibus quæ sunt sine intellectu,<br> et corripietur a superveniente iniquitate.<br></p>
 <p><a name="006">6</a> Benignus est enim spiritus sapientiæ,<br> et non liberabit maledicum a labiis suis:<br> quoniam renum illius testis est Deus,<br> et cordis illius scrutator est verus,<br> et linguæ ejus auditor.<br></p>
 <p><a name="007">7</a> Quoniam spiritus Domini replevit orbem terrarum,<br> et hoc quod continet omnia, scientiam habet vocis.<br></p>
 <p><a name="008">8</a> Propter hoc qui loquitur iniqua non potest latere,<br> nec præteriet illum corripiens judicium.<br></p>
 <p><a name="009">9</a> In cogitationibus enim impii interrogatio erit;<br> sermonum autem illius auditio ad Deum veniet,<br> ad correptionem iniquitatum illius.<br></p>
 <p><a name="010">10</a> Quoniam auris zeli audit omnia,<br> et tumultus murmurationum non abscondetur.<br></p>
 <p><a name="011">11</a> Custodite ergo vos a murmuratione quæ nihil prodest,<br> et a detractione parcite linguæ:<br> quoniam sermo obscurus in vacuum non ibit,<br> os autem quod mentitur occidit animam.]<br>
 </p>
 <p><a name="012">12</a> [Nolite zelare mortem in errore vitæ vestræ,<br> neque acquiratis perditionem in operibus manuum vestrarum.<br></p>
 <p><a name="013">13</a> Quoniam Deus mortem non fecit,<br> nec lætatur in perditione vivorum.<br></p>
 <p><a name="014">14</a> Creavit enim ut essent omnia,<br> et sanabiles fecit nationes orbis terrarum:<br> et non est in illis medicamentum exterminii,<br> nec inferorum regnum in terra.<br></p>
 <p><a name="015">15</a> Justitia enim perpetua est, et immortalis.<br></p>
 <p><a name="016">16</a> Impii autem manibus et verbis accersierunt illam,<br> et æstimantes illam amicam, defluxerunt;<br> et sponsiones posuerunt ad illam,<br> quoniam digni sunt qui sint ex parte illius.]</p>
 <p></p><hr>
 <center>
 <a href="wis002.htm">Next: Wisdom Chapter 2</a></center>
 </body>