<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom015.htm">Polyglot</a> 
 <a href="../gnt/rom015.htm">GNT</a> 
 <a href="../kjv/rom015.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom014.htm">Previous</a> 
 <a href="rom016.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 15</h3><p><a name="001">1</a> Debemus autem nos firmiores imbecillitates infirmorum sustinere, et non nobis placere.</p>
 <p><a name="002">2</a> Unusquisque vestrum proximo suo placeat in bonum, ad ædificationem.</p>
 <p><a name="003">3</a> Etenim Christus non sibi placuit, sed sicut scriptum est: Improperia improperantium tibi ceciderunt super me.</p>
 <p><a name="004">4</a> Quæcumque enim scripta sunt, ad nostram doctrinam scripta sunt: ut per patientiam, et consolationem Scripturarum, spem habeamus.</p>
 <p><a name="005">5</a> Deus autem patientiæ et solatii det vobis idipsum sapere in alterutrum secundum Jesum Christum:</p>
 <p><a name="006">6</a> ut unanimes, uno ore honorificetis Deum et patrem Domini nostri Jesu Christi.</p>
 <p><a name="007">7</a> Propter quod suscipite invicem, sicut et Christus suscepit vos in honorem Dei.</p>
 <p><a name="008">8</a> Dico enim Christum Jesum ministrum fuisse circumcisionis propter veritatem Dei, ad confirmandas promissiones patrum:</p>
 <p><a name="009">9</a> gentes autem super misericordia honorare Deum, sicut scriptum est: Propterea confitebor tibi in gentibus, Domine, et nomini tuo cantabo.</p>
 <p><a name="010">10</a> Et iterum dicit: Lætamini gentes cum plebe ejus.</p>
 <p><a name="011">11</a> Et iterum: Laudate omnes gentes Dominum: et magnificate eum omnes populi.</p>
 <p><a name="012">12</a> Et rursus Isaias ait: Erit radix Jesse, et qui exsurget regere gentes, in eum gentes sperabunt.</p>
 <p><a name="013">13</a> Deus autem spei repleat vos omni gaudio, et pace in credendo: ut abundetis in spe, et virtute Spiritus Sancti.<br>
 </p>
 <p><a name="014">14</a> Certus sum autem fratres mei et ego ipse de vobis, quoniam et ipsi pleni estis dilectione, repleti omni scientia, ita ut possitis alterutrum monere.</p>
 <p><a name="015">15</a> Audacius autem scripsi vobis fratres ex parte, tamquam in memoriam vos reducens: propter gratiam, quæ data est mihi a Deo,</p>
 <p><a name="016">16</a> ut sim minister Christi Jesu in gentibus: sanctificans Evangelium Dei, ut fiat oblatio gentium accepta, et sanctificata in Spiritu Sancto.</p>
 <p><a name="017">17</a> Habeo igitur gloriam in Christo Jesu ad Deum.</p>
 <p><a name="018">18</a> Non enim audeo aliquid loqui eorum, quæ per me non efficit Christus in obedientiam gentium, verbo et factis:</p>
 <p><a name="019">19</a> in virtute signorum, et prodigiorum, in virtute Spiritus Sancti: ita ut ab Jerusalem per circuitum usque ad Illyricum repleverim Evangelium Christi.</p>
 <p><a name="020">20</a> Sic autem prædicavi Evangelium hoc, non ubi nominatus est Christus, ne super alienum fundamentum ædificarem:</p>
 <p><a name="021">21</a> sed sicut scriptum est: Quibus non est annuntiatum de eo, videbunt: et qui non audierunt, intelligent.<br>
 </p>
 <p><a name="022">22</a> Propter quod et impediebar plurimum venire ad vos, et prohibitus sum usque adhuc.</p>
 <p><a name="023">23</a> Nunc vero ulterius locum non habens in his regionibus, cupiditatem autem habens veniendi ad vos ex multis jam præcedentibus annis:</p>
 <p><a name="024">24</a> cum in Hispaniam proficisci cpero, spero quod præteriens videam vos, et a vobis deducar illuc, si vobis primum ex parte fruitus fuero.</p>
 <p><a name="025">25</a> Nunc igitur proficiscar in Jerusalem ministrare sanctis.</p>
 <p><a name="026">26</a> Probaverunt enim Macedonia et Achaia collationem aliquam facere in pauperes sanctorum, qui sunt in Jerusalem.</p>
 <p><a name="027">27</a> Placuit enim eis: et debitores sunt eorum. Nam si spiritualium eorum participes facti sunt gentiles, debent et in carnalibus ministrare illis.</p>
 <p><a name="028">28</a> Hoc igitur cum consummavero, et assignavero eis fructum hunc, per vos proficiscar in Hispaniam.</p>
 <p><a name="029">29</a> Scio autem quoniam veniens ad vos, in abundantia benedictionis Evangelii Christi veniam.</p>
 <p><a name="030">30</a> Obsecro ergo vos fratres per Dominum nostrum Jesum Christum, et per caritatem Sancti Spiritus, ut adjuvetis me in orationibus vestris pro me ad Deum,</p>
 <p><a name="031">31</a> ut liberer ab infidelibus, qui sunt in Judæa, et obsequii mei oblatio accepta fiat in Jerusalem sanctis,</p>
 <p><a name="032">32</a> ut veniam ad vos in gaudio per voluntatem Dei, et refrigerer vobiscum.</p>
 <p><a name="033">33</a> Deus autem pacis sit cum omnibus vobis. Amen.</p>
 <p></p><hr>
 <center>
 <a href="rom016.htm">Next: Romans Chapter 16</a></center>
 </body>