<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer033.htm">Polyglot</a> 
 <a href="../kjv/jer033.htm">KJV</a> 
 <a href="../sep/jer033.htm">Sep</a> 
 <a href="../tan/jer033.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer032.htm">Previous</a> 
 <a href="jer034.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 33</h3><p><a name="001">1</a> Et factum est verbum Domini ad Jeremiam secundo, cum adhuc clausus esset in atrio carceris, dicens:</p>
 <p><a name="002">2</a> [Hæc dicit Dominus, qui facturus est,<br> et formaturus illud, et paraturus:<br> Dominus nomen ejus:<br></p>
 <p><a name="003">3</a> Clama ad me, et exaudiam te,<br> et annuntiabo tibi grandia et firma quæ nescis.<br></p>
 <p><a name="004">4</a> Quia hæc dicit Dominus Deus Israël<br> ad domos urbis hujus,<br> et ad domos regis Juda, quæ destructæ sunt,<br> et ad munitiones, et ad gladium<br></p>
 <p><a name="005">5</a> venientium ut dimicent cum Chaldæis,<br> et impleant eas cadaveribus hominum<br> quos percussi in furore meo et in indignatione mea,<br> abscondens faciem meam a civitate hac,<br> propter omnem malitiam eorum:<br></p>
 <p><a name="006">6</a> Ecce ego obducam eis cicatricem et sanitatem,<br> et curabo eos, et revelabo illis deprecationem pacis et veritatis.<br></p>
 <p><a name="007">7</a> Et convertam conversionem Juda et conversionem Jerusalem,<br> et ædificabo eos sicut a principio.<br></p>
 <p><a name="008">8</a> Et emundabo illos ab omni iniquitate sua<br> in qua peccaverunt mihi,<br> et propitius ero cunctis iniquitatibus eorum,<br> in quibus dereliquerunt mihi et spreverunt me.<br></p>
 <p><a name="009">9</a> Et erit mihi in nomen, et in gaudium,<br> et in laudem, et in exsultationem<br> cunctis gentibus terræ,<br> quæ audierint omnia bona quæ ego facturus sum eis:<br> et pavebunt et turbabuntur in universis bonis,<br> et in omni pace quam ego faciam eis.<br></p>
 <p><a name="010">10</a> Hæc dicit Dominus:<br> Adhuc audietur in loco isto<br> quem vos dicitis esse desertum,<br> eo quod non sit homo nec jumentum<br> in civitatibus Juda, et foris Jerusalem,<br> quæ desolatæ sunt, absque homine,<br> et absque habitatore, et absque pecore,<br></p>
 <p><a name="011">11</a> vox gaudii et vox lætitiæ,<br> vox sponsi et vox sponsæ,<br> vox dicentium: Confitemini Domino exercituum,<br> quoniam bonus Dominus,<br> quoniam in æternum misericordia ejus:<br> et portantium vota in domum Domini:<br> reducam enim conversionem terræ<br> sicut a principio, dicit Dominus.<br></p>
 <p><a name="012">12</a> Hæc dicit Dominus exercituum:<br> Adhuc erit in loco isto deserto,<br> absque homine et absque jumento,<br> et in cunctis civitatibus ejus,<br> habitaculum pastorum accubantium gregum.<br></p>
 <p><a name="013">13</a> In civitatibus montuosis,<br> et in civitatibus campestribus,<br> et in civitatibus quæ ad austrum sunt,<br> et in terra Benjamin, et in circuitu Jerusalem,<br> et in civitatibus Juda,<br> adhuc transibunt greges ad manum numerantis, ait Dominus.]<br>
 </p>
 <p><a name="014">14</a> [Ecce dies veniunt, dicit Dominus,<br> et suscitabo verbum bonum quod locutus sum<br> ad domum Israël et ad domum Juda.<br></p>
 <p><a name="015">15</a> In diebus illis et in tempore illo<br> germinare faciam David germen justitiæ,<br> et faciet judicium et justitiam in terra:<br></p>
 <p><a name="016">16</a> in diebus illis salvabitur Juda,<br> et Jerusalem habitabit confidenter:<br> et hoc est nomen quod vocabunt eum:<br> Dominus justus noster.<br></p>
 <p><a name="017">17</a> Quia hæc dicit Dominus:<br> Non interibit de David vir qui sedeat super thronum domus Israël:<br></p>
 <p><a name="018">18</a> et de sacerdotibus et de Levitis non interibit vir a facie mea,<br> qui offerat holocautomata,<br> et incendat sacrificum,<br> et cædat victimas omnibus diebus.]</p>
 <p><a name="019">19</a> Et factum est verbum Domini ad Jeremiam, dicens:</p>
 <p><a name="020">20</a> [Hæc dicit Dominus:<br> Si irritum potest fieri pactum meum cum die,<br> et pactum meum cum nocte,<br> ut non sit dies et nox in tempore suo,<br></p>
 <p><a name="021">21</a> et pactum meum irritum esse poterit cum David servo meo,<br> ut non sit ex eo filius qui regnet in throno ejus,<br> et Levitæ et sacerdotes ministri mei.<br></p>
 <p><a name="022">22</a> Sicuti enumerari non possunt stellæ cæli,<br> et metiri arena maris,<br> sic multiplicabo semen David servi mei,<br> et Levitas ministros meos.]</p>
 <p><a name="023">23</a> Et factum est verbum Domini ad Jeremiam, dicens:</p>
 <p><a name="024">24</a> [Numquid non vidisti quid populus hic locutus sit, dicens:<br> Duæ cognationes quas elegerat Dominus abjectæ sunt?<br> et populum meum despexerunt,<br> eo quod non sit ultra gens coram eis.<br></p>
 <p><a name="025">25</a> Hæc dicit Dominus:<br> Si pactum meum inter diem et noctem,<br> et leges cælo et terræ non posui,<br></p>
 <p><a name="026">26</a> equidem et semen Jacob et David servi mei projiciam,<br> ut non assumam de semine ejus<br> principes seminis Abraham, Isaac, et Jacob:<br> reducam enim conversionem eorum, et miserebor eis.]</p>
 <p></p><hr>
 <center>
 <a href="jer034.htm">Next: Jeremiah Chapter 34</a></center>
 </body>