<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job034.htm">Polyglot</a> 
 <a href="../kjv/job034.htm">KJV</a> 
 <a href="../sep/job034.htm">Sep</a> 
 <a href="../tan/job034.htm">Tan</a> 
 
 <br>
 <br><a href="job.htm">Job Index</a><br>
  
 <a href="job033.htm">Previous</a> 
 <a href="job035.htm">Next</a> 
 </center>
 <hr>
 
 <h3 align="CENTER">Vulgate (Latin): Job Chapter 34</h3><p><a name="001">1</a> Pronuntians itaque Eliu, etiam hæc locutus est:</p>
 <p><a name="002">2</a> [Audite, sapientes, verba mea:<br> et eruditi, auscultate me.<br></p>
 <p><a name="003">3</a> Auris enim verba probat,<br> et guttur escas gustu dijudicat.<br></p>
 <p><a name="004">4</a> Judicium eligamus nobis,<br> et inter nos videamus quid sit melius.<br></p>
 <p><a name="005">5</a> Quia dixit Job: Justus sum,<br> et Deus subvertit judicium meum.<br></p>
 <p><a name="006">6</a> In judicando enim me mendacium est:<br> violenta sagitta mea absque ullo peccato.<br></p>
 <p><a name="007">7</a> Quis est vir ut est Job,<br> qui bibit subsannationem quasi aquam:<br></p>
 <p><a name="008">8</a> qui graditur cum operantibus iniquitatem,<br> et ambulat cum viris impiis?<br></p>
 <p><a name="009">9</a> Dixit enim: Non placebit vir Deo,<br> etiam si cucurrerit cum eo.<br></p>
 <p><a name="010">10</a> Ideo, viri cordati, audite me:<br> absit a Deo impietas,<br> et ab Omnipotente iniquitas.<br></p>
 <p><a name="011">11</a> Opus enim hominis reddet ei,<br> et juxta vias singulorum restituet eis.<br></p>
 <p><a name="012">12</a> Vere enim Deus non condemnabit frustra,<br> nec Omnipotens subvertet judicium.<br></p>
 <p><a name="013">13</a> Quem constituit alium super terram?<br> aut quem posuit super orbem quem fabricatus est?<br></p>
 <p><a name="014">14</a> Si direxerit ad eum cor suum,<br> spiritum illius et flatum ad se trahet.<br></p>
 <p><a name="015">15</a> Deficiet omnis caro simul,<br> et homo in cinerem revertetur.<br></p>
 <p><a name="016">16</a> Si habes ergo intellectum, audi quod dicitur,<br> et ausculta vocem eloquii mei:<br></p>
 <p><a name="017">17</a> numquid qui non amat judicium sanari potest?<br> et quomodo tu eum qui justus est in tantum condemnas?<br></p>
 <p><a name="018">18</a> Qui dicit regi: Apostata;<br> qui vocat duces impios;<br></p>
 <p><a name="019">19</a> qui non accipit personas principum,<br> nec cognovit tyrannum cum disceptaret contra pauperem:<br> opus enim manuum ejus sunt universi.<br></p>
 <p><a name="020">20</a> Subito morientur, et in media nocte turbabuntur populi:<br> et pertransibunt, et auferent violentum absque manu.<br></p>
 <p><a name="021">21</a> Oculi enim ejus super vias hominum,<br> et omnes gressus eorum considerat.<br></p>
 <p><a name="022">22</a> Non sunt tenebræ, et non est umbra mortis,<br> ut abscondantur ibi qui operantur iniquitatem,<br></p>
 <p><a name="023">23</a> neque enim ultra in hominis potestate est,<br> ut veniat ad Deum in judicium.<br></p>
 <p><a name="024">24</a> Conteret multos, et innumerabiles,<br> et stare faciet alios pro eis.<br></p>
 <p><a name="025">25</a> Novit enim opera eorum,<br> et idcirco inducet noctem, et conterentur.<br></p>
 <p><a name="026">26</a> Quasi impios percussit eos<br> in loco videntium:<br></p>
 <p><a name="027">27</a> qui quasi de industria recesserunt ab eo,<br> et omnes vias ejus intelligere noluerunt:<br></p>
 <p><a name="028">28</a> ut pervenire facerent ad eum clamorem egeni,<br> et audiret vocem pauperum.<br></p>
 <p><a name="029">29</a> Ipso enim concedente pacem, quis est qui condemnet?<br> ex quo absconderit vultum, quis est qui contempletur eum,<br> et super gentes, et super omnes homines?<br></p>
 <p><a name="030">30</a> Qui regnare facit hominem hypocritam<br> propter peccata populi.<br></p>
 <p><a name="031">31</a> Quia ergo ego locutus sum ad Deum,<br> te quoque non prohibebo.<br></p>
 <p><a name="032">32</a> Si erravi, tu doce me;<br> si iniquitatem locutus sum, ultra non addam.<br></p>
 <p><a name="033">33</a> Numquid a te Deus expetit eam, quia displicuit tibi?<br> tu enim cpisti loqui, et non ego:<br> quod si quid nosti melius, loquere.<br></p>
 <p><a name="034">34</a> Viri intelligentes loquantur mihi,<br> et vir sapiens audiat me.<br></p>
 <p><a name="035">35</a> Job autem stulte locutus est,<br> et verba illius non sonant disciplinam.<br></p>
 <p><a name="036">36</a> Pater mi, probetur Job usque ad finem:<br> ne desinas ab homine iniquitatis:<br></p>
 <p><a name="037">37</a> quia addit super peccata sua blasphemiam,<br> inter nos interim constringatur:<br> et tunc ad judicium provocet sermonibus suis Deum.]</p>
 <p></p><hr>
 <center>
 <a href="job035.htm">Next: Job Chapter 35</a></center>
 </body>