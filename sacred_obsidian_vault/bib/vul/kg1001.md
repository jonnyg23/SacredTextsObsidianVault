<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1001.htm">Polyglot</a> 
 <a href="../kjv/kg1001.htm">KJV</a> 
 <a href="../sep/kg1001.htm">Sep</a> 
 <a href="../tan/kg1001.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="sa2024.htm">Previous</a> 
 <a href="kg1002.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 1</h3><p><a name="001">1</a> Et rex David senuerat, habebatque ætatis plurimos dies: cumque operiretur vestibus, non calefiebat.</p>
 <p><a name="002">2</a> Dixerunt ergo ei servi sui: Quæramus domino nostro regi adolescentulam virginem, et stet coram rege, et foveat eum, dormiatque in sinu suo, et calefaciat dominum nostrum regem.</p>
 <p><a name="003">3</a> Quæsierunt igitur adolescentulam speciosam in omnibus finibus Israël, et invenerunt Abisag Sunamitidem, et adduxerunt eam ad regem.</p>
 <p><a name="004">4</a> Erat autem puella pulchra nimis, dormiebatque cum rege, et ministrabat ei: rex vero non cognovit eam.<br>
 </p>
 <p><a name="005">5</a> Adonias autem filius Haggith elevabatur, dicens: Ego regnabo. Fecitque sibi currus et equites, et quinquaginta viros qui currerent ante eum.</p>
 <p><a name="006">6</a> Nec corripuit eum pater suus aliquando, dicens: Quare hoc fecisti? Erat autem et ipse pulcher valde, secundus natu post Absalom.</p>
 <p><a name="007">7</a> Et sermo ei cum Joab filio Sarviæ, et cum Abiathar sacerdote, qui adjuvabant partes Adoniæ.</p>
 <p><a name="008">8</a> Sadoc vero sacerdos, et Banaias filius Jojadæ, et Nathan propheta, et Semei et Rei, et robur exercitus David, non erat cum Adonia.</p>
 <p><a name="009">9</a> Immolatis ergo Adonias arietibus et vitulis, et universis pinguibus, juxta lapidem Zoheleth, qui erat vicinus fonti Rogel, vocavit universos fratres suos filios regis, et omnes viros Juda servos regis.</p>
 <p><a name="010">10</a> Nathan autem prophetam, et Banaiam, et robustos quosque, et Salomonem fratrem suum non vocavit.<br>
 </p>
 <p><a name="011">11</a> Dixit itaque Nathan ad Bethsabee matrem Salomonis: Num audisti quod regnaverit Adonias filius Haggith, et dominus noster David hoc ignorat?</p>
 <p><a name="012">12</a> Nunc ergo veni, accipe consilium a me, et salva animam tuam, filiique tui Salomonis.</p>
 <p><a name="013">13</a> Vade, et ingredere ad regem David, et dic ei: Nonne tu, domine mi rex, jurasti mihi ancillæ tuæ, dicens: Salomon filius tuus regnabit post me, et ipse sedebit in solio meo? quare ergo regnat Adonias?</p>
 <p><a name="014">14</a> Et adhuc ibi te loquente cum rege, ego veniam post te, et complebo sermones tuos.</p>
 <p><a name="015">15</a> Ingressa est itaque Bethsabee ad regem in cubiculum: rex autem senuerat nimis, et Abisag Sunamitis ministrabat ei.</p>
 <p><a name="016">16</a> Inclinavit se Bethsabee, et adoravit regem. Ad quam rex: Quid tibi, inquit, vis?</p>
 <p><a name="017">17</a> Quæ respondens, ait: Domine mi, tu jurasti per Dominum Deum tuum ancillæ tuæ: Salomon filius tuus regnabit post me, et ipse sedebit in solio meo.</p>
 <p><a name="018">18</a> Et ecce nunc Adonias regnat, te, domine mi rex, ignorante.</p>
 <p><a name="019">19</a> Mactavit boves, et pinguia quæque, et arietes plurimos, et vocavit omnes filios regis, Abiathar quoque sacerdotem, et Joab principem militiæ: Salomonem autem servum tuum non vocavit.</p>
 <p><a name="020">20</a> Verumtamen, domine mi rex, in te oculi respiciunt totius Israël, ut indices eis quis sedere debeat in solio tuo, domine mi rex, post te.</p>
 <p><a name="021">21</a> Eritque, cum dormierit dominus meus rex cum patribus suis, erimus ego et filius meus Salomon peccatores.<br>
 </p>
 <p><a name="022">22</a> Adhuc illa loquente cum rege, Nathan propheta venit.</p>
 <p><a name="023">23</a> Et nuntiaverunt regi, dicentes: Adest Nathan propheta. Cumque introisset in conspectu regis, et adorasset eum pronus in terram,</p>
 <p><a name="024">24</a> dixit Nathan: Domine mi rex, tu dixisti: Adonias regnet post me, et ipse sedeat super thronum meum?</p>
 <p><a name="025">25</a> Quia descendit hodie, et immolavit boves, et pinguia, et arietes plurimos, et vocavit universos filios regis et principes exercitus, Abiathar quoque sacerdotem, illisque vescentibus et bibentibus coram eo, et dicentibus: Vivat rex Adonias:</p>
 <p><a name="026">26</a> me servum tuum, et Sadoc sacerdotem, et Banaiam filium Jojadæ, et Salomonem famulum tuum non vocavit.</p>
 <p><a name="027">27</a> Numquid a domino meo rege exivit hoc verbum, et mihi non indicasti servo tuo quis sessurus esset super thronum domini mei regis post eum?</p>
 <p><a name="028">28</a> Et respondit rex David, dicens: Vocate ad me Bethsabee. Quæ cum fuisset ingressa coram rege, et stetisset ante eum,</p>
 <p><a name="029">29</a> juravit rex, et ait: Vivit Dominus, qui eruit animam meam de omni angustia,</p>
 <p><a name="030">30</a> quia sicut juravi tibi per Dominum Deum Israël, dicens: Salomon filius tuus regnabit post me, et ipse sedebit super solium meum pro me: sic faciam hodie.</p>
 <p><a name="031">31</a> Summissoque Bethsabee in terram vultu, adoravit regem, dicens: Vivat dominus meus David in æternum.<br>
 </p>
 <p><a name="032">32</a> Dixit quoque rex David: Vocate mihi Sadoc sacerdotem, et Nathan prophetam, et Banaiam filium Jojadæ. Qui cum ingressi fuissent coram rege,</p>
 <p><a name="033">33</a> dixit ad eos: Tollite vobiscum servos domini vestri, et imponite Salomonem filium meum super mulam meam, et ducite eum in Gihon.</p>
 <p><a name="034">34</a> Et ungat eum ibi Sadoc sacerdos et Nathan propheta in regem super Israël: et canetis buccina, atque dicetis: Vivat rex Salomon.</p>
 <p><a name="035">35</a> Et ascendetis post eum, et veniet, et sedebit super solium meum, et ipse regnabit pro me: illique præcipiam ut sit dux super Israël et super Judam.</p>
 <p><a name="036">36</a> Et respondit Banaias filius Jojadæ regi, dicens: Amen: sic loquatur Dominus Deus domini mei regis.</p>
 <p><a name="037">37</a> Quomodo fuit Dominus cum domino meo rege, sic sit cum Salomone, et sublimius faciat solium ejus a solio domini mei regis David.</p>
 <p><a name="038">38</a> Descendit ergo Sadoc sacerdos, et Nathan propheta, et Banaias filius Jojadæ, et Cerethi, et Phelethi: et imposuerunt Salomonem super mulam regis David, et adduxerunt eum in Gihon.</p>
 <p><a name="039">39</a> Sumpsitque Sadoc sacerdos cornu olei de tabernaculo, et unxit Salomonem: et cecinerunt buccina, et dixit omnis populus: Vivat rex Salomon.</p>
 <p><a name="040">40</a> Et ascendit universa multitudo post eum, et populus canentium tibiis, et lætantium gaudio magno: et insonuit terra a clamore eorum.<br>
 </p>
 <p><a name="041">41</a> Audivit autem Adonias, et omnes qui invitati fuerant ab eo: jamque convivium finitum erat: sed et Joab, audita voce tubæ, ait: Quid sibi vult clamor civitatis tumultuantis?</p>
 <p><a name="042">42</a> Adhuc illo loquente, Jonathas filius Abiathar sacerdotis venit: cui dixit Adonias: Ingredere, quia vir fortis es, et bona nuntians.</p>
 <p><a name="043">43</a> Responditque Jonathas Adoniæ: Nequaquam: dominus enim noster rex David regem constituit Salomonem:</p>
 <p><a name="044">44</a> misitque cum eo Sadoc sacerdotem, et Nathan prophetam, et Banaiam filium Jojadæ, et Cerethi, et Phelethi, et imposuerunt eum super mulam regis.</p>
 <p><a name="045">45</a> Unxeruntque eum Sadoc sacerdos et Nathan propheta regem in Gihon: et ascenderunt inde lætantes, et insonuit civitas: hæc est vox quam audistis.</p>
 <p><a name="046">46</a> Sed et Salomon sedet super solium regni.</p>
 <p><a name="047">47</a> Et ingressi servi regis benedixerunt domino nostro regi David, dicentes: Amplificet Deus nomen Salomonis super nomen tuum, et magnificet thronus ejus super thronum tuum. Et adoravit rex in lectulo suo:</p>
 <p><a name="048">48</a> et locutus est: Benedictus Dominus Deus Israël, qui dedit hodie sedentem in solio meo, videntibus oculis meis.<br>
 </p>
 <p><a name="049">49</a> Territi sunt ergo, et surrexerunt omnes qui invitati fuerant ab Adonia, et ivit unusquisque in viam suam.</p>
 <p><a name="050">50</a> Adonias autem timens Salomonem, surrexit, et abiit, tenuitque cornu altaris.</p>
 <p><a name="051">51</a> Et nuntiaverunt Salomoni, dicentes: Ecce Adonias timens regem Salomonem, tenuit cornu altaris, dicens: Juret mihi rex Salomon hodie, quod non interficiat servum suum gladio.</p>
 <p><a name="052">52</a> Dixitque Salomon: Si fuerit vir bonus, non cadet ne unus quidem capillus ejus in terram: sin autem malum inventum fuerit in eo, morietur.</p>
 <p><a name="053">53</a> Misit ergo rex Salomon, et eduxit eum ab altari: et ingressus adoravit regem Salomonem: dixitque ei Salomon: Vade in domum tuam.</p>
 <p></p><hr>
 <center>
 <a href="kg1002.htm">Next: 1 Kings Chapter 2</a></center>
 </body>