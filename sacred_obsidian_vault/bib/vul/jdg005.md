<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg005.htm">Polyglot</a> 
 <a href="../kjv/jdg005.htm">KJV</a> 
 <a href="../sep/jdb005.htm">Sep:JdB</a> 
 <a href="../sep/jda005.htm">Sep:JdA</a> 
 <a href="../tan/jdg005.htm">Tan</a> 
 
 <br>
 <br><a href="jdg.htm">Judges Index</a><br>
  
 <a href="jdg004.htm">Previous</a> 
 <a href="jdg006.htm">Next</a> 
 </center>
 <hr>
 
 <h3 align="CENTER">Vulgate (Latin): Judges Chapter 5</h3><p><a name="001">1</a> Cecineruntque Debbora et Barac filius Abinoëm in illo die, dicentes:</p>
 <p><a name="002">2</a> [Qui sponte obtulistis de Israël animas vestras ad periculum,<br> benedicite Domino.<br></p>
 <p><a name="003">3</a> Audite, reges; auribus percipite, principes:<br> ego sum, ego sum, quæ Domino canam,<br> psallam Domino Deo Israël.<br></p>
 <p><a name="004">4</a> Domine, cum exires de Seir,<br> et transires per regiones Edom,<br> terra mota est,<br> cælique ac nubes distillaverunt aquis.<br></p>
 <p><a name="005">5</a> Montes fluxerunt a facie Domini,<br> et Sinai a facie Domini Dei Israël.<br></p>
 <p><a name="006">6</a> In diebus Samgar filii Anath,<br> in diebus Jahel quieverunt semitæ:<br> et qui ingrediebantur per eas,<br> ambulaverunt per calles devios.<br></p>
 <p><a name="007">7</a> Cessaverunt fortes in Israël, et quieverunt:<br> donec surgeret Debbora,<br> surgeret mater in Israël.<br></p>
 <p><a name="008">8</a> Nova bella elegit Dominus,<br> et portas hostium ipse subvertit:<br> clypeus et hasta si apparuerint<br> in quadraginta millibus Israël.]<br>
 </p>
 <p><a name="009">9</a> [Cor meum diligit principes Israël:<br> qui propria voluntate obtulistis vos discrimini,<br> benedicite Domino.<br></p>
 <p><a name="010">10</a> Qui ascenditis super nitentes asinos,<br> et sedetis in judicio,<br> et ambulatis in via,<br> loquimini.<br></p>
 <p><a name="011">11</a> Ubi collisi sunt currus,<br> et hostium suffocatus est exercitus,<br> ibi narrentur justitiæ Domini,<br> et clementia in fortes Israël:<br> tunc descendit populus Domini ad portas,<br> et obtinuit principatum.<br></p>
 <p><a name="012">12</a> Surge, surge Debbora;<br> surge, surge, et loquere canticum:<br> surge Barac, et apprehende captivos tuos, fili Abinoëm.<br></p>
 <p><a name="013">13</a> Salvatæ sunt reliquiæ populi:<br> Dominus in fortibus dimicavit.<br></p>
 <p><a name="014">14</a> Ex Ephraim delevit eos in Amalec,<br> et post eum ex Benjamin in populos tuos, o Amalec:<br> de Machir principes descenderunt,<br> et de Zabulon qui exercitum ducerent ad bellandum.<br></p>
 <p><a name="015">15</a> Duces Issachar fuere cum Debbora,<br> et Barac vestigia sunt secuti,<br> qui quasi in præceps ac barathrum se discrimini dedit:<br> diviso contra se Ruben,<br> magnanimorum reperta est contentio.<br></p>
 <p><a name="016">16</a> Quare habitas inter duos terminos,<br> ut audias sibilos gregum?<br> diviso contra se Ruben,<br> magnanimorum reperta est contentio.<br></p>
 <p><a name="017">17</a> Galaad trans Jordanem quiescebat,<br> et Dan vacabat navibus:<br> Aser habitabat in littore maris,<br> et in portubus morabatur.<br></p>
 <p><a name="018">18</a> Zabulon vero et Nephthali obtulerunt animas suas morti<br> in regione Merome.]<br>
 </p>
 <p><a name="019">19</a> [Venerunt reges et pugnaverunt:<br> pugnaverunt reges Chanaan<br> in Thanach juxta aquas Mageddo,<br> et tamen nihil tulere prædantes.<br></p>
 <p><a name="020">20</a> De cælo dimicatum est contra eos:<br> stellæ manentes in ordine et cursu suo,<br> adversus Sisaram pugnaverunt.<br></p>
 <p><a name="021">21</a> Torrens Cison traxit cadavera eorum,<br> torrens Cadumim, torrens Cison:<br> conculca, anima mea, robustos.<br></p>
 <p><a name="022">22</a> Ungulæ equorum ceciderunt, fugientibus impetu,<br> et per præceps ruentibus fortissimis hostium.<br></p>
 <p><a name="023">23</a> Maledicite terræ Meroz, dixit angelus Domini:<br> maledicite habitatoribus ejus,<br> quia non venerunt ad auxilium Domini,<br> in adjutorium fortissimorum ejus.]<br>
 </p>
 <p><a name="024">24</a> [Benedicta inter mulieres Jahel uxor Haber Cinæi,<br> et benedicatur in tabernaculo suo.<br></p>
 <p><a name="025">25</a> Aquam petenti lac dedit,<br> et in phiala principum obtulit butyrum.<br></p>
 <p><a name="026">26</a> Sinistram manum misit ad clavum,<br> et dexteram ad fabrorum malleos.<br> Percussitque Sisaram quærens in capite vulneri locum,<br> et tempus valide perforans:<br></p>
 <p><a name="027">27</a> inter pedes ejus ruit; defecit, et mortuus est:<br> volvebatur ante pedes ejus,<br> et jacebat exanimis et miserabilis.<br></p>
 <p><a name="028">28</a> Per fenestram respiciens, ululabat mater ejus:<br> et de cnaculo loquebatur:<br> Cur moratur regredi currus ejus?<br> quare tardaverunt pedes quadrigarum illius?<br></p>
 <p><a name="029">29</a> Una sapientior ceteris uxoribus ejus,<br> hæc socrui verba respondit:<br></p>
 <p><a name="030">30</a> Forsitan nunc dividit spolia,<br> et pulcherrima feminarum eligitur ei:<br> vestes diversorum Sisaræ traduntur in prædam,<br> et supellex varia ad ornanda colla congeritur.<br></p>
 <p><a name="031">31</a> Sic pereant omnes inimici tui, Domine:<br> qui autem diligunt te, sicut sol in ortu suo splendet, ita rutilent.]</p>
 <p><a name="032">32</a> Quievitque terra per quadraginta annos.</p>
 <p></p><hr>
 <center>
 <a href="jdg006.htm">Next: Judges Chapter 6</a></center>
 </body>