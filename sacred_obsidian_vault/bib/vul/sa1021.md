<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1021.htm">Polyglot</a> 
 <a href="../kjv/sa1021.htm">KJV</a> 
 <a href="../sep/sa1021.htm">Sep</a> 
 <a href="../tan/sa1021.htm">Tan</a> 
 
 <br>
 <br><a href="sa1.htm">1 Samuel Index</a><br>
  
 <a href="sa1020.htm">Previous</a> 
 <a href="sa1022.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Samuel Chapter 21</h3><p><a name="001">1</a> Venit autem David in Nobe ad Achimelech sacerdotem: et obstupuit Achimelech, eo quod venisset David. Et dixit ei: Quare tu solus, et nullus est tecum?</p>
 <p><a name="002">2</a> Et ait David ad Achimelech sacerdotem: Rex præcepit mihi sermonem, et dixit: Nemo sciat rem propter quam missus es a me, et cujusmodi præcepta tibi dederim: nam et pueris condixi in illum et illum locum.</p>
 <p><a name="003">3</a> Nunc ergo si quid habes ad manum, vel quinque panes, da mihi, aut quidquid inveneris.</p>
 <p><a name="004">4</a> Et respondens sacerdos ad David, ait illi: Non habeo laicos panes ad manum, sed tantum panem sanctum: si mundi sunt pueri, maxime a mulieribus?</p>
 <p><a name="005">5</a> Et respondit David sacerdoti, et dixit ei: Equidem, si de mulieribus agitur: continuimus nos ab heri et nudiustertius quando egrediebamur, et fuerunt vasa puerorum sancta. Porro via hæc polluta est, sed et ipsa hodie sanctificabitur in vasis.</p>
 <p><a name="006">6</a> Dedit ergo ei sacerdos sanctificatum panem: neque enim erat ibi panis, nisi tantum panes propositionis, qui sublati fuerant a facie Domini, ut ponerentur panes calidi.</p>
 <p><a name="007">7</a> Erat autem ibi vir quidam de servis Saul in die illa, intus in tabernaculo Domini: et nomen ejus Doëg Idumæus, potentissimus pastorum Saul.</p>
 <p><a name="008">8</a> Dixit autem David ad Achimelech: Si habes hic ad manum hastam aut gladium? quia gladium meum et arma mea non tuli mecum: sermo enim regis urgebat.</p>
 <p><a name="009">9</a> Et dixit sacerdos: Ecce hic gladius Goliath Philisthæi, quem percussisti in Valle terebinthi: est involutus pallio post ephod: si istum vis tollere, tolle: neque enim hic est alius absque eo. Et ait David: Non est huic alter similis: da mihi eum.<br>
 </p>
 <p><a name="010">10</a> Surrexit itaque David, et fugit in die illa a facie Saul: et venit ad Achis regem Geth.</p>
 <p><a name="011">11</a> Dixeruntque servi Achis ad eum cum vidissent David: Numquid non iste est David rex terræ? nonne huic cantabant per choros, dicentes: [Percussit Saul mille,<br> et David decem millia?]</p>
 <p><a name="012">12</a> Posuit autem David sermones istos in corde suo, et extimuit valde a facie Achis regis Geth.</p>
 <p><a name="013">13</a> Et immutavit os suum coram eis, et collabebatur inter manus eorum: et impingebat in ostia portæ, defluebantque salivæ ejus in barbam.</p>
 <p><a name="014">14</a> Et ait Achis ad servos suos: Vidistis hominem insanum: quare adduxistis eum ad me?</p>
 <p><a name="015">15</a> an desunt nobis furiosi, quod introduxistis istum, ut fureret me præsente? hiccine ingredietur domum meam?</p>
 <p></p><hr>
 <center>
 <a href="sa1022.htm">Next: 1 Samuel Chapter 22</a></center>
 </body>