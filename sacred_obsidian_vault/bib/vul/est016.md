<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/est016.htm">Polyglot</a> 
 
 <br>
 <br><a href="est.htm">Esther Index</a><br>
  
 <a href="est015.htm">Previous</a> 
 <a href="job001.htm">Next</a> 
 </center>
 <hr>
 
 <h3 align="CENTER">Vulgate (Latin): Esther Chapter 16</h3><p><a name="001">1</a> Rex magnus Artaxerxes ab India usque Æthiopiam, centum viginti septem provinciarum ducibus ac principibus qui nostræ jussioni obediunt, salutem dicit.</p>
 <p><a name="002">2</a> Multi bonitate principum et honore, qui in eos collatus est, abusi sunt in superbiam:</p>
 <p><a name="003">3</a> et non solum subjectos regibus nituntur opprimere, sed datam sibi gloriam non ferentes, in ipsos qui dederunt, moliuntur insidias.</p>
 <p><a name="004">4</a> Nec contenti sunt gratias non agere beneficiis, et humanitatis in se jura violare, sed Dei quoque cuncta cernentis arbitrantur se posse fugere sententiam.</p>
 <p><a name="005">5</a> Et in tantum vesaniæ proruperunt, ut eos qui credita sibi officia diligenter observant, et ita cuncta agunt ut omnium laude digni sint, mendaciorum cuniculis conentur subvertere,</p>
 <p><a name="006">6</a> dum aures principum simplices, et ex sua natura alios æstimantes, callida fraude decipiunt.</p>
 <p><a name="007">7</a> Quæ res et ex veteribus probatur historiis, et ex his quæ geruntur quotidie, quomodo malis quorumdam suggestionibus regum studia depraventur.</p>
 <p><a name="008">8</a> Unde providendum est paci omnium provinciarum.</p>
 <p><a name="009">9</a> Nec putare debetis, si diversa jubeamus, ex animi nostri venire levitate, sed pro qualitate et necessitate temporum, ut reipublicæ poscit utilitas, ferre sententiam.<br>
 </p>
 <p><a name="010">10</a> Et ut manifestius quod dicimus intelligatis, Aman filius Amadathi, et animo et gente Macedo, alienusque a Persarum sanguine, et pietatem nostram sua crudelitate commaculans, peregrinus a nobis susceptus est:</p>
 <p><a name="011">11</a> et tantam in se expertus humanitatem, ut pater noster vocaretur, et adoraretur ab omnibus post regem secundus:</p>
 <p><a name="012">12</a> qui in tantum arrogantiæ tumorem sublatus est, ut regno privare nos niteretur et spiritu.</p>
 <p><a name="013">13</a> Nam Mardochæum, cujus fide et beneficiis vivimus, et consortem regni nostri Esther cum omni gente sua, novis quibusdam atque inauditis machinis expetivit in mortem:</p>
 <p><a name="014">14</a> hoc cogitans ut illis interfectis, insidiaretur nostræ solitudini, et regnum Persarum transferret in Macedonas.</p>
 <p><a name="015">15</a> Nos autem a pessimo mortalium Judæos neci destinatos, in nulla penitus culpa reperimus, sed e contrario justis utentes legibus,</p>
 <p><a name="016">16</a> et filios altissimi et maximi semperque viventis Dei, cujus beneficio et patribus nostris et nobis regnum est traditum, et usque hodie custoditur.</p>
 <p><a name="017">17</a> Unde eas litteras, quas sub nomine nostro ille direxerat, sciatis esse irritas.</p>
 <p><a name="018">18</a> Pro quo scelere ante portas hujus urbis, id est, Susan, et ipse qui machinatus est, et omnis cognatio ejus pendet in patibulis: non nobis, sed Deo reddente ei quod meruit.</p>
 <p><a name="019">19</a> Hoc autem edictum, quod nunc mittimus, in cunctis urbibus proponatur, ut liceat Judæis uti legibus suis.</p>
 <p><a name="020">20</a> Quibus debetis esse adminiculo, ut eos qui se ad necem eorum paraverant, possint interficere tertiadecima die mensis duodecimi, qui vocatur Adar.</p>
 <p><a name="021">21</a> Hanc enim diem, Deus omnipotens, mroris et luctus, eis vertit in gaudium.</p>
 <p><a name="022">22</a> Unde et vos inter ceteros festos dies, hanc habetote diem, et celebrate eam cum omni lætitia, ut et in posterum cognoscatur,</p>
 <p><a name="023">23</a> omnes qui fideliter Persis obediunt, dignam pro fide recipere mercedem; qui autem insidiantur regno eorum, perire pro scelere.</p>
 <p><a name="024">24</a> Omnis autem provincia et civitas quæ noluerit solemnitatis hujus esse particeps, gladio et igne pereat, et sic deleatur, ut non solum hominibus, sed etiam bestiis invia sit in sempiternum, pro exemplo contemptus et inobedientiæ.</p>
 <p></p>
 <p></p><hr>
 <center>
 <a href="job001.htm">Next: Job Chapter 1</a></center>
 </body>