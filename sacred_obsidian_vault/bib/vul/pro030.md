<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/pro030.htm">Polyglot</a> 
 <a href="../kjv/pro030.htm">KJV</a> 
 <a href="../sep/pro030.htm">Sep</a> 
 <a href="../tan/pro030.htm">Tan</a> 
 
 <br>
 <br><a href="pro.htm">Proverbs Index</a><br>
  
 <a href="pro029.htm">Previous</a> 
 <a href="pro031.htm">Next</a> 
 </center>
 <hr>
 
 <h3 align="CENTER">Vulgate (Latin): Proverbs Chapter 30</h3><p><a name="001">1</a> Verba Congregantis, filii Vomentis. Visio quam locutus est vir cum quo est Deus, et qui Deo secum morante confortatus, ait:</p>
 <p><a name="002">2</a> [Stultissimus sum virorum,<br> et sapientia hominum non est mecum.<br></p>
 <p><a name="003">3</a> Non didici sapientiam,<br> et non novi scientiam sanctorum.<br></p>
 <p><a name="004">4</a> Quis ascendit in cælum, atque descendit?<br> quis continuit spiritum in manibus suis?<br> quis colligavit aquas quasi in vestimento?<br> quis suscitavit omnes terminos terræ?<br> quod nomen est ejus, et quod nomen filii ejus, si nosti?<br></p>
 <p><a name="005">5</a> Omnis sermo Dei ignitus:<br> clypeus est sperantibus in se.<br></p>
 <p><a name="006">6</a> Ne addas quidquam verbis illius,<br> et arguaris, inveniarisque mendax.<br></p>
 <p><a name="007">7</a> Duo rogavi te:<br> ne deneges mihi antequam moriar:<br></p>
 <p><a name="008">8</a> vanitatem et verba mendacia longe fac a me;<br> mendicitatem et divitias ne dederis mihi:<br> tribue tantum victui meo necessaria,<br></p>
 <p><a name="009">9</a> ne forte satiatus illiciar ad negandum,<br> et dicam: Quis est Dominus?<br> aut egestate compulsus, furer,<br> et perjurem nomen Dei mei.<br></p>
 <p><a name="010">10</a> Ne accuses servum ad dominum suum,<br> ne forte maledicat tibi, et corruas.]<br>
 </p>
 <p><a name="011">11</a> [Generatio quæ patri suo maledicit,<br> et quæ matri suæ non benedicit;<br></p>
 <p><a name="012">12</a> generatio quæ sibi munda videtur,<br> et tamen non est lota a sordibus suis;<br></p>
 <p><a name="013">13</a> generatio cujus excelsi sunt oculi,<br> et palpebræ ejus in alta surrectæ;<br></p>
 <p><a name="014">14</a> generatio quæ pro dentibus gladios habet,<br> et commandit molaribus suis,<br> ut comedat inopes de terra,<br> et pauperes ex hominibus.<br></p>
 <p><a name="015">15</a> Sanguisugæ duæ sunt filiæ,<br> dicentes: Affer, affer.<br> Tria sunt insaturabilia,<br> et quartum quod numquam dicit: Sufficit.<br></p>
 <p><a name="016">16</a> Infernus, et os vulvæ,<br> et terra quæ non satiatur aqua:<br> ignis vero numquam dicit: Sufficit.<br></p>
 <p><a name="017">17</a> Oculum qui subsannat patrem,<br> et qui despicit partum matris suæ,<br> effodiant eum corvi de torrentibus,<br> et comedant eum filii aquilæ!]<br>
 </p>
 <p><a name="018">18</a> [Tria sunt difficilia mihi,<br> et quartum penitus ignoro:<br></p>
 <p><a name="019">19</a> viam aquilæ in cælo,<br> viam colubri super petram,<br> viam navis in medio mari,<br> et viam viri in adolescentia.<br></p>
 <p><a name="020">20</a> Talis est et via mulieris adulteræ,<br> quæ comedit, et tergens os suum<br> dicit: Non sum operata malum.<br></p>
 <p><a name="021">21</a> Per tria movetur terra,<br> et quartum non potest sustinere:<br></p>
 <p><a name="022">22</a> per servum, cum regnaverit;<br> per stultum, cum saturatus fuerit cibo;<br></p>
 <p><a name="023">23</a> per odiosam mulierem, cum in matrimonio fuerit assumpta;<br> et per ancillam, cum fuerit hæres dominæ suæ.]<br>
 </p>
 <p><a name="024">24</a> [Quatuor sunt minima terræ,<br> et ipsa sunt sapientiora sapientibus:<br></p>
 <p><a name="025">25</a> formicæ, populus infirmus,<br> qui præparat in messe cibum sibi;<br></p>
 <p><a name="026">26</a> lepusculus, plebs invalida,<br> qui collocat in petra cubile suum;<br></p>
 <p><a name="027">27</a> regem locusta non habet,<br> et egreditur universa per turmas suas;<br></p>
 <p><a name="028">28</a> stellio manibus nititur,<br> et moratur in ædibus regis.<br></p>
 <p><a name="029">29</a> Tria sunt quæ bene gradiuntur,<br> et quartum quod incedit feliciter:<br></p>
 <p><a name="030">30</a> leo, fortissimus bestiarum,<br> ad nullius pavebit occursum;<br></p>
 <p><a name="031">31</a> gallus succinctus lumbos;<br> et aries; nec est rex, qui resistat ei.<br></p>
 <p><a name="032">32</a> Est qui stultus apparuit postquam elevatus est in sublime;<br> si enim intellexisset, ori suo imposuisset manum.<br></p>
 <p><a name="033">33</a> Qui autem fortiter premit ubera ad eliciendum lac exprimit butyrum;<br> et qui vehementer emungit elicit sanguinem;<br> et qui provocat iras producit discordias.]</p>
 <p></p><hr>
 <center>
 <a href="pro031.htm">Next: Proverbs Chapter 31</a></center>
 </body>