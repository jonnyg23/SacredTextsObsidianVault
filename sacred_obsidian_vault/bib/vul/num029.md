<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num029.htm">Polyglot</a> 
 <a href="../kjv/num029.htm">KJV</a> 
 <a href="../sep/num029.htm">Sep</a> 
 <a href="../tan/num029.htm">Tan</a> 
 
 <br>
 <br><a href="num.htm">Numbers Index</a><br>
  
 <a href="num028.htm">Previous</a> 
 <a href="num030.htm">Next</a> 
 </center>
 <hr>
 
 <h3 align="CENTER">Vulgate (Latin): Numbers Chapter 29</h3><p><a name="001">1</a> Mensis etiam septimi prima dies venerabilis et sancta erit vobis. Omne opus servile non facietis in ea, quia dies clangoris est et tubarum.</p>
 <p><a name="002">2</a> Offeretisque holocaustum in odorem suavissimum Domino, vitulum de armento unum, arietem unum, et agnos anniculos immaculatos septem:</p>
 <p><a name="003">3</a> et in sacrificiis eorum, similæ oleo conspersæ tres decimas per singulos vitulos, duas decimas per arietem,</p>
 <p><a name="004">4</a> unam decimam per agnum, qui simul sunt agni septem:</p>
 <p><a name="005">5</a> et hircum pro peccato, qui offertur in expiationem populi,</p>
 <p><a name="006">6</a> præter holocaustum calendarum cum sacrificiis suis, et holocaustum sempiternum cum libationibus solitis: eisdem cæremoniis offeretis in odorem suavissimum incensum Domino.</p>
 <p><a name="007">7</a> Decima quoque dies mensis hujus septimi erit vobis sancta atque venerabilis, et affligetis animas vestras: omne opus servile non facietis in ea.</p>
 <p><a name="008">8</a> Offeretisque holocaustum Domino in odorem suavissimum, vitulum de armento unum, arietem unum, agnos anniculos immaculatos septem:</p>
 <p><a name="009">9</a> et in sacrificiis eorum similæ oleo conspersæ tres decimas per singulos vitulos, duas decimas per arietem,</p>
 <p><a name="010">10</a> decimam decimæ per agnos singulos, qui sunt simul agni septem:</p>
 <p><a name="011">11</a> et hircum pro peccato, absque his quæ offerri pro delicto solent in expiationem, et holocaustum sempiternum, cum sacrificio et libaminibus eorum.</p>
 <p><a name="012">12</a> Quintadecima vero die mensis septimi, quæ vobis sancta erit atque venerabilis, omne opus servile non facietis in ea, sed celebrabitis solemnitatem Domino septem diebus.</p>
 <p><a name="013">13</a> Offeretisque holocaustum in odorem suavissimum Domino, vitulos de armento tredecim, arietes duos, agnos anniculos immaculatos quatuordecim:</p>
 <p><a name="014">14</a> et in libamentis eorum, similæ oleo conspersæ tres decimas per vitulos singulos, qui sunt simul vituli tredecim, et duas decimas arieti uno, id est, simul arietibus duobus,</p>
 <p><a name="015">15</a> et decimam decimæ agnis singulis, qui sunt simul agni quatuordecim:</p>
 <p><a name="016">16</a> et hircum pro peccato, absque holocausto sempiterno, et sacrificio, et libamine ejus.</p>
 <p><a name="017">17</a> In die altero offeretis vitulos de armento duodecim, arietes duos, agnos anniculos immaculatos quatuordecim:</p>
 <p><a name="018">18</a> sacrificiaque et libamina singulorum, per vitulos, et arietes, et agnos rite celebrabitis:</p>
 <p><a name="019">19</a> et hircum pro peccato, absque holocausto sempiterno, sacrificioque et libamine ejus.</p>
 <p><a name="020">20</a> Die tertio offeretis vitulos undecim, arietes duos, agnos anniculos immaculatos quatuordecim:</p>
 <p><a name="021">21</a> sacrificiaque et libamina singulorum, per vitulos, et arietes, et agnos rite celebrabitis:</p>
 <p><a name="022">22</a> et hircum pro peccato, absque holocausto sempiterno, sacrificioque et libamine ejus.</p>
 <p><a name="023">23</a> Die quarto offeretis vitulos decem, arietes duos, agnos anniculos immaculatos quatuordecim:</p>
 <p><a name="024">24</a> sacrificiaque et libamina singulorum, per vitulos, et arietes, et agnos rite celebrabitis:</p>
 <p><a name="025">25</a> et hircum pro peccato, absque holocausto sempiterno, sacrificioque ejus et libamine.</p>
 <p><a name="026">26</a> Die quinto offeretis vitulos novem, arietes duos, agnos anniculos immaculatos quatuordecim:</p>
 <p><a name="027">27</a> sacrificiaque et libamina singulorum, per vitulos, et arietes, et agnos rite celebrabitis:</p>
 <p><a name="028">28</a> et hircum pro peccato, absque holocausto sempiterno, sacrificioque ejus et libamine.</p>
 <p><a name="029">29</a> Die sexto offeretis vitulos octo, arietes duos, agnos anniculos immaculatos quatuordecim:</p>
 <p><a name="030">30</a> sacrificiaque et libamina singulorum, per vitulos, et arietes, et agnos rite celebrabitis:</p>
 <p><a name="031">31</a> et hircum pro peccato, absque holocausto sempiterno, sacrificioque ejus et libamine.</p>
 <p><a name="032">32</a> Die septimo offeretis vitulos septem, et arietes duos, agnos anniculos immaculatos quatuordecim:</p>
 <p><a name="033">33</a> sacrificiaque et libamina singulorum, per vitulos, et arietes, et agnos rite celebrabitis:</p>
 <p><a name="034">34</a> et hircum pro peccato, absque holocausto sempiterno, sacrificioque ejus et libamine.</p>
 <p><a name="035">35</a> Die octavo, qui est celeberrimus, omne opus servile non facietis,</p>
 <p><a name="036">36</a> offerentes holocaustum in odorem suavissimum Domino, vitulum unum, arietem unum, agnos anniculos immaculatos septem:</p>
 <p><a name="037">37</a> sacrificiaque et libamina singulorum, per vitulos, et arietes, et agnos rite celebrabitis:</p>
 <p><a name="038">38</a> et hircum pro peccato, absque holocausto sempiterno, sacrificioque ejus et libamine.</p>
 <p><a name="039">39</a> Hæc offeretis Domino in solemnitatibus vestris: præter vota et oblationes spontaneas in holocausto, in sacrificio, in libamine, et in hostiis pacificis.</p>
 <p></p><hr>
 <center>
 <a href="num030.htm">Next: Numbers Chapter 30</a></center>
 </body>