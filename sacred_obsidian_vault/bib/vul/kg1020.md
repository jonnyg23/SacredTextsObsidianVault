<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1020.htm">Polyglot</a> 
 <a href="../kjv/kg1020.htm">KJV</a> 
 <a href="../sep/kg1020.htm">Sep</a> 
 <a href="../tan/kg1020.htm">Tan</a> 
 
 <br>
 <br><a href="kg1.htm">1 Kings Index</a><br>
  
 <a href="kg1019.htm">Previous</a> 
 <a href="kg1021.htm">Next</a> 
 </center>
 <hr>
 
 <h3 align="CENTER">Vulgate (Latin): 1 Kings Chapter 20</h3><p><a name="001">1</a> Porro Benadad rex Syriæ congregavit omnem exercitum suum, et triginta duos reges secum, et equos, et currus: et ascendens pugnabat contra Samariam, et obsidebat eam.</p>
 <p><a name="002">2</a> Mittensque nuntios ad Achab regem Israël in civitatem,</p>
 <p><a name="003">3</a> ait: Hæc dicit Benadad: Argentum tuum, et aurum tuum meum est: et uxores tuæ, et filii tui optimi, mei sunt.</p>
 <p><a name="004">4</a> Responditque rex Israël: Juxta verbum tuum, domine mi rex, tuus sum ego, et omnia mea.</p>
 <p><a name="005">5</a> Revertentesque nuntii, dixerunt: Hæc dicit Benadad, qui misit nos ad te: Argentum tuum, et aurum tuum, et uxores tuas, et filios tuos, dabis mihi.</p>
 <p><a name="006">6</a> Cras igitur hac eadem hora mittam servos meos ad te, et scrutabuntur domum tuam, et domum servorum tuorum: et omne quod eis placuerit, ponent in manibus suis, et auferent.</p>
 <p><a name="007">7</a> Vocavit autem rex Israël omnes seniores terræ, et ait: Animadvertite, et videte quoniam insidietur nobis: misit enim ad me pro uxoribus meis, et filiis, et pro argento et auro: et non abnui.</p>
 <p><a name="008">8</a> Dixeruntque omnes majores natu, et universus populus, ad eum: Non audias, neque acquiescas illi.</p>
 <p><a name="009">9</a> Respondit itaque nuntiis Benadad: Dicite domino meo regi: Omnia propter quæ misisti ad me servum tuum in initio, faciam: hanc autem rem facere non possum.</p>
 <p><a name="010">10</a> Reversique nuntii retulerunt ei. Qui remisit, et ait: Hæc faciant mihi dii, et hæc addant, si suffecerit pulvis Samariæ pugillis omnis populi qui sequitur me.</p>
 <p><a name="011">11</a> Et respondens rex Israël, ait: Dicite ei: Ne glorietur, accinctus æque ut discinctus.</p>
 <p><a name="012">12</a> Factum est autem cum audisset Benadad verbum istud, bibebat ipse et reges in umbraculis: et ait servis suis: Circumdate civitatem. Et circumdederunt eam.<br>
 </p>
 <p><a name="013">13</a> Et ecce propheta unus accedens ad Achab regem Israël, ait ei: Hæc dicit Dominus: Certe vidisti omnem multitudinem hanc nimiam? ecce ego tradam eam in manu tua hodie, ut scias quia ego sum Dominus.</p>
 <p><a name="014">14</a> Et ait Achab: Per quem? Dixitque ei: Hæc dicit Dominus: Per pedissequos principum provinciarum. Et ait: Quis incipiet præliari? Et ille dixit: Tu.</p>
 <p><a name="015">15</a> Recensuit ergo pueros principum provinciarum, et reperit numerum ducentorum triginta duorum: et recensuit post eos populum, omnes filios Israël, septem millia.</p>
 <p><a name="016">16</a> Et egressi sunt meridie. Benadad autem bibebat temulentus in umbraculo suo, et reges triginta duo cum eo, qui ad auxilium ejus venerant.</p>
 <p><a name="017">17</a> Egressi sunt autem pueri principum provinciarum in prima fronte. Misit itaque Benadad: qui nuntiaverunt ei, dicentes: Viri egressi sunt de Samaria.</p>
 <p><a name="018">18</a> Et ille ait: Sive pro pace veniunt, apprehendite eos vivos: sive ut prælientur, vivos eos capite.</p>
 <p><a name="019">19</a> Egressi sunt ergo pueri principum provinciarum, ac reliquus exercitus sequebatur:</p>
 <p><a name="020">20</a> et percussit unusquisque virum qui contra se veniebat: fugeruntque Syri, et persecutus est eos Israël. Fugit quoque Benadad rex Syriæ in equo cum equitibus suis.</p>
 <p><a name="021">21</a> Necnon egressus rex Israël percussit equos et currus, et percussit Syriam plaga magna.</p>
 <p><a name="022">22</a> Accedens autem propheta ad regem Israël, dixit ei: Vade, et confortare, et scito, et vide quid facias: sequenti enim anno rex Syriæ ascendet contra te.<br>
 </p>
 <p><a name="023">23</a> Servi vero regis Syriæ dixerunt ei: Dii montium sunt dii eorum, ideo superaverunt nos: sed melius est ut pugnemus contra eos in campestribus, et obtinebimus eos.</p>
 <p><a name="024">24</a> Tu ergo verbum hoc fac: amove reges singulos ab exercitu tuo, et pone principes pro eis:</p>
 <p><a name="025">25</a> et instaura numerum militum qui ceciderunt de tuis, et equos secundum equos pristinos, et currus secundum currus quos ante habuisti: et pugnabimus contra eos in campestribus, et videbis quod obtinebimus eos. Credidit consilio eorum, et fecit ita.</p>
 <p><a name="026">26</a> Igitur postquam annus transierat, recensuit Benadad Syros, et ascendit in Aphec ut pugnaret contra Israël.</p>
 <p><a name="027">27</a> Porro filii Israël recensiti sunt, et acceptis cibariis profecti ex adverso, castraque metati sunt contra eos, quasi duo parvi greges caprarum: Syri autem repleverunt terram.</p>
 <p><a name="028">28</a> (Et accedens unus vir Dei, dixit ad regem Israël: Hæc dicit Dominus: Quia dixerunt Syri: Deus montium est Dominus, et non est Deus vallium: dabo omnem multitudinem hanc grandem in manu tua, et scietis quia ego sum Dominus.)</p>
 <p><a name="029">29</a> Dirigebantque septem diebus ex adverso hi atque illi acies, septima autem die commissum est bellum: percusseruntque filii Israël de Syris centum millia peditum in die una.</p>
 <p><a name="030">30</a> Fugerunt autem qui remanserant in Aphec, in civitatem: et cecidit murus super viginti septem millia hominum qui remanserant. Porro Benadad fugiens ingressus est civitatem, in cubiculum quod erat intra cubiculum.</p>
 <p><a name="031">31</a> Dixeruntque ei servi sui: Ecce, audivimus quod reges domus Israël clementes sint: ponamus itaque saccos in lumbis nostris, et funiculos in capitibus nostris, et egrediamur ad regem Israël: forsitan salvabit animas nostras.</p>
 <p><a name="032">32</a> Accinxerunt saccis lumbos suos, et posuerunt funiculos in capitibus suis, veneruntque ad regem Israël, et dixerunt ei: Servus tuus Benadad dicit: Vivat, oro te, anima mea. Et ille ait: Si adhuc vivit, frater meus est.</p>
 <p><a name="033">33</a> Quod acceperunt viri pro omine: et festinantes rapuerunt verbum ex ore ejus, atque dixerunt: Frater tuus Benadad. Et dixit eis: Ite, et adducite eum ad me. Egressus est ergo ad eum Benadad, et levavit eum in currum suum.</p>
 <p><a name="034">34</a> Qui dixit ei: Civitates quas tulit pater meus a patre tuo, reddam: et plateas fac tibi in Damasco, sicut fecit pater meus in Samaria, et ego fderatus recedam a te. Pepigit ergo fdus, et dimisit eum.<br>
 </p>
 <p><a name="035">35</a> Tunc vir quidam de filiis prophetarum dixit ad socium suum in sermone Domini: Percute me. At ille noluit percutere.</p>
 <p><a name="036">36</a> Cui ait: Quia noluisti audire vocem Domini, ecce recedes a me, et percutiet te leo. Cumque paululum recessisset ab eo, invenit eum leo, atque percussit.</p>
 <p><a name="037">37</a> Sed alterum inveniens virum, dixit ad eum: Percute me. Qui percussit eum, et vulneravit.</p>
 <p><a name="038">38</a> Abiit ergo propheta, et occurrit regi in via, et mutavit aspersione pulveris os et oculos suos.</p>
 <p><a name="039">39</a> Cumque rex transisset, clamavit ad regem, et ait: Servus tuus egressus est ad præliandum cominus: cumque fugisset vir unus, adduxit eum quidam ad me, et ait: Custodi virum istum: qui si lapsus fuerit, erit anima tua pro anima ejus, aut talentum argenti appendes.</p>
 <p><a name="040">40</a> Dum autem ego turbatus huc illucque me verterem, subito non comparuit. Et ait rex Israël ad eum: Hoc est judicium tuum, quod ipse decrevisti.</p>
 <p><a name="041">41</a> At ille statim abstersit pulverem de facie sua, et cognovit eum rex Israël, quod esset de prophetis.</p>
 <p><a name="042">42</a> Qui ait ad eum: Hæc dicit Dominus: Quia dimisisti virum dignum morte de manu tua, erit anima tua pro anima ejus, et populus tuus pro populo ejus.</p>
 <p><a name="043">43</a> Reversus est igitur rex Israël in domum suam, audire contemnens, et furibundus venit in Samariam.</p>
 <p></p><hr>
 <center>
 <a href="kg1021.htm">Next: 1 Kings Chapter 21</a></center>
 </body>