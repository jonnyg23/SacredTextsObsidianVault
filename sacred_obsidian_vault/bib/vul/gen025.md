<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen025.htm">Polyglot</a> 
 <a href="../kjv/gen025.htm">KJV</a> 
 <a href="../sep/gen025.htm">Sep</a> 
 <a href="../tan/gen025.htm">Tan</a> 
 
 <br>
 <br><a href="gen.htm">Genesis Index</a><br>
  
 <a href="gen024.htm">Previous</a> 
 <a href="gen026.htm">Next</a> 
 </center>
 <hr>
 
 <h3 align="CENTER">Vulgate (Latin): Genesis Chapter 25</h3><p><a name="001">1</a> Abraham vero aliam duxit uxorem nomine Ceturam:</p>
 <p><a name="002">2</a> quæ peperit ei Zamran et Jecsan, et Madam, et Madian, et Jesboc, et Sue.</p>
 <p><a name="003">3</a> Jecsan quoque genuit Saba et Dadan. Filii Dadan fuerunt Assurim, et Latusim, et Loomin.</p>
 <p><a name="004">4</a> At vero ex Madian ortus est Epha, et Opher, et Henoch, et Abida, et Eldaa: omnes hi filii Ceturæ.</p>
 <p><a name="005">5</a> Deditque Abraham cuncta quæ possederat, Isaac:</p>
 <p><a name="006">6</a> filiis autem concubinarum largitus est munera, et separavit eos ab Isaac filio suo, dum adhuc ipse viveret, ad plagam orientalem.</p>
 <p><a name="007">7</a> Fuerunt autem dies vitæ Abrahæ, centum septuaginta quinque anni.</p>
 <p><a name="008">8</a> Et deficiens mortuus est in senectute bona, provectæque ætatis et plenus dierum: congregatusque est ad populum suum.</p>
 <p><a name="009">9</a> Et sepelierunt eum Isaac et Ismaël filii sui in spelunca duplici, quæ sita est in agro Ephron filii Seor Hethæi, e regione Mambre,</p>
 <p><a name="010">10</a> quem emerat a filiis Heth: ibi sepultus est ipse, et Sara uxor ejus.</p>
 <p><a name="011">11</a> Et post obitum illius benedixit Deus Isaac filio ejus, qui habitabat juxta puteum nomine Viventis et videntis.<br>
 </p>
 <p><a name="012">12</a> Hæ sunt generationes Ismaël filii Abrahæ, quem peperit ei Agar Ægyptia, famula Saræ: et</p>
 <p><a name="013">13</a> hæc nomina filiorum ejus in vocabulis et generationibus suis. Primogenitus Ismaëlis Nabaioth, deinde Cedar, et Adbeel, et Mabsam,</p>
 <p><a name="014">14</a> Masma quoque, et Duma, et Massa,</p>
 <p><a name="015">15</a> Hadar, et Thema, et Jethur, et Naphis, et Cedma.</p>
 <p><a name="016">16</a> Isti sunt filii Ismaëlis: et hæc nomina per castella et oppida eorum, duodecim principes tribuum suarum.</p>
 <p><a name="017">17</a> Et facti sunt anni vitæ Ismaëlis centum triginta septem, deficiensque mortuus est, et appositus ad populum suum.</p>
 <p><a name="018">18</a> Habitavit autem ab Hevila usque Sur, quæ respicit Ægyptum introëuntibus Assyrios; coram cunctis fratribus suis obiit.<br>
 </p>
 <p><a name="019">19</a> Hæ quoque sunt generationes Isaac filii Abraham: Abraham genuit Isaac:</p>
 <p><a name="020">20</a> qui cum quadraginta esset annorum, duxit uxorem Rebeccam filiam Bathuelis Syri de Mesopotamia, sororem Laban.</p>
 <p><a name="021">21</a> Deprecatusque est Isaac Dominum pro uxore sua, eo quod esset sterilis: qui exaudivit eum, et dedit conceptum Rebeccæ.</p>
 <p><a name="022">22</a> Sed collidebantur in utero ejus parvuli; quæ ait: Si sic mihi futurum erat, quid necesse fuit concipere? perrexitque ut consuleret Dominum.</p>
 <p><a name="023">23</a> Qui respondens ait: [Duæ gentes sunt in utero tuo,<br> et duo populi ex ventre tuo dividentur,<br> populusque populum superabit,<br> et major serviet minori.]</p>
 <p><a name="024">24</a> Jam tempus pariendi advenerat, et ecce gemini in utero ejus reperti sunt.</p>
 <p><a name="025">25</a> Qui prior egressus est, rufus erat, et totus in morem pellis hispidus: vocatumque est nomen ejus Esau. Protinus alter egrediens, plantam fratris tenebat manu: et idcirco appellavit eum Jacob.</p>
 <p><a name="026">26</a> Sexagenarius erat Isaac quando nati sunt ei parvuli.</p>
 <p><a name="027">27</a> Quibus adultis, factus est Esau vir gnarus venandi, et homo agricola: Jacob autem vir simplex habitabat in tabernaculis.</p>
 <p><a name="028">28</a> Isaac amabat Esau, eo quod de venationibus illius vesceretur: et Rebecca diligebat Jacob.</p>
 <p><a name="029">29</a> Coxit autem Jacob pulmentum: ad quem cum venisset Esau de agro lassus,</p>
 <p><a name="030">30</a> ait: Da mihi de coctione hac rufa, quia oppido lassus sum. Quam ob causam vocatum est nomen ejus Edom.</p>
 <p><a name="031">31</a> Cui dixit Jacob: Vende mihi primogenita tua.</p>
 <p><a name="032">32</a> Ille respondit: En morior, quid mihi proderunt primogenita?</p>
 <p><a name="033">33</a> Ait Jacob: Jura ergo mihi. Juravit ei Esau et vendidit primogenita.</p>
 <p><a name="034">34</a> Et sic, accepto pane et lentis edulio, comedit et bibit, et abiit, parvipendens quod primogenita vendidisset.</p>
 <p></p><hr>
 <center>
 <a href="gen026.htm">Next: Genesis Chapter 26</a></center>
 </body>