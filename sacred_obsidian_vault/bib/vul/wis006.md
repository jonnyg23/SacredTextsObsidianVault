<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/wis006.htm">Polyglot</a> 
 <a href="../apo/wis006.htm">Apo</a> 
 <a href="../sep/wis006.htm">Sep</a> 
 
 <br>
 <br><a href="wis.htm">Wisdom Index</a><br>
  
 <a href="wis005.htm">Previous</a> 
 <a href="wis007.htm">Next</a> 
 </center>
 <hr>
 
 <h3 align="CENTER">Vulgate (Latin): Wisdom Chapter 6</h3><p><a name="001">1</a> [Melior est sapientia quam vires,<br> et vir prudens quam fortis.<br></p>
 <p><a name="002">2</a> Audite ergo, reges, et intelligite;<br> discite, judices finium terræ.<br></p>
 <p><a name="003">3</a> Præbete aures, vos qui continetis multitudines,<br> et placetis vobis in turbis nationum.<br></p>
 <p><a name="004">4</a> Quoniam data est a Domino potestas vobis,<br> et virtus ab Altissimo:<br> qui interrogabit opera vestra, et cogitationes scrutabitur.<br></p>
 <p><a name="005">5</a> Quoniam cum essetis ministri regni illius,<br> non recte judicastis, nec custodistis legem justitiæ,<br> neque secundum voluntatem Dei ambulastis.<br></p>
 <p><a name="006">6</a> Horrende et cito apparebit vobis,<br> quoniam judicium durissimum his qui præsunt fiet.<br></p>
 <p><a name="007">7</a> Exiguo enim conceditur misericordia;<br> potentes autem potenter tormenta patientur.<br></p>
 <p><a name="008">8</a> Non enim subtrahet personam cujusquam Deus,<br> nec verebitur magnitudinem ejus cujusquam,<br> quoniam pusillum et magnum ipse fecit,<br> et æqualiter cura est illi de omnibus.<br></p>
 <p><a name="009">9</a> Fortioribus autem fortior instat cruciatio.<br></p>
 <p><a name="010">10</a> Ad vos ergo, reges, sunt hi sermones mei:<br> ut discatis sapientiam, et non excidatis.<br></p>
 <p><a name="011">11</a> Qui enim custodierint justa juste, justificabuntur;<br> et qui didicerint ista, invenient quid respondeant.<br></p>
 <p><a name="012">12</a> Concupiscite ergo sermones meos;<br> diligite illos, et habebitis disciplinam.<br></p>
 <p><a name="013">13</a> Clara est, et quæ numquam marcescit, sapientia:<br> et facile videtur ab his qui diligunt eam,<br> et invenitur ab his qui quærunt illam.<br></p>
 <p><a name="014">14</a> Præoccupat qui se concupiscunt,<br> ut illis se prior ostendat.<br></p>
 <p><a name="015">15</a> Qui de luce vigilaverit ad illam non laborabit;<br> assidentem enim illam foribus suis inveniet.<br></p>
 <p><a name="016">16</a> Cogitare ergo de illa sensus est consummatus,<br> et qui vigilaverit propter illam cito securus erit.<br></p>
 <p><a name="017">17</a> Quoniam dignos se ipsa circuit quærens,<br> et in viis ostendit se hilariter,<br> et in omni providentia occurrit illis.<br></p>
 <p><a name="018">18</a> Initium enim illius verissima est disciplinæ concupiscentia.<br></p>
 <p><a name="019">19</a> Cura ergo disciplinæ dilectio est,<br> et dilectio custodia legum illius est;<br> custoditio autem legum consummatio incorruptionis est;<br></p>
 <p><a name="020">20</a> incorruptio autem facit esse proximum Deo.<br></p>
 <p><a name="021">21</a> Concupiscentia itaque sapientiæ deducit ad regnum perpetuum.<br></p>
 <p><a name="022">22</a> Si ergo delectamini sedibus et sceptris, o reges populi,<br> diligite sapientiam, ut in perpetuum regnetis:<br></p>
 <p><a name="023">23</a> diligite lumen sapientiæ, omnes qui præestis populis.]<br>
 </p>
 <p><a name="024">24</a> [Quid est autem sapientia, et quemadmodum facta sit, referam,<br> et non abscondam a vobis sacramenta Dei:<br> sed ab initio nativitatis investigabo,<br> et ponam in lucem scientiam illius,<br> et non præteribo veritatem.<br></p>
 <p><a name="025">25</a> Neque cum invidia tabescente iter habebo,<br> quoniam talis homo non erit particeps sapientiæ.<br></p>
 <p><a name="026">26</a> Multitudo autem sapientium sanitas est orbis terrarum,<br> et rex sapiens stabilimentum populi est.<br></p>
 <p><a name="027">27</a> Ergo accipite disciplinam per sermones meos,<br> et proderit vobis.]</p>
 <p></p><hr>
 <center>
 <a href="wis007.htm">Next: Wisdom Chapter 7</a></center>
 </body>