<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sir034.htm">Polyglot</a> 
 <a href="../apo/sir034.htm">Apo</a> 
 <a href="../sep/sir034.htm">Sep</a> 
 
 <br>
 <br><a href="sir.htm">Sirach Index</a><br>
  
 <a href="sir033.htm">Previous</a> 
 <a href="sir035.htm">Next</a> 
 </center>
 <hr>
 
 <h3 align="CENTER">Vulgate (Latin): Sirach Chapter 34</h3><p><a name="001">1</a> [Vana spes et mendacium viro insensato:<br> et somnia extollunt imprudentes.<br></p>
 <p><a name="002">2</a> Quasi qui apprehendit umbram et persequitur ventum,<br> sic et qui attendit ad visa mendacia.<br></p>
 <p><a name="003">3</a> Hoc secundum hoc visio somniorum,<br> ante faciem hominis similitudo hominis.<br></p>
 <p><a name="004">4</a> Ab immundo, quid mundabitur?<br> et a mendace, quid verum dicetur?<br></p>
 <p><a name="005">5</a> Divinatio erroris, et auguria mendacia,<br> et somnia malefacientium, vanitas est:<br></p>
 <p><a name="006">6</a> et sicut parturientis, cor tuum phantasias patitur.<br> Nisi ab Altissimo fuerit emissa visitatio,<br> ne dederis in illis cor tuum:<br></p>
 <p><a name="007">7</a> multos enim errare fecerunt somnia,<br> et exciderunt sperantes in illis.<br></p>
 <p><a name="008">8</a> Sine mendacio consummabitur verbum legis,<br> et sapientia in ore fidelis complanabitur.]<br>
 </p>
 <p><a name="009">9</a> [Qui non est tentatus quid scit?<br> vir in multis expertus cogitabit multa:<br> et qui multa didicit enarrabit intellectum.<br></p>
 <p><a name="010">10</a> Qui non est expertus pauca recognoscit:<br> qui autem in multis factus est, multiplicat malitiam.<br></p>
 <p><a name="011">11</a> Qui tentatus non est qualia scit?<br> qui implanatus est abundabit nequitia.<br></p>
 <p><a name="012">12</a> Multa vidi errando,<br> et plurimas verborum consuetudines.<br></p>
 <p><a name="013">13</a> Aliquoties usque ad mortem periclitatus sum horum causa,<br> et liberatus sum gratia Dei.]<br>
 </p>
 <p><a name="014">14</a> [Spiritus timentium Deum quæritur,<br> et in respectu illius benedicetur.<br></p>
 <p><a name="015">15</a> Spes enim illorum in salvantem illos,<br> et oculi Dei in diligentes se.<br></p>
 <p><a name="016">16</a> Qui timet Dominum nihil trepidabit:<br> et non pavebit, quoniam ipse est spes ejus.<br></p>
 <p><a name="017">17</a> Timentis Dominum, beata est anima ejus.<br></p>
 <p><a name="018">18</a> Ad quem respicit, et quis est fortitudo ejus?<br></p>
 <p><a name="019">19</a> Oculi Domini super timentes eum:<br> protector potentiæ, firmamentum virtutis,<br> tegimen ardoris, et umbraculum meridiani:<br></p>
 <p><a name="020">20</a> deprecatio offensionis, et adjutorium casus:<br> exaltans animam, et illuminans oculos,<br> dans sanitatem, et vitam, et benedictionem.]<br>
 </p>
 <p><a name="021">21</a> [Immolantis ex iniquo oblatio est maculata,<br> et non sunt beneplacitæ subsannationes injustorum.<br></p>
 <p><a name="022">22</a> Dominus solus sustinentibus se<br> in via veritatis et justitiæ.<br></p>
 <p><a name="023">23</a> Dona iniquorum non probat Altissimus,<br> nec respicit in oblationes iniquorum,<br> nec in multitudine sacrificiorum eorum propitiabitur peccatis.<br></p>
 <p><a name="024">24</a> Qui offert sacrificium ex substantia pauperum,<br> quasi qui victimat filium in conspectu patris sui.<br></p>
 <p><a name="025">25</a> Panis egentium vita pauperum est:<br> qui defraudat illum homo sanguinis est.<br></p>
 <p><a name="026">26</a> Qui aufert in sudore panem,<br> quasi qui occidit proximum suum.<br></p>
 <p><a name="027">27</a> Qui effundit sanguinem,<br> et qui fraudem facit mercenario, fratres sunt.<br></p>
 <p><a name="028">28</a> Unus ædificans, et unus destruens:<br> quid prodest illis, nisi labor?<br></p>
 <p><a name="029">29</a> Unus orans, et unus maledicens:<br> cujus vocem exaudiet Deus?<br></p>
 <p><a name="030">30</a> Qui baptizatur a mortuo, et iterum tangit eum,<br> quid proficit lavatio illius?<br></p>
 <p><a name="031">31</a> Sic homo qui jejunat in peccatis suis,<br> et iterum eadem faciens:<br> quid proficit humiliando se?<br> orationem illius quis exaudiet?]</p>
 <p></p><hr>
 <center>
 <a href="sir035.htm">Next: Sirach Chapter 35</a></center>
 </body>