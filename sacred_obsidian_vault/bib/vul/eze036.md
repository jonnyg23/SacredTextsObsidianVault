<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze036.htm">Polyglot</a> 
 <a href="../kjv/eze036.htm">KJV</a> 
 <a href="../sep/eze036.htm">Sep</a> 
 <a href="../tan/eze036.htm">Tan</a> 
 
 <br>
 <br><a href="eze.htm">Ezekiel Index</a><br>
  
 <a href="eze035.htm">Previous</a> 
 <a href="eze037.htm">Next</a> 
 </center>
 <hr>
 
 <h3 align="CENTER">Vulgate (Latin): Ezekiel Chapter 36</h3><p><a name="001">1</a> Tu autem, fili hominis, propheta super montes Israël, et dices: [Montes Israël, audite verbum Domini.<br></p>
 <p><a name="002">2</a> Hæc dicit Dominus Deus:<br> Eo quod dixerit inimicus de vobis: Euge,<br> altitudines sempiternæ in hæreditatem datæ sunt nobis:<br></p>
 <p><a name="003">3</a> propterea vaticinare, et dic:<br> Hæc dicit Dominus Deus:<br> Pro eo quod desolati estis, et conculcati per circuitum,<br> et facti in hæreditatem reliquis gentibus,<br> et ascendistis super labium linguæ et opprobrium populi,<br></p>
 <p><a name="004">4</a> propterea, montes Israël, audite verbum Domini Dei.<br> Hæc dicit Dominus Deus montibus et collibus,<br> torrentibus, vallibusque et desertis,<br> parietinis et urbibus derelictis,<br> quæ depopulatæ sunt et subsannatæ a reliquis gentibus per circuitum.<br></p>
 <p><a name="005">5</a> Propterea hæc dicit Dominus Deus:<br> Quoniam in igne zeli mei locutus sum de reliquis gentibus,<br> et de Idumæa universa,<br> quæ dederunt terram meam sibi in hæreditatem cum gaudio,<br> et toto corde et ex animo,<br> et ejecerunt eam ut vastarent:<br></p>
 <p><a name="006">6</a> idcirco vaticinare super humum Israël,<br> et dices montibus et collibus, jugis et vallibus:<br> Hæc dicit Dominus Deus:<br> Ecce ego in zelo meo et in furore meo locutus sum,<br> eo quod confusionem gentium sustinueritis.<br></p>
 <p><a name="007">7</a> Idcirco hæc dicit Dominus Deus:<br> Ego levavi manum meam,<br> ut gentes quæ in circuitu vestro sunt,<br> ipsæ confusionem suam portent.<br></p>
 <p><a name="008">8</a> Vos autem, montes Israël, ramos vestros germinetis,<br> et fructum vestrum afferatis populo meo Israël:<br> prope enim est ut veniat.<br></p>
 <p><a name="009">9</a> Quia ecce ego ad vos, et convertar ad vos:<br> et arabimini, et accipietis sementem.<br></p>
 <p><a name="010">10</a> Et multiplicabo in vobis homines, omnemque domum Israël:<br> et habitabuntur civitates, et ruinosa instaurabuntur.<br></p>
 <p><a name="011">11</a> Et replebo vos hominibus et jumentis,<br> et multiplicabuntur, et crescent:<br> et habitare vos faciam sicut a principio,<br> bonisque donabo majoribus quam habuistis ab initio:<br> et scietis quia ego Dominus.<br></p>
 <p><a name="012">12</a> Et adducam super vos homines, populum meum Israël,<br> et hæreditate possidebunt te:<br> et eris eis in hæreditatem,<br> et non addes ultra ut absque eis sis.<br></p>
 <p><a name="013">13</a> Hæc dicit Dominus Deus:<br> Pro eo quod dicunt de vobis:<br> Devoratrix hominum es, et suffocans gentem tuam:<br></p>
 <p><a name="014">14</a> propterea homines non comedes amplius,<br> et gentem tuam non necabis ultra,<br> ait Dominus Deus.<br></p>
 <p><a name="015">15</a> Nec auditam faciam in te amplius confusionem gentium,<br> et opprobrium populorum nequaquam portabis:<br> et gentem tuam non amittes amplius,<br> ait Dominus Deus.]<br>
 </p>
 <p><a name="016">16</a> Et factum est verbum Domini ad me, dicens:</p>
 <p><a name="017">17</a> [Fili hominis, domus Israël habitaverunt in humo sua,<br> et polluerunt eam in viis suis et in studiis suis:<br> juxta immunditiam menstruatæ facta est via eorum coram me.<br></p>
 <p><a name="018">18</a> Et effudi indignationem meam super eos<br> pro sanguine quem fuderunt super terram,<br> et in idolis suis polluerunt eam.<br></p>
 <p><a name="019">19</a> Et dispersi eos in gentes,<br> et ventilati sunt in terras:<br> juxta vias eorum et adinventiones eorum judicavi eos.<br></p>
 <p><a name="020">20</a> Et ingressi sunt ad gentes ad quas introierunt:<br> et polluerunt nomen sanctum meum,<br> cum diceretur de eis: Populus Domini iste est,<br> et de terra ejus egressi sunt.<br></p>
 <p><a name="021">21</a> Et peperci nomini sancto meo,<br> quod polluerat domus Israël in gentibus ad quas ingressi sunt.<br></p>
 <p><a name="022">22</a> Idcirco dices domui Israël:<br> Hæc dicit Dominus Deus:<br> Non propter vos ego faciam, domus Israël,<br> sed propter nomen sanctum meum,<br> quod polluistis in gentibus ad quas intrastis.<br></p>
 <p><a name="023">23</a> Et sanctificabo nomen meum magnum<br> quod pollutum est inter gentes,<br> quod polluistis in medio earum:<br> ut sciant gentes quia ego Dominus,<br> ait Dominus exercituum,<br> cum sanctificatus fuero in vobis coram eis.<br></p>
 <p><a name="024">24</a> Tollam quippe vos de gentibus,<br> et congregabo vos de universis terris,<br> et adducam vos in terram vestram.<br></p>
 <p><a name="025">25</a> Et effundam super vos aquam mundam,<br> et mundabimini ab omnibus inquinamentis vestris,<br> et ab universis idolis vestris mundabo vos.<br></p>
 <p><a name="026">26</a> Et dabo vobis cor novum,<br> et spiritum novum ponam in medio vestri:<br> et auferam cor lapideum de carne vestra,<br> et dabo vobis cor carneum.<br></p>
 <p><a name="027">27</a> Et spiritum meum ponam in medio vestri:<br> et faciam ut in præceptis meis ambuletis,<br> et judicia mea custodiatis et operemini.<br></p>
 <p><a name="028">28</a> Et habitabitis in terra quam dedi patribus vestris:<br> et eritis mihi in populum,<br> et ego ero vobis in Deum.<br></p>
 <p><a name="029">29</a> Et salvabo vos ex universis inquinamentis vestris:<br> et vocabo frumentum et multiplicabo illud,<br> et non imponam vobis famem.<br></p>
 <p><a name="030">30</a> Et multiplicabo fructum ligni, et genimina agri,<br> ut non portetis ultra opprobrium famis in gentibus.<br></p>
 <p><a name="031">31</a> Et recordabimini viarum vestrarum pessimarum,<br> studiorumque non bonorum:<br> et displicebunt vobis iniquitates vestræ et scelera vestra.<br></p>
 <p><a name="032">32</a> Non propter vos ego faciam, ait Dominus Deus, notum sit vobis:<br> confundimini, et erubescite super viis vestris, domus Israël.]<br>
 </p>
 <p><a name="033">33</a> [Hæc dicit Dominus Deus:<br> In die qua mundavero vos ex omnibus iniquitatibus vestris,<br> et inhabitari fecero urbes,<br> et instauravero ruinosa,<br></p>
 <p><a name="034">34</a> et terra deserta fuerit exculta,<br> quæ quondam erat desolata in oculis omnis viatoris,<br></p>
 <p><a name="035">35</a> dicent: Terra illa inculta facta est ut hortus voluptatis:<br> et civitates desertæ, et destitutæ atque suffossæ, munitæ sederunt.<br></p>
 <p><a name="036">36</a> Et scient gentes quæcumque derelictæ fuerint in circuitu vestro,<br> quia ego Dominus ædificavi dissipata, plantavique inculta:<br> ego Dominus locutus sim, et fecerim.<br></p>
 <p><a name="037">37</a> Hæc dicit Dominus Deus:<br> Adhuc in hoc invenient me domus Israël, ut faciam eis:<br> multiplicabo eos sicut gregem hominum,<br></p>
 <p><a name="038">38</a> ut gregem sanctum,<br> ut gregem Jerusalem in solemnitatibus ejus:<br> sic erunt civitates desertæ, plenæ gregibus hominum:<br> et scient quia ego Dominus.]</p>
 <p></p><hr>
 <center>
 <a href="eze037.htm">Next: Ezekiel Chapter 37</a></center>
 </body>