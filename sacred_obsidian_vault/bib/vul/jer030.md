<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer030.htm">Polyglot</a> 
 <a href="../kjv/jer030.htm">KJV</a> 
 <a href="../sep/jer030.htm">Sep</a> 
 <a href="../tan/jer030.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer029.htm">Previous</a> 
 <a href="jer031.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 30</h3><p><a name="001">1</a> Hoc verbum quod factum est ad Jeremiam a Domino, dicens:</p>
 <p><a name="002">2</a> Hæc dicit Dominus Deus Israël, dicens: Scribe tibi omnia verba quæ locutus sum ad te, in libro.</p>
 <p><a name="003">3</a> Ecce enim dies veniunt, dicit Dominus, et convertam conversionem populi mei Israël et Juda, ait Dominus: et convertam eos ad terram quam dedi patribus eorum, et possidebunt eam.</p>
 <p><a name="004">4</a> Et hæc verba quæ locutus est Dominus ad Israël et ad Judam:</p>
 <p><a name="005">5</a> [Quoniam hæc dicit Dominus:<br> Vocem terroris audivimus:<br> formido, et non est pax.<br></p>
 <p><a name="006">6</a> Interrogate, et videte si generat masculus:<br> quare ergo vidi omnis viri manum<br> super lumbum suum, quasi parturientis,<br> et conversæ sunt universæ facies in auruginem?<br></p>
 <p><a name="007">7</a> Væ! quia magna dies illa,<br> nec est similis ejus:<br> tempusque tribulationis est Jacob,<br> et ex ipso salvabitur.<br></p>
 <p><a name="008">8</a> Et erit in die illa, ait Dominus exercituum:<br> conteram jugum ejus de collo tuo,<br> et vincula ejus dirumpam,<br> et non dominabuntur ei amplius alieni:<br></p>
 <p><a name="009">9</a> sed servient Domino Deo suo,<br> et David regi suo,<br> quem suscitabo eis.<br></p>
 <p><a name="010">10</a> Tu ergo ne timeas, serve meus Jacob, ait Dominus,<br> neque paveas, Israël:<br> quia ecce ego salvabo te de terra longinqua,<br> et semen tuum de terra captivitatis eorum:<br> et revertetur Jacob, et quiescet,<br> et cunctis affluet bonis, et non erit quem formidet:<br></p>
 <p><a name="011">11</a> quoniam tecum ego sum, ait Dominus, ut salvem te.<br> Faciam enim consummationem in cunctis gentibus<br> in quibus dispersi te:<br> te autem non faciam in consummationem:<br> sed castigabo te in judicio,<br> ut non videaris tibi innoxius.<br></p>
 <p><a name="012">12</a> Quia hæc dicit Dominus:<br> Insanabilis fractura tua;<br> pessima plaga tua:<br></p>
 <p><a name="013">13</a> non est qui judicet judicium tuum ad alligandum:<br> curationum utilitas non est tibi.<br></p>
 <p><a name="014">14</a> Omnes amatores tui obliti sunt tui,<br> teque non quærent:<br> plaga enim inimici percussi te castigatione crudeli:<br> propter multitudinem iniquitatis tuæ dura facta sunt peccata tua.<br></p>
 <p><a name="015">15</a> Quid clamas super contritione tua?<br> insanabilis est dolor tuus:<br> propter multitudinem iniquitatis tuæ,<br> et propter dura peccata tua,<br> feci hæc tibi.<br></p>
 <p><a name="016">16</a> Propterea omnes qui comedunt te devorabuntur,<br> et universi hostes tui in captivitatem ducentur:<br> et qui te vastant vastabuntur,<br> cunctosque prædatores tuos dabo in prædam.<br></p>
 <p><a name="017">17</a> Obducam enim cicatricem tibi,<br> et a vulneribus tuis sanabo te, dicit Dominus.<br> Quia ejectam vocaverunt te, Sion:<br> hæc est, quæ non habebat requirentem.<br></p>
 <p><a name="018">18</a> Hæc dicit Dominus:<br> Ecce ego convertam conversionem tabernaculorum Jacob,<br> et tectis ejus miserebor:<br> et ædificabitur civitas in excelso suo,<br> et templum juxta ordinem suum fundabitur:<br></p>
 <p><a name="019">19</a> et egredietur de eis laus,<br> voxque ludentium.<br> Et multiplicabo eos, et non minuentur:<br> et glorificabo eos, et non attenuabuntur.<br></p>
 <p><a name="020">20</a> Et erunt filii ejus sicut a principio,<br> et ctus ejus coram me permanebit,<br> et visitabo adversum omnes qui tribulant eum.<br></p>
 <p><a name="021">21</a> Et erit dux ejus ex eo,<br> et princeps de medio ejus producetur:<br> et applicabo eum, et accedet ad me.<br> Quis enim iste est qui applicet cor suum<br> ut appropinquet mihi? ait Dominus:<br></p>
 <p><a name="022">22</a> et eritis mihi in populum, et ego ero vobis in Deum.<br></p>
 <p><a name="023">23</a> Ecce turbo Domini, furor egrediens, procella ruens:<br> in capite impiorum conquiescet.<br></p>
 <p><a name="024">24</a> Non avertet iram indignationis Dominus,<br> donec faciat et compleat cogitationem cordis sui:<br> in novissimo dierum intelligetis ea.]</p>
 <p></p><hr>
 <center>
 <a href="jer031.htm">Next: Jeremiah Chapter 31</a></center>
 </body>