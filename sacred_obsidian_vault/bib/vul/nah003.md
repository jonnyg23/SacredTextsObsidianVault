<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/nah003.htm">Polyglot</a> 
 <a href="../kjv/nah003.htm">KJV</a> 
 <a href="../sep/nah003.htm">Sep</a> 
 <a href="../tan/nah003.htm">Tan</a> 
 
 <br>
 <br><a href="nah.htm">Nahum Index</a><br>
  
 <a href="nah002.htm">Previous</a> 
 <a href="hab001.htm">Next</a> 
 </center>
 <hr>
 
 <h3 align="CENTER">Vulgate (Latin): Nahum Chapter 3</h3><p><a name="001">1</a> [Væ civitas sanguinum,<br> universa mendacii dilaceratione plena!<br> non recedet a te rapina.<br></p>
 <p><a name="002">2</a> Vox flagelli, et vox impetus rotæ, et equi frementis,<br> et quadrigæ ferventis, et equitis ascendentis,<br></p>
 <p><a name="003">3</a> et micantis gladii, et fulgurantis hastæ,<br> et multitudinis interfectæ, et gravis ruinæ;<br> nec est finis cadaverum,<br> et corruent in corporibus suis.<br></p>
 <p><a name="004">4</a> Propter multitudinem fornicationum meretricis<br> speciosæ, et gratæ, et habentis maleficia,<br> quæ vendidit gentes in fornicationibus suis,<br> et familias in maleficiis suis.<br></p>
 <p><a name="005">5</a> Ecce ego ad te, dicit Dominus exercituum,<br> et revelabo pudenda tua in facie tua;<br> et ostendam gentibus nuditatem tuam,<br> et regnis ignominiam tuam.<br></p>
 <p><a name="006">6</a> Et projiciam super te abominationes,<br> et contumeliis te afficiam,<br> et ponam te in exemplum.<br></p>
 <p><a name="007">7</a> Et erit: omnis qui viderit te resiliet a te,<br> et dicet: Vastata est Ninive.<br> Quis commovebit super te caput?<br> unde quæram consolatorem tibi?<br></p>
 <p><a name="008">8</a> Numquid melior es Alexandria populorum,<br> quæ habitat in fluminibus?<br> aquæ in circuitu ejus;<br> cujus divitiæ, mare;<br> aquæ, muri ejus.<br></p>
 <p><a name="009">9</a> Æthiopia fortitudo ejus, et Ægyptus, et non est finis;<br> Africa et Libyes fuerunt in auxilio tuo.<br></p>
 <p><a name="010">10</a> Sed et ipsa in transmigrationem ducta est in captivitatem:<br> parvuli ejus elisi sunt in capite omnium viarum,<br> et super inclytos ejus miserunt sortem,<br> et omnes optimates ejus confixi sunt in compedibus.<br></p>
 <p><a name="011">11</a> Et tu ergo inebriaberis, et eris despecta:<br> et tu quæres auxilium ab inimico.<br></p>
 <p><a name="012">12</a> Omnes munitiones tuæ sicut ficus cum grossis suis:<br> si concussæ fuerint, cadent in os comedentis.<br></p>
 <p><a name="013">13</a> Ecce populus tuus mulieres in medio tui:<br> inimicis tuis adapertione pandentur portæ terræ tuæ,<br> devorabit ignis vectes tuos.<br></p>
 <p><a name="014">14</a> Aquam propter obsidionem hauri tibi:<br> exstrue munitiones tuas,<br> intra in lutum, et calca,<br> subigens tene laterem.<br></p>
 <p><a name="015">15</a> Ibi comedet te ignis,<br> peribis gladio, devorabit te ut bruchus:<br> congregare ut bruchus,<br> multiplicare ut locusta.<br></p>
 <p><a name="016">16</a> Plures fecisti negotiationes tuas quam stellæ sint cæli;<br> bruchus expansus est, et avolavit.<br></p>
 <p><a name="017">17</a> Custodes tui quasi locustæ,<br> et parvuli tui quasi locustæ locustarum,<br> quæ considunt in sepibus in die frigoris:<br> sol ortus est, et avolaverunt,<br> et non est cognitus locus earum ubi fuerint.<br></p>
 <p><a name="018">18</a> Dormitaverunt pastores tui, rex Assur,<br> sepelientur principes tui:<br> latitavit populus tuus in montibus,<br> et non est qui congreget.<br></p>
 <p><a name="019">19</a> Non est obscura contritio tua;<br> pessima est plaga tua.<br> Omnes qui audierunt auditionem tuam compresserunt manum super te:<br> quia super quem non transiit malitia tua semper?]</p>
 <p></p>
 <p></p><hr>
 <center>
 <a href="hab001.htm">Next: Habakkuk Chapter 1</a></center>
 </body>