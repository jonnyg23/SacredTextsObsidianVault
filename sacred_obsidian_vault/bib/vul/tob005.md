<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/tob005.htm">Polyglot</a> 
 <a href="../apo/tob005.htm">Apo</a> 
 <a href="../sep/toa005.htm">Sep:ToA</a> 
 <a href="../sep/tos005.htm">Sep:ToS</a> 
 
 <br>
 <br><a href="tob.htm">Tobias Index</a><br>
  
 <a href="tob004.htm">Previous</a> 
 <a href="tob006.htm">Next</a> 
 </center>
 <hr>
 
 <h3 align="CENTER">Vulgate (Latin): Tobias Chapter 5</h3><p><a name="001">1</a> Tunc respondit Tobias patri suo, et dixit: Omnia quæcumque præcepisti mihi faciam, pater.</p>
 <p><a name="002">2</a> Quomodo autem pecuniam hanc requiram, ignoro: ille me nescit, et ego eum ignoro: quod signum dabo ei? sed neque viam per quam pergatur illuc aliquando cognovi.</p>
 <p><a name="003">3</a> Tunc pater suus respondit illi, et dixit: Chirographum quidem illius penes me habeo: quod dum illi ostenderis, statim restituet.</p>
 <p><a name="004">4</a> Sed perge nunc, et inquire tibi aliquem fidelem virum, qui eat tecum salva mercede sua, ut dum adhuc vivo, recipias eam.</p>
 <p><a name="005">5</a> Tunc egressus Tobias, invenit juvenem splendidum stantem præcinctum, et quasi paratum ad ambulandum.</p>
 <p><a name="006">6</a> Et ignorans quod angelus Dei esset, salutavit eum, et dixit: Unde te habemus, bone juvenis?</p>
 <p><a name="007">7</a> At ille respondit: Ex filiis Israël. Et Tobias dixit ei: Nosti viam quæ ducit in regionem Medorum?</p>
 <p><a name="008">8</a> Cui respondit: Novi: et omnia itinera ejus frequenter ambulavi, et mansi apud Gabelum fratrem nostrum, qui moratur in Rages civitate Medorum, quæ posita est in monte Ecbatanis.</p>
 <p><a name="009">9</a> Cui Tobias ait: Sustine me obsecro, donec hæc ipsa nuntiem patri meo.</p>
 <p><a name="010">10</a> Tunc ingressus Tobias, indicavit universa hæc patri suo. Super quæ admiratus pater, rogavit ut introiret ad eum.</p>
 <p><a name="011">11</a> Ingressus itaque salutavit eum, et dixit: Gaudium tibi sit semper.</p>
 <p><a name="012">12</a> Et ait Tobias: Quale gaudium mihi erit, qui in tenebris sedeo, et lumen cæli non video?</p>
 <p><a name="013">13</a> Cui ait juvenis: Forti animo esto: in proximo est ut a Deo cureris.</p>
 <p><a name="014">14</a> Dixit itaque illi Tobias: Numquid poteris perducere filium meum ad Gabelum in Rages civitatem Medorum? et cum redieris, restituam tibi mercedem tuam.</p>
 <p><a name="015">15</a> Et dixit ei angelus: Ego ducam, et reducam eum ad te.</p>
 <p><a name="016">16</a> Cui Tobias respondit: Rogo te, indica mihi de qua domo aut de qua tribu es tu.</p>
 <p><a name="017">17</a> Cui Raphaël angelus dixit: Genus quæris mercenarii, an ipsum mercenarium qui cum filio tuo eat?</p>
 <p><a name="018">18</a> sed ne forte sollicitum te reddam, ego sum Azarias Ananiæ magni filius.</p>
 <p><a name="019">19</a> Et Tobias respondit: Ex magno genere es tu. Sed peto ne irascaris quod voluerim cognoscere genus tuum.</p>
 <p><a name="020">20</a> Dixit autem illi angelus: Ego sanum ducam, et sanum tibi reducam filium tuum.</p>
 <p><a name="021">21</a> Respondens autem Tobias, ait: Bene ambuletis, et sit Deus in itinere vestro, et angelus ejus comitetur vobiscum.<br>
 </p>
 <p><a name="022">22</a> Tunc paratis omnibus quæ erant in via portanda, fecit Tobias vale patri suo et matri suæ, et ambulaverunt ambo simul.</p>
 <p><a name="023">23</a> Cumque profecti essent, cpit mater ejus flere, et dicere: Baculum senectutis nostræ tulisti, et transmisisti a nobis.</p>
 <p><a name="024">24</a> Numquam fuisset ipsa pecunia, pro qua misisti eum:</p>
 <p><a name="025">25</a> sufficiebat enim nobis paupertas nostra, ut divitias computaremus hoc, quod videbamus filium nostrum.</p>
 <p><a name="026">26</a> Dixitque ei Tobias: Noli flere: salvus perveniet filius noster, et salvus revertetur ad nos, et oculi tui videbunt illum.</p>
 <p><a name="027">27</a> Credo enim quod angelus Dei bonus comitetur ei, et bene disponat omnia quæ circa eum geruntur, ita ut cum gaudio revertatur ad nos.</p>
 <p><a name="028">28</a> Ad hanc vocem cessavit mater ejus flere, et tacuit.</p>
 <p></p><hr>
 <center>
 <a href="tob006.htm">Next: Tobias Chapter 6</a></center>
 </body>