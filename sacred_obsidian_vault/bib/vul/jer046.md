<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer046.htm">Polyglot</a> 
 <a href="../kjv/jer046.htm">KJV</a> 
 <a href="../sep/jer046.htm">Sep</a> 
 <a href="../tan/jer046.htm">Tan</a> 
 
 <br>
 <br><a href="jer.htm">Jeremiah Index</a><br>
  
 <a href="jer045.htm">Previous</a> 
 <a href="jer047.htm">Next</a> 
 </center>
 <hr>
 
 <h3 align="CENTER">Vulgate (Latin): Jeremiah Chapter 46</h3><p><a name="001">1</a> Quod factum est verbum Domini ad Jeremiam prophetam contra gentes.</p>
 <p><a name="002">2</a> Ad Ægyptum, adversum exercitum Pharaonis Nechao regis Ægypti, qui erat juxta fluvium Euphraten in Charcamis, quem percussit Nabuchodonosor rex Babylonis, in quarto anno Joakim filii Josiæ regis Juda.</p>
 <p><a name="003">3</a> [Præparate scutum et clypeum,<br> et procedite ad bellum.<br></p>
 <p><a name="004">4</a> Jungite equos, et ascendite, equites:<br> state in galeis, polite lanceas, induite vos loricis.<br></p>
 <p><a name="005">5</a> Quid igitur? vidi ipsos pavidos,<br> et terga vertentes,<br> fortes eorum cæsos:<br> fugerunt conciti, nec respexerunt:<br> terror undique, ait Dominus.<br></p>
 <p><a name="006">6</a> Non fugiat velox,<br> nec salvari se putet fortis:<br> ad aquilonem juxta flumen Euphraten<br> victi sunt, et ruerunt.<br></p>
 <p><a name="007">7</a> Quis est iste, qui quasi flumen ascendit,<br> et veluti fluviorum intumescunt gurgites ejus?<br></p>
 <p><a name="008">8</a> Ægyptus fluminis instar ascendit,<br> et velut flumina movebuntur fluctus ejus,<br> et dicet: Ascendens operiam terram:<br> perdam civitatem, et habitatores ejus.<br></p>
 <p><a name="009">9</a> Ascendite equos,<br> et exsultate in curribus,<br> et procedant fortes,<br> Æthiopia et Libyes tenentes scutum,<br> et Lydii arripientes et jacientes sagittas.<br></p>
 <p><a name="010">10</a> Dies autem ille Domini Dei exercituum dies ultionis,<br> ut sumat vindictam de inimicis suis:<br> devorabit gladius, et saturabitur,<br> et inebriabitur sanguine eorum:<br> victima enim Domini Dei exercituum<br> in terra aquilonis juxta flumen Euphraten.<br></p>
 <p><a name="011">11</a> Ascende in Galaad, et tolle resinam,<br> virgo filia Ægypti:<br> frustra multiplicas medicamina:<br> sanitas non erit tibi.<br></p>
 <p><a name="012">12</a> Audierunt gentes ignominiam tuam,<br> et ululatus tuus replevit terram:<br> quia fortis impegit in fortem,<br> et ambo pariter conciderunt.]<br>
 </p>
 <p><a name="013">13</a> Verbum quod locutus est Dominus ad Jeremiam prophetam, super eo quod venturus esset Nabuchodonosor rex Babylonis, et percussurus terram Ægypti:</p>
 <p><a name="014">14</a> [Annuntiate Ægypto, et auditum facite in Magdalo,<br> et resonet in Memphis, et in Taphnis:<br> dicite: Sta, et præpara te,<br> quia devorabit gladius ea quæ per circuitum tuum sunt.<br></p>
 <p><a name="015">15</a> Quare computruit fortis tuus?<br> non stetit, quoniam Dominus subvertit eum.<br></p>
 <p><a name="016">16</a> Multiplicavit ruentes,<br> ceciditque vir ad proximum suum, et dicent:<br> Surge, et revertamur ad populum nostrum,<br> et ad terram nativitatis nostræ,<br> a facie gladii columbæ.<br></p>
 <p><a name="017">17</a> Vocate nomen Pharaonis regis Ægypti:<br> tumultum adduxit tempus.<br></p>
 <p><a name="018">18</a> Vivo ego, inquit Rex (Dominus exercituum nomen ejus),<br> quoniam sicut Thabor in montibus,<br> et sicut Carmelus in mari, veniet.<br></p>
 <p><a name="019">19</a> Vasa transmigrationis fac tibi,<br> habitatrix filia Ægypti:<br> quia Memphis in solitudinem erit,<br> et deseretur, et inhabitabilis erit.<br></p>
 <p><a name="020">20</a> Vitula elegans atque formosa Ægyptus,<br> stimulator ab aquilone veniet ei.<br></p>
 <p><a name="021">21</a> Mercenarii quoque ejus,<br> qui versabantur in medio ejus quasi vituli saginati,<br> versi sunt, et fugerunt simul,<br> nec stare potuerunt:<br> quia dies interfectionis eorum venit super eos,<br> tempus visitationis eorum.<br></p>
 <p><a name="022">22</a> Vox ejus quasi æris sonabit:<br> quoniam cum exercitu properabunt,<br> et cum securibus venient ei<br> quasi cædentes ligna.<br></p>
 <p><a name="023">23</a> Succiderunt saltum ejus, ait Dominus,<br> qui supputari non potest:<br> multiplicati sunt super locustas,<br> et non est eis numerus.<br></p>
 <p><a name="024">24</a> Confusa est filia Ægypti,<br> et tradita in manu populo aquilonis.<br></p>
 <p><a name="025">25</a> Dixit Dominus exercituum, Deus Israël:<br> Ecce ego visitabo super tumultum Alexandriæ,<br> et super Pharaonem, et super Ægyptum,<br> et super deos ejus, et super reges ejus,<br> et super Pharaonem, et super eos qui confidunt in eo:<br></p>
 <p><a name="026">26</a> et dabo eos in manu quærentium animam eorum,<br> et in manu Nabuchodonosor regis Babylonis,<br> et in manu servorum ejus:<br> et post hæc habitabitur sicut diebus pristinis, ait Dominus.<br></p>
 <p><a name="027">27</a> Et tu ne timeas, serve meus Jacob,<br> et ne paveas, Israël:<br> quia ecce ego salvum te faciam de longinquo,<br> et semen tuum de terra captivitatis tuæ:<br> et revertetur Jacob, et requiescet,<br> et prosperabitur, et non erit qui exterreat eum.<br></p>
 <p><a name="028">28</a> Et tu noli timere, serve meus Jacob, ait Dominus,<br> quia tecum ego sum:<br> quia ego consumam cunctas gentes ad quas ejeci te, <br> te vero non consumam:<br> sed castigabo te in judicio,<br> nec quasi innocenti parcam tibi.]</p>
 <p></p><hr>
 <center>
 <a href="jer047.htm">Next: Jeremiah Chapter 47</a></center>
 </body>