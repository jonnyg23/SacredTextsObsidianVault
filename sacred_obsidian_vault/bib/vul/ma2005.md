<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ma2005.htm">Polyglot</a> 
 <a href="../apo/ma2005.htm">Apo</a> 
 <a href="../sep/ma2005.htm">Sep</a> 
 
 <br>
 <br><a href="ma2.htm">2 Macabees Index</a><br>
  
 <a href="ma2004.htm">Previous</a> 
 <a href="ma2006.htm">Next</a> 
 </center>
 <hr>
 
 <h3 align="CENTER">Vulgate (Latin): 2 Macabees Chapter 5</h3><p><a name="001">1</a> Eodem tempore, Antiochus secundam profectionem paravit in Ægyptum.</p>
 <p><a name="002">2</a> Contigit autem per universam Jerosolymorum civitatem videri diebus quadraginta per aëra equites discurrentes, auratas stolas habentes et hastis, quasi cohortes armatos:</p>
 <p><a name="003">3</a> et cursus equorum per ordines digestos, et congressiones fieri cominus, et scutorum motus, et galeatorum multitudinem gladiis districtis, et telorum jactus, et aureorum armorum splendorem, omnisque generis loricarum.</p>
 <p><a name="004">4</a> Quapropter omnes rogabant in bonum monstra converti.</p>
 <p><a name="005">5</a> Sed cum falsus rumor exisset, tamquam vita excessisset Antiochus, assumptis Jason non minus mille viris, repente agressus est civitatem: et civibus ad murum convolantibus ad ultimum apprehensa civitate, Menelaus fugit in arcem:</p>
 <p><a name="006">6</a> Jason vero non parcebat in cæde civibus suis, nec cogitabat prosperitatem adversum cognatos malum esse maximum, arbitrans hostium et non civium se trophæa capturum.</p>
 <p><a name="007">7</a> Et principatum quidem non obtinuit, finem vero insidiarum suarum confusionem accepit, et profugus iterum abiit in Ammanitem.</p>
 <p><a name="008">8</a> Ad ultimum, in exitium sui conclusus ab Areta Arabum tyranno fugiens de civitate in civitatem, omnibus odiosus, ut refuga legum et execrabilis, ut patriæ et civium hostis, in Ægyptum extrusus est:</p>
 <p><a name="009">9</a> et qui multos de patria sua expulerat, peregre periit, Lacedæmonas profectus, quasi pro cognatione ibi refugium habiturus:</p>
 <p><a name="010">10</a> et qui insepultos multos abjecerat, ipse et illamentatus et insepultus abjicitur, sepultura neque peregrina usus, neque patrio sepulchro participans.<br>
 </p>
 <p><a name="011">11</a> His itaque gestis, suspicatus est rex societatem deserturos Judæos: et ob hoc profectus ex Ægypto efferatis animis, civitatem quidem armis cepit.</p>
 <p><a name="012">12</a> Jussit autem militibus interficere, nec parcere occursantibus, et per domos ascendentes trucidare.</p>
 <p><a name="013">13</a> Fiebant ergo cædes juvenum ac seniorum, et mulierum et natorum exterminia, virginumque et parvulorum neces.</p>
 <p><a name="014">14</a> Erant autem toto triduo octoginta millia interfecti, quadraginta millia vincti, non minus autem venundati.</p>
 <p><a name="015">15</a> Sed nec ista sufficiunt: ausus est etiam intrare templum universa terra sanctius, Menelao ductore, qui legum et patriæ fuit proditor:</p>
 <p><a name="016">16</a> et scelestis manibus sumens sancta vasa, quæ ab aliis regibus et civitatibus erant posita ad ornatum loci, et gloriam, contrectabat indigne, et contaminabat.</p>
 <p><a name="017">17</a> Ita alienatus mente Antiochus, non considerabat quod propter peccata habitantium civitatem, modicum Deus fuerat iratus: propter quod et accidit circa locum despectio:</p>
 <p><a name="018">18</a> alioquin nisi contigisset eos multis peccatis esse involutos, sicut Heliodorus, qui missus est a Seleuco rege ad expoliandum ærarium, etiam hic statim adveniens flagellatus, et repulsus utique fuisset ab audacia.</p>
 <p><a name="019">19</a> Verum non propter locum, gentem: sed propter gentem, locum Deus elegit.</p>
 <p><a name="020">20</a> Ideoque et ipse locus particeps factus est populi malorum: postea autem fiet socius bonorum, et qui derelictus in ira Dei omnipotentis est, iterum in magni Domini reconciliatione cum summa gloria exaltabitur.</p>
 <p><a name="021">21</a> Igitur Antiochus mille et octingentis ablatis de templo talentis, velociter Antiochiam regressus est, existimans se præ superbia terram ad navigandum, pelagus vero ad iter agendum deducturum propter mentis elationem.</p>
 <p><a name="022">22</a> Reliquit autem et præpositos ad affligendam gentem: Jerosolymis quidem Philippum genere Phrygem, moribus crudeliorem eo ipso a quo constitutus est:</p>
 <p><a name="023">23</a> in Garizim autem Andronicum et Menelaum, qui gravius quam ceteri imminebant civibus.</p>
 <p><a name="024">24</a> Cumque appositus esset contra Judæos, misit odiosum principem Apollonium cum exercitu viginti et duobus millibus, præcipiens ei omnes perfectæ ætatis interficere, mulieres ac juvenes vendere.</p>
 <p><a name="025">25</a> Qui cum venisset Jerosolymam, pacem simulans, quievit usque ad diem sanctum sabbati: et tunc feriatis Judæis arma capere suis præcepit.</p>
 <p><a name="026">26</a> Omnesque qui ad spectaculum processerant, trucidavit: et civitatem cum armatis discurrens, ingentem multitudinem peremit.</p>
 <p><a name="027">27</a> Judas autem Machabæus, qui decimus fuerat, secesserat in desertum locum, ibique inter feras vitam in montibus cum suis agebat: et fni cibo vescentes, demorabantur, ne participes essent coinquinationis.</p>
 <p></p><hr>
 <center>
 <a href="ma2006.htm">Next: 2 Macabees Chapter 6</a></center>
 </body>