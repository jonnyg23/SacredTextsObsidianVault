<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa044.htm">Polyglot</a> 
 <a href="../kjv/psa044.htm">KJV</a> 
 <a href="../sep/psa044.htm">Sep</a> 
 <a href="../tan/psa044.htm">Tan</a> 
 
 <br>
 <br><a href="psa.htm">Psalms Index</a><br>
  
 <a href="psa043.htm">Previous</a> 
 <a href="psa045.htm">Next</a> 
 </center>
 <hr>
 
 <h3 align="CENTER">Vulgate (Latin): Psalms Chapter 44</h3><p><a name="001">1</a> In finem, pro iis qui commutabuntur. Filiis Core, ad intellectum. Canticum pro dilecto.</p>
 <p><a name="002">2</a> [Eructavit cor meum verbum bonum:<br> dico ego opera mea regi.<br> Lingua mea calamus scribæ<br> velociter scribentis.<br></p>
 <p><a name="003">3</a> Speciosus forma præ filiis hominum,<br> diffusa est gratia in labiis tuis:<br> propterea benedixit te Deus in æternum.<br></p>
 <p><a name="004">4</a> Accingere gladio tuo super femur tuum, potentissime.<br></p>
 <p><a name="005">5</a> Specie tua et pulchritudine tua<br> intende, prospere procede, et regna,<br> propter veritatem, et mansuetudinem, et justitiam;<br> et deducet te mirabiliter dextera tua.<br></p>
 <p><a name="006">6</a> Sagittæ tuæ acutæ:<br> populi sub te cadent,<br> in corda inimicorum regis.<br></p>
 <p><a name="007">7</a> Sedes tua, Deus, in sæculum sæculi;<br> virga directionis virga regni tui.<br></p>
 <p><a name="008">8</a> Dilexisti justitiam, et odisti iniquitatem;<br> propterea unxit te Deus, Deus tuus,<br> oleo lætitiæ, præ consortibus tuis.<br></p>
 <p><a name="009">9</a> Myrrha, et gutta, et casia a vestimentis tuis,<br> a domibus eburneis; ex quibus delectaverunt te<br></p>
 <p><a name="010">10</a> filiæ regum in honore tuo.<br> Astitit regina a dextris tuis<br> in vestitu deaurato, circumdata varietate.<br></p>
 <p><a name="011">11</a> Audi, filia, et vide, et inclina aurem tuam;<br> et obliviscere populum tuum, et domum patris tui.<br></p>
 <p><a name="012">12</a> Et concupiscet rex decorem tuum,<br> quoniam ipse est Dominus Deus tuus, et adorabunt eum.<br></p>
 <p><a name="013">13</a> Et filiæ Tyri in muneribus vultum tuum deprecabuntur;<br> omnes divites plebis.<br></p>
 <p><a name="014">14</a> Omnis gloria ejus filiæ regis ab intus,<br> in fimbriis aureis,<br></p>
 <p><a name="015">15</a> circumamicta varietatibus.<br> Adducentur regi virgines post eam;<br> proximæ ejus afferentur tibi.<br></p>
 <p><a name="016">16</a> Afferentur in lætitia et exsultatione;<br> adducentur in templum regis.<br></p>
 <p><a name="017">17</a> Pro patribus tuis nati sunt tibi filii;<br> constitues eos principes super omnem terram.<br></p>
 <p><a name="018">18</a> Memores erunt nominis tui in omni generatione et generationem:<br> propterea populi confitebuntur tibi in æternum, et in sæculum sæculi.]</p>
 <p></p><hr>
 <center>
 <a href="psa045.htm">Next: Psalms Chapter 45</a></center>
 </body>