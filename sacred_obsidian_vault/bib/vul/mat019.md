<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/mat019.htm">Polyglot</a> 
 <a href="../gnt/mat019.htm">GNT</a> 
 <a href="../kjv/mat019.htm">KJV</a> 
 
 <br>
 <br><a href="mat.htm">Matthew Index</a><br>
  
 <a href="mat018.htm">Previous</a> 
 <a href="mat020.htm">Next</a> 
 </center>
 <hr>
 
 <h3 align="CENTER">Vulgate (Latin): Matthew Chapter 19</h3><p><a name="001">1</a> Et factum est, cum consummasset Jesus sermones istos, migravit a Galilæa, et venit in fines Judææ trans Jordanem,</p>
 <p><a name="002">2</a> et secutæ sunt eum turbæ multæ, et curavit eos ibi.</p>
 <p><a name="003">3</a> Et accesserunt ad eum pharisæi tentantes eum, et dicentes: Si licet homini dimittere uxorem suam, quacumque ex causa?</p>
 <p><a name="004">4</a> Qui respondens, ait eis: Non legistis, quia qui fecit hominem ab initio, masculum et feminam fecit eos? Et dixit:</p>
 <p><a name="005">5</a> Propter hoc dimittet homo patrem, et matrem, et adhærebit uxori suæ, et erunt duo in carne una.</p>
 <p><a name="006">6</a> Itaque jam non sunt duo, sed una caro. Quod ergo Deus conjunxit, homo non separet.</p>
 <p><a name="007">7</a> Dicunt illi: Quid ergo Moyses mandavit dare libellum repudii, et dimittere?</p>
 <p><a name="008">8</a> Ait illis: Quoniam Moyses ad duritiam cordis vestri permisit vobis dimittere uxores vestras: ab initio autem non fuit sic.</p>
 <p><a name="009">9</a> Dico autem vobis, quia quicumque dimiserit uxorem suam, nisi ob fornicationem, et aliam duxerit, mchatur: et qui dimissam duxerit, mchatur.</p>
 <p><a name="010">10</a> Dicunt ei discipuli ejus: Si ita est causa hominis cum uxore, non expedit nubere.</p>
 <p><a name="011">11</a> Qui dixit illis: Non omnes capiunt verbum istud, sed quibus datum est.</p>
 <p><a name="012">12</a> Sunt enim eunuchi, qui de matris utero sic nati sunt: et sunt eunuchi, qui facti sunt ab hominibus: et sunt eunuchi, qui seipsos castraverunt propter regnum cælorum. Qui potest capere capiat.<br>
 </p>
 <p><a name="013">13</a> Tunc oblati sunt ei parvuli, ut manus eis imponeret, et oraret. Discipuli autem increpabant eos.</p>
 <p><a name="014">14</a> Jesus vero ait eis: Sinite parvulos, et nolite eos prohibere ad me venire: talium est enim regnum cælorum.</p>
 <p><a name="015">15</a> Et cum imposuisset eis manus, abiit inde.<br>
 </p>
 <p><a name="016">16</a> Et ecce unus accedens, ait illi: Magister bone, quid boni faciam ut habeam vitam æternam?</p>
 <p><a name="017">17</a> Qui dixit ei: Quid me interrogas de bono? Unus est bonus, Deus. Si autem vis ad vitam ingredi, serva mandata.</p>
 <p><a name="018">18</a> Dicit illi: Quæ? Jesus autem dixit: Non homicidium facies; non adulterabis; non facies furtum; non falsum testimonium dices;</p>
 <p><a name="019">19</a> honora patrem tuum, et matrem tuam, et diliges proximum tuum sicut teipsum.</p>
 <p><a name="020">20</a> Dicit illi adolescens: Omnia hæc custodivi a juventute mea: quid adhuc mihi deest?</p>
 <p><a name="021">21</a> Ait illi Jesus: Si vis perfectus esse, vade, vende quæ habes, et da pauperibus, et habebis thesaurum in cælo: et veni, sequere me.</p>
 <p><a name="022">22</a> Cum audisset autem adolescens verbum, abiit tristis: erat enim habens multas possessiones.</p>
 <p><a name="023">23</a> Jesus autem dixit discipulis suis: Amen dico vobis, quia dives difficile intrabit in regnum cælorum.</p>
 <p><a name="024">24</a> Et iterum dico vobis: Facilius est camelum per foramen acus transire, quam divitem intrare in regnum cælorum.</p>
 <p><a name="025">25</a> Auditis autem his, discipuli mirabantur valde, dicentes: Quis ergo poterit salvus esse?</p>
 <p><a name="026">26</a> Aspiciens autem Jesus, dixit illis: Apud homines hoc impossibile est: apud Deum autem omnia possibilia sunt.<br>
 </p>
 <p><a name="027">27</a> Tunc respondens Petrus, dixit ei: Ecce nos reliquimus omnia, et secuti sumus te: quid ergo erit nobis?</p>
 <p><a name="028">28</a> Jesus autem dixit illis: Amen dico vobis, quod vos, qui secuti estis me, in regeneratione cum sederit Filius hominis in sede majestatis suæ, sedebitis et vos super sedes duodecim, judicantes duodecim tribus Israël.</p>
 <p><a name="029">29</a> Et omnis qui reliquerit domum, vel fratres, aut sorores, aut patrem, aut matrem, aut uxorem, aut filios, aut agros propter nomen meum, centuplum accipiet, et vitam æternam possidebit.</p>
 <p><a name="030">30</a> Multi autem erunt primi novissimi, et novissimi primi.</p>
 <p></p><hr>
 <center>
 <a href="mat020.htm">Next: Matthew Chapter 20</a></center>
 </body>