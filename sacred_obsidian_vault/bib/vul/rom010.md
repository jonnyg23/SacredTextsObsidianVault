<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/rom010.htm">Polyglot</a> 
 <a href="../gnt/rom010.htm">GNT</a> 
 <a href="../kjv/rom010.htm">KJV</a> 
 
 <br>
 <br><a href="rom.htm">Romans Index</a><br>
  
 <a href="rom009.htm">Previous</a> 
 <a href="rom011.htm">Next</a> 
 </center>
 <hr>
 
 <h3 align="CENTER">Vulgate (Latin): Romans Chapter 10</h3><p><a name="001">1</a> Fratres, voluntas quidem cordis mei, et obsecratio ad Deum, fit pro illis in salutem.</p>
 <p><a name="002">2</a> Testimonium enim perhibeo illis quod æmulationem Dei habent, sed non secundum scientiam.</p>
 <p><a name="003">3</a> Ignorantes enim justitiam Dei, et suam quærentes statuere, justitiæ Dei non sunt subjecti.</p>
 <p><a name="004">4</a> Finis enim legis, Christus, ad justitiam omni credenti.<br>
 </p>
 <p><a name="005">5</a> Moyses enim scripsit, quoniam justitiam, quæ ex lege est, qui fecerit homo, vivet in ea.</p>
 <p><a name="006">6</a> Quæ autem ex fide est justitia, sic dicit: Ne dixeris in corde tuo: Qui ascendet in cælum? id est, Christum deducere:</p>
 <p><a name="007">7</a> aut, Quis descendet in abyssum? hoc est, Christum a mortuis revocare.</p>
 <p><a name="008">8</a> Sed quid dicit Scriptura? Prope est verbum in ore tuo, et in corde tuo: hoc est verbum fidei, quod prædicamus.</p>
 <p><a name="009">9</a> Quia si confitearis in ore tuo Dominum Jesum, et in corde tuo credideris quod Deus illum suscitavit a mortuis, salvus eris.</p>
 <p><a name="010">10</a> Corde enim creditur ad justitiam: ore autem confessio fit ad salutem.</p>
 <p><a name="011">11</a> Dicit enim Scriptura: Omnis qui credit in illum, non confundetur.</p>
 <p><a name="012">12</a> Non enim est distinctio Judæi et Græci: nam idem Dominus omnium, dives in omnes qui invocant illum.</p>
 <p><a name="013">13</a> Omnis enim quicumque invocaverit nomen Domini, salvus erit.<br>
 </p>
 <p><a name="014">14</a> Quomodo ergo invocabunt, in quem non crediderunt? aut quomodo credent ei, quem non audierunt? quomodo autem audient sine prædicante?</p>
 <p><a name="015">15</a> quomodo vero prædicabunt nisi mittantur? sicut scriptum est: Quam speciosi pedes evangelizantium pacem, evangelizantium bona!</p>
 <p><a name="016">16</a> Sed non omnes obediunt Evangelio. Isaias enim dicit: Domine, quis credidit auditui nostro?</p>
 <p><a name="017">17</a> Ergo fides ex auditu, auditus autem per verbum Christi.</p>
 <p><a name="018">18</a> Sed dico: Numquid non audierunt? Et quidem in omnem terram exivit sonus eorum, et in fines orbis terræ verba eorum.</p>
 <p><a name="019">19</a> Sed dico: Numquid Israël non cognovit? Primus Moyses dicit: Ego ad æmulationem vos adducam in non gentem: in gentem insipientem, in iram vos mittam.</p>
 <p><a name="020">20</a> Isaias autem audet, et dicit: Inventus sum a non quærentibus me: palam apparui iis qui me non interrogabant.</p>
 <p><a name="021">21</a> Ad Israël autem dicit: Tota die expandi manus meas ad populum non credentem, et contradicentem.</p>
 <p></p><hr>
 <center>
 <a href="rom011.htm">Next: Romans Chapter 11</a></center>
 </body>