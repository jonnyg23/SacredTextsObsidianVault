<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zep002.htm">Polyglot</a> 
 <a href="../kjv/zep002.htm">KJV</a> 
 <a href="../sep/zep002.htm">Sep</a> 
 <a href="../tan/zep002.htm">Tan</a> 
 
 <br>
 <br><a href="zep.htm">Zephaniah Index</a><br>
  
 <a href="zep001.htm">Previous</a> 
 <a href="zep003.htm">Next</a> 
 </center>
 <hr>
 
 <h3 align="CENTER">Vulgate (Latin): Zephaniah Chapter 2</h3><p><a name="001">1</a> [Convenite, congregamini, gens non amabilis,<br></p>
 <p><a name="002">2</a> priusquam pariat jussio quasi pulverem transeuntem diem,<br> antequam veniat super vos ira furoris Domini,<br> antequam veniat super vos dies indignationis Domini.<br></p>
 <p><a name="003">3</a> Quærite Dominum, omnes mansueti terræ,<br> qui judicium ejus estis operati;<br> quærite justum, quærite mansuetum,<br> si quomodo abscondamini in die furoris Domini.<br></p>
 <p><a name="004">4</a> Quia Gaza destructa erit,<br> et Ascalon in desertum:<br> Azotum in meridie ejicient,<br> et Accaron eradicabitur.<br></p>
 <p><a name="005">5</a> Væ qui habitatis funiculum maris, gens perditorum!<br> verbum Domini super vos, Chanaan, terra Philisthinorum;<br> et disperdam te, ita ut non sit inhabitator.<br></p>
 <p><a name="006">6</a> Et erit funiculus maris requies pastorum, et caulæ pecorum;<br></p>
 <p><a name="007">7</a> et erit funiculus ejus qui remanserit de domo Juda: ibi pascentur,<br> in domibus Ascalonis ad vesperam requiescent,<br> quia visitabit eos Dominus Deus eorum,<br> et avertet captivitatem eorum.<br></p>
 <p><a name="008">8</a> Audivi opprobrium Moab,<br> et blasphemias filiorum Ammon,<br> quæ exprobraverunt populo meo,<br> et magnificati sunt super terminos eorum.<br></p>
 <p><a name="009">9</a> Propterea vivo ego, dicit Dominus exercituum, Deus Israël,<br> quia Moab ut Sodoma erit,<br> et filii Ammon quasi Gomorrha:<br> siccitas spinarum, et acervi salis,<br> et desertum usque in æternum:<br> reliquiæ populi mei diripient eos,<br> et residui gentis meæ possidebunt illos.<br></p>
 <p><a name="010">10</a> Hoc eis eveniet pro superbia sua,<br> quia blasphemaverunt et magnificati sunt<br> super populum Domini exercituum.<br></p>
 <p><a name="011">11</a> Horribilis Dominus super eos,<br> et attenuabit omnes deos terræ:<br> et adorabunt eum viri de loco suo,<br> omnes insulæ gentium.<br></p>
 <p><a name="012">12</a> Sed et vos, Æthiopes, interfecti gladio meo eritis.<br></p>
 <p><a name="013">13</a> Et extendet manum suam super aquilonem, et perdet Assur,<br> et ponet speciosam in solitudinem,<br> et in invium, et quasi desertum.<br></p>
 <p><a name="014">14</a> Et accubabunt in medio ejus greges, omnes bestiæ gentium;<br> et onocrotalus et ericius in liminibus ejus morabuntur:<br> vox cantantis in fenestra,<br> corvus in superliminari,<br> quoniam attenuabo robur ejus.<br></p>
 <p><a name="015">15</a> Hæc est civitas gloriosa habitans in confidentia,<br> quæ dicebat in corde suo:<br> Ego sum, et extra me non est alia amplius:<br> quomodo facta est in desertum cubile bestiæ?<br> omnis qui transit per eam sibilabit,<br> et movebit manum suam.]</p>
 <p></p><hr>
 <center>
 <a href="zep003.htm">Next: Zephaniah Chapter 3</a></center>
 </body>