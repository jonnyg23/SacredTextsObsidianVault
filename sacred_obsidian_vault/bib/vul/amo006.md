<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/amo006.htm">Polyglot</a> 
 <a href="../kjv/amo006.htm">KJV</a> 
 <a href="../sep/amo006.htm">Sep</a> 
 <a href="../tan/amo006.htm">Tan</a> 
 
 <br>
 <br><a href="amo.htm">Amos Index</a><br>
  
 <a href="amo005.htm">Previous</a> 
 <a href="amo007.htm">Next</a> 
 </center>
 <hr>
 
 <h3 align="CENTER">Vulgate (Latin): Amos Chapter 6</h3><p><a name="001">1</a> [Væ qui opulenti estis in Sion,<br> et confiditis in monte Samariæ:<br> optimates capita populorum,<br> ingredientes pompatice domum Israël!<br></p>
 <p><a name="002">2</a> Transite in Chalane, et videte,<br> et ite inde in Emath magnam,<br> et descendite in Geth Palæstinorum,<br> et ad optima quæque regna horum:<br> si latior terminus eorum termino vestro est.<br></p>
 <p><a name="003">3</a> Qui separati estis in diem malum,<br> et appropinquatis solio iniquitatis;<br></p>
 <p><a name="004">4</a> qui dormitis in lectis eburneis,<br> et lascivitis in stratis vestris;<br> qui comeditis agnum de grege,<br> et vitulos de medio armenti;<br></p>
 <p><a name="005">5</a> qui canitis ad vocem psalterii,<br> sicut David putaverunt se habere vasa cantici,<br></p>
 <p><a name="006">6</a> bibentes vinum in phialis,<br> et optimo unguento delibuti,<br> et nihil patiebantur super contritione Joseph.<br></p>
 <p><a name="007">7</a> Quapropter nunc migrabunt in capite transmigrantium,<br> et auferetur factio lascivientium.<br></p>
 <p><a name="008">8</a> Juravit Dominus Deus in anima sua,<br> dicit Dominus Deus exercituum:<br> Detestor ego superbiam Jacob,<br> et domos ejus odi,<br> et tradam civitatem cum habitatoribus suis.<br></p>
 <p><a name="009">9</a> Quod si reliqui fuerint decem viri in domo una,<br> et ipsi morientur.<br></p>
 <p><a name="010">10</a> Et tollet eum propinquus suus, et comburet eum,<br> ut efferat ossa de domo;<br> et dicet ei, qui in penetralibus domus est:<br> Numquid adhuc est penes te?<br></p>
 <p><a name="011">11</a> Et respondebit: Finis est.<br> Et dicet ei: Tace,<br> et non recorderis nominis Domini.<br></p>
 <p><a name="012">12</a> Quia ecce Dominus mandabit,<br> et percutiet domum majorem ruinis,<br> et domum minorem scissionibus.<br></p>
 <p><a name="013">13</a> Numquid currere queunt in petris equi,<br> aut arari potest in bubalis?<br> quoniam convertistis in amaritudinem judicium,<br> et fructum justitiæ in absinthium.<br></p>
 <p><a name="014">14</a> Qui lætamini in nihilo; qui dicitis:<br> Numquid non in fortitudine nostra assumpsimus nobis cornua?<br></p>
 <p><a name="015">15</a> Ecce enim suscitabo super vos, domus Israël,<br> dicit Dominus Deus exercituum, gentem,<br> et conteret vos ab introitu Emath usque ad torrentem deserti.]</p>
 <p></p><hr>
 <center>
 <a href="amo007.htm">Next: Amos Chapter 7</a></center>
 </body>