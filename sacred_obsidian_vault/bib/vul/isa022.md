<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa022.htm">Polyglot</a> 
 <a href="../kjv/isa022.htm">KJV</a> 
 <a href="../sep/isa022.htm">Sep</a> 
 <a href="../tan/isa022.htm">Tan</a> 
 
 <br>
 <br><a href="isa.htm">Isaiah Index</a><br>
  
 <a href="isa021.htm">Previous</a> 
 <a href="isa023.htm">Next</a> 
 </center>
 <hr>
 
 <h3 align="CENTER">Vulgate (Latin): Isaiah Chapter 22</h3><p><a name="001">1</a> Onus vallis Visionis. [Quidnam quoque tibi est, quia ascendisti<br> et tu omnis in tecta?<br></p>
 <p><a name="002">2</a> Clamoris plena, urbs frequens,<br> civitas exsultans;<br> interfecti tui, non interfecti gladio,<br> nec mortui in bello.<br></p>
 <p><a name="003">3</a> Cuncti principes tui fugerunt simul<br> dureque ligati sunt;<br> omnes qui inventi sunt vincti sunt pariter;<br> procul fugerunt.<br></p>
 <p><a name="004">4</a> Propterea dixi: Recedite a me:<br> amare flebo;<br> nolite incumbere ut consolemini me<br> super vastitate filiæ populi mei;<br></p>
 <p><a name="005">5</a> dies enim interfectionis,<br> et conculcationis, et fletuum,<br> Domino Deo exercituum,<br> in valle Visionis,<br> scrutans murum,<br> et magnificus super montem.<br></p>
 <p><a name="006">6</a> Et Ælam sumpsit pharetram,<br> currum hominis equitis,<br> et parietem nudavit clypeus.<br></p>
 <p><a name="007">7</a> Et erunt electæ valles tuæ plenæ quadrigarum,<br> et equites ponent sedes suas in porta.<br></p>
 <p><a name="008">8</a> Et revelabitur operimentum Judæ,<br> et videbis in die illa<br> armamentarium domus saltus.<br></p>
 <p><a name="009">9</a> Et scissuras civitatis David videbitis,<br> quia multiplicatæ sunt;<br> et congregastis aquas piscinæ inferioris,<br></p>
 <p><a name="010">10</a> et domos Jerusalem numerastis,<br> et destruxistis domos ad muniendum murum.<br></p>
 <p><a name="011">11</a> Et lacum fecistis inter duos muros<br> ad aquam piscinæ veteris;<br> et non suspexistis ad eum qui fecerat eam,<br> et operatorem ejus de longe non vidistis.<br></p>
 <p><a name="012">12</a> Et vocabit Dominus Deus exercituum<br> in die illa<br> ad fletum, et ad planctum,<br> ad calvitium, et ad cingulum sacci;<br></p>
 <p><a name="013">13</a> et ecce gaudium et lætitia,<br> occidere vitulos et jugulare arietes,<br> comedere carnes, et bibere vinum:<br> comedamus et bibamus,<br> cras enim moriemur.<br></p>
 <p><a name="014">14</a> Et revelata est in auribus meis vox Domini exercituum:<br> Si dimittetur iniquitas hæc vobis donec moriamini,<br> dicit Dominus Deus exercituum.]<br>
 </p>
 <p><a name="015">15</a> [Hæc dicit Dominus Deus exercituum:<br> Vade, ingredere ad eum qui habitat in tabernaculo,<br> ad Sobnam, præpositum templi, et dices ad eum:<br></p>
 <p><a name="016">16</a> Quid tu hic, aut quasi quis hic?<br> quia excidisti tibi hic sepulchrum,<br> excidisti in excelso memoriale diligenter,<br> in petra tabernaculum tibi.<br></p>
 <p><a name="017">17</a> Ecce Dominus asportari te faciet,<br> sicut asportatur gallus gallinaceus;<br> et quasi amictum, sic sublevabit te.<br></p>
 <p><a name="018">18</a> Coronas coronabit te tribulatione;<br> quasi pilam mittet te in terram latam et spatiosam;<br> ibi morieris, et ibi erit currus gloriæ tuæ,<br> ignominia domus domini tui.<br></p>
 <p><a name="019">19</a> Et expellam te de statione tua,<br> et de ministerio tuo deponam te.<br></p>
 <p><a name="020">20</a> Et erit in die illa:<br> vocabo servum meum Eliacim, filium Helciæ,<br></p>
 <p><a name="021">21</a> et induam illum tunica tua,<br> et cingulo tuo confortabo eum,<br> et potestatem tuam dabo in manu ejus;<br> et erit quasi pater habitantibus Jerusalem<br> et domui Juda.<br></p>
 <p><a name="022">22</a> Et dabo clavem domus David<br> super humerum ejus;<br> et aperiet, et non erit qui claudat;<br> et claudet, et non erit qui aperiat.<br></p>
 <p><a name="023">23</a> Et figam illum paxillum in loco fideli,<br> et erit in solium gloriæ domui patris ejus.<br></p>
 <p><a name="024">24</a> Et suspendent super eum omnem gloriam domus patris ejus;<br> vasorum diversa genera,<br> omne vas parvulum,<br> a vasis craterarum usque ad omne vas musicorum.<br></p>
 <p><a name="025">25</a> In die illa, dicit Dominus exercituum,<br> auferetur paxillus qui fixus fuerat in loco fideli,<br> et frangetur, et cadet,<br> et peribit quod pependerat in eo,<br> quia Dominus locutus est.]</p>
 <p></p><hr>
 <center>
 <a href="isa023.htm">Next: Isaiah Chapter 23</a></center>
 </body>