<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="tit.htm">Previous</a> 
 <a href="heb.htm">Next</a> 
 </center>
 <hr>
  <h3 align="center">Romani Bible: Philemon</h3> 
 <p><a name="an_1:1">1:1</a> Katar o Pavlo, kai si phanglo le Jesus Kristoske, ai katar amaro phral o Timote. Tuke Philemon, amaro kuchi vortako, ai kai keres buchi amensa, ai kai khangeri kai chidelpe ande cho kher, </p> 
 <p><a name="an_1:2">1:2</a> ai amare pheiake e Apphia, ai ka Archippus kai marelpe amensa ando pachamos:</p> 
 <p><a name="an_1:3">1:3</a> O Del amaro Dat ai le Devles Jesus Kristo te del tume o lashimos ai e pacha.</p> 
 <p><a name="an_1:4">1:4</a> Swako data kai rhugiv ma, murho kuchi Philemon, da ma goji tute, ai naisiv murhe Devleske. </p> 
 <p><a name="an_1:5">1:5</a> Ke ashunav e dragostia kai si tu sa le Devleske narodoske, ai o pachamos kai si tu ando Jesus Kristo. </p> 
 <p><a name="an_1:6">1:6</a> Ai mangav katar O Del o traio kai inkerel tu amensa katar o pachamos te kerel te zhanas mai mishto sa le mishtimata kai si ame ande amaro traio le Kristosa. </p> 
 <p><a name="an_1:7">1:7</a> Chiri dragostia, murho phral, dia man but raduimos ai zor! Ke raduisardian o ilo le Devlesko narodoske.</p> 
 <p><a name="an_1:8">1:8</a> Anda kodia, marka, pala Kristo me sim ivia te mothav tuke so trobul te keres. </p> 
 <p><a name="an_1:9">1:9</a> Numa ke mange drago tuke, mangav vari so tutar. Sar sim me o Pavlo, iek manush phuro, ai katse ande temnitsa, ai akana ek manush phanglo le Jesus Kristoske. </p> 
 <p><a name="an_1:10">1:10</a> Me mangav tutar vari so le Onesimeske, ke wo si murho shav ando Jesus Kristo; ke me kerdilem lesko dat ando Del katse ande temnitsa. </p> 
 <p><a name="an_1:11">1:11</a> Mai anglal wo chi trobulas tu, numa akana trobul ame, vi tut ai vi man. </p> 
 <p><a name="an_1:12">1:12</a> Ai tradav les tute akana, premin les, sar te avilino iek kotor anda mande. </p> 
 <p><a name="an_1:13">1:13</a> Me manglemas te inkerav les pasha mande, zhi kai sim ande temnitsa ai te zhutil ma ande cho than. </p> 
 <p><a name="an_1:14">1:14</a> Numa chi manglem te kerav kanchi bi te phushav tutar, chi mangav te thav tu pe zor te keres mange mishtimos, ke mange mai drago te keres tu anda tute. </p> 
 <p><a name="an_1:15">1:15</a> Amborim o Onesimus sas lino tutar pe xantsi vriama, saxke te avel tusa porme sagda; </p> 
 <p><a name="an_1:16">1:16</a> ke akana wo ma nai ferdi iek prosto sluga, numa mai but lo de sar iek sluga: wo si akana iek kuchi phral, ai mange defial drago lo, numa tuke trobul te avel mai but vi sar sluga, ai vi sar phral ando Kristo. </p> 
 <p><a name="an_1:17">1:17</a> Te jinesa man sar cho vortako, premisar les sar te premisardianas man. </p> 
 <p><a name="an_1:18">1:18</a> Ai te shubisailo vari so karing tute, vai te kamela tuke vari so, tu jin pa mande. </p> 
 <p><a name="an_1:19">1:19</a> Me, murhe vastesa tradav tuke kado divano. Me, o Pavlo, pochinava tuke palpale, ai chi trobul te dav tu goji ke tu kames mange cho traio. </p> 
 <p><a name="an_1:20">1:20</a> E, phrala, mangav ma tutar, ker mange kado mishtimos ande dragostia le Kristoski. Raduisar murho ilo, sar iek phral ando Jesus Kristo! </p> 
 <p><a name="an_1:21">1:21</a> Ke me pachav ma, ke ande kado lil kai ramov tuke, akana te keresa so mangav tutar, ai vi zhanav ke keresa mai but.</p> 
 <p><a name="an_1:22">1:22</a> Ai ande kodia lashar i mange iek soba ke pachav ma ke O Del ashunela tumare rhugimata, ai dela te avav pale tumensa.</p> 
 <p><a name="an_1:23">1:23</a> O Epaphras, kai si mansa ande temnitsa le Jesus Kristoske tradel tuke but bax, zor ai sastimos. </p> 
 <p><a name="an_1:24">1:24</a> Ai vi o Marko, o Aristarchus, o Demas, ai o Luk, murhe vortacha kai keren mansa buchi.</p> 
 <p><a name="an_1:25">1:25</a> O mishtimos amaro Devlesko Jesus Kristo te avel tumensa. Amen.</p> 
 <p></p><hr>
 <center>
 <a href="heb.htm">Next: Hebrews</a></center>
 </body>