<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="eph.htm">Previous</a> 
 <a href="col.htm">Next</a> 
 </center>
 <hr>
  <h3 align="center">Romani Bible: Philippians</h3> 
 <p><a name="an_1:1">1:1</a> O Pavlo ai o Timote, le slugi le Jesus Kristoske, ka sa le kai pachanpe ando Jesus Kristo kai si ando Philippi, ai kodola kai inkeren e khangeri ai vi kodola kai zhutin ande khangeri.</p> 
 <p><a name="an_1:2">1:2</a> O Del amaro Dat ai le Devles O Jesus Kristo te del tume o lashimos ai e pacha.</p> 
 <p><a name="an_1:3">1:3</a> Naisiv murhe Devleske anda tumende swako data kai dav ma goji tumende; </p> 
 <p><a name="an_1:4">1:4</a> swako data kai rhugiv ma tumenge, rhugiv ma raduimasa. </p> 
 <p><a name="an_1:5">1:5</a> Ke tume zhutisardian ma te ingerav e lashi viasta, de katar o pervo dies zhi akana. </p> 
 <p><a name="an_1:6">1:6</a> Zhanav ai pachav ma: ke O Del kai nachinaisardia kadia buchi e lashi ande tumende, zhala angle zhi kai godi getola la zhi ka dies kai avela la O Jesus Kristo.</p> 
 <p><a name="an_1:7">1:7</a> Chaches ke kadia gindiv pa tumende savorhe ke tume san ande murho ilo! Ke vi tume lian anda lashimos kai O Del dia ma, akana kai sim phanglo ai vi kana chi simas phanglo te thav partia ai te sikavav o chachimos la lashia viastako, tume kai savorhe san ande kado lashimos kai si me. </p> 
 <p><a name="an_1:8">1:8</a> O Del zhanel ke o chachimos mothav, kana mothav ke drago san mange savorhe ande dragostia kai avel katar O Jesus Kristo.</p> 
 <p><a name="an_1:9">1:9</a> O rhugimos kai mangav katar O Del tumenge: mangav te bariol tumari dragostia mai but ai mai but, ando zhanglimos ai ande goji, saxke te sai alon so si mishto. </p> 
 <p><a name="an_1:10">1:10</a> Ai kadia aven vuzhe ai khonik nashtila te thol tumenge dosh kana avela o dies le Kristosko. </p> 
 <p><a name="an_1:11">1:11</a> Tumaro traio avela pherdo fruti le chachimaski, kai O Jesus Kristo kerel ando barimos ai o luvudimos le Devlesko.</p> 
 <p><a name="an_1:12">1:12</a> Murhe phral, mangav te zhanen, ke so kerdilia mange sas te zhal angle e lashi viasta. </p> 
 <p><a name="an_1:13">1:13</a> Kadia si kai sa le ketani kai garaven o baro kher ai sa le kolaver zhanen ke ande lantsuria sim kai kerdem buchi le Kristoski. </p> 
 <p><a name="an_1:14">1:14</a> Kai zhanen ma andel lantsuria, si mai but phral kai pachanpe ando Del sai mothon bi darako pa E Vorba le Devleski.</p> 
 <p><a name="an_1:15">1:15</a> Chaches ke uni anda lende mothon pa Kristo ke zhaluzole anda mande ai xoliasa keren kodia, numa aver den duma pa Kristo penge ilesa. </p> 
 <p><a name="an_1:16">1:16</a> Won keren kodia ande dragostia, ke won zhanen ke O Del dia ma kadia buchi te thav partia la lashia viastaki. </p> 
 <p><a name="an_1:17">1:17</a> Numa le kolaver chi mothon pa Kristo penge ilesa, numa ande xoli ke won gindin ke mai butiaren murho chino zhi kai sim andel lantsuria. </p> 
 <p><a name="an_1:18">1:18</a> Nai mange kanchi! Te avela lenge ginduria chorhe vai lashe, numa mishto ke den duma pa Kristo. Me raduiv ma anda kodia ai mai raduiva ma. </p> 
 <p><a name="an_1:19">1:19</a> Ke zhanav ke kodia avela pe murho mishtimos pala tumare rhugimata, ai o zhutimos kai anel O Swunto Duxo le Jesus Kristosko. </p> 
 <p><a name="an_1:20">1:20</a> Ande murho azhukerimos ai zhanav ke chi azhukerav intaino, chi avel mange lazhav kanchestar, numa akana sar mai anglal O Kristo avela luvudime ande murho stato bi darako, ande murho traio vai ande murhi martia. </p> 
 <p><a name="an_1:21">1:21</a> Ke O Kristo si murho traio, ai te merava mai mishto. </p> 
 <p><a name="an_1:22">1:22</a> Numa te mai traiiva ando stato, te sai mai kerav iek buchi kai trobul, chi zhanav so te alov. </p> 
 <p><a name="an_1:23">1:23</a> Haliarav ke tsirdino sim pa dui riga, drago mange te mekav kodo traio te avav le Kristosa, ai kodia avela mai mishto. </p> 
 <p><a name="an_1:24">1:24</a> Numa mai but zhutimos avela tumenge te mai traiiv. </p> 
 <p><a name="an_1:25">1:25</a> Ai zhanav ke kadia si, zhanav te beshava ai traiiva tumensa savorhensa te zhutiv tume te barion ando pachamos, ai te aven raduime ando pachamos. </p> 
 <p><a name="an_1:26">1:26</a> Ai kadia kana avava pale tumensa, avela tumen pala mande anda soste te luvudin tume, ande tumaro traio le Kristosa.</p> 
 <p><a name="an_1:27">1:27</a> Numa traiin kadia sar e lashi viasta le Kristoski sikavel, te zhava te dikhav tume vai nichi, sai ashunava ke tume beshen ande Vorba le Devleski ande iek gindo, ai ke maren tume andek than, sa ieke ilesa, pala pachamos kai del e lashi viasta. </p> 
 <p><a name="an_1:28">1:28</a> Na meken te daraven tume ande kancheste tumare duzhmaia; ke kodia avela lenge iek semno, ke won xasavona, ai tumenge avela o semno ke san po lasho drom le skepimasko, ai kodia avel katar O Del. </p> 
 <p><a name="an_1:29">1:29</a> Ke O Del dia tume e voia te keren buchi le Kristoski, na ferdi te pachan tume anda leste, numa vi ke chinuin leske. </p> 
 <p><a name="an_1:30">1:30</a> Akana vi tume maren tume mansa. Ai kadia kai maras ame sa kodo si kai dikhlian man ke maravas ma mai anglal, ai kai inker kerav tume zhanen.</p> 
 <p><a name="an_2:1">2:1</a> Si tume zor ke chiro traio si ando Kristo? Leski dragostia pechin tume? Si tume raduimos ke zhutisardian te ingeren e lashi viasta kal manush le Swuntone Duxosa? Si tumen dragostia ai lashimos iek kavreske? </p> 
 <p><a name="an_2:2">2:2</a> Mangav tumendar, keren anda mande te avav defial raduime te dikhav ke pe iek gindo keren buchi, ai ke san drago iek kavreske, ai te aven tumare ile saikfielo ai vi tumare ginduria. </p> 
 <p><a name="an_2:3">2:3</a> Na keren kanchi ande xoli vai te luvudin tume intaino, saxke te sikadion; numa te aven manush kai chi keren barimata mashkar iek kavreste, ai swako te jinel le kolavren sar mai opre lestar. </p> 
 <p><a name="an_2:4">2:4</a> Te na rodel khonik te kerel ferdi peske mishtimos, numa rodel te kerel vi le kolavrenge.</p> 
 <p><a name="an_2:5">2:5</a> Te avel ande tumende le ginduria kai sas ando Jesus Kristo.</p> 
 <p><a name="an_2:6">2:6</a> Wo de sar godi sas Del sas, numa chi phendia ke trobulas te rodel te kerel pe zor te avel saikfielo sar O Del.</p> 
 <p><a name="an_2:7">2:7</a> Numa wo thodia rigate so godi sas les, ai kerdia anda peste iek sluga. Wo kerdilo saikfielo sar iek manush, ai sikadilo sar iek chacho manush.</p> 
 <p><a name="an_2:8">2:8</a> Manglia te traiil prostovanes ai pachaia o mui zhi kai martia, e martia po trushul.</p> 
 <p><a name="an_2:9">2:9</a> Anda kodia O Del vazdia les opre ando than o mai opre, ai dia les o anav kai si o mai baro de sar sa le kolaver anava. </p> 
 <p><a name="an_2:10">2:10</a> Saxke ando luvudimos le anaveske le Jesusosko, sa le manush kai si ando rhaio, ai pe phuv, ai telai phuv dela changa angla leste. </p> 
 <p><a name="an_2:11">2:11</a> Ai savorhe te mothon ke O Jesus Kristo si le Devles, ando luvudimos le Devlesko O Dat.</p> 
 <p><a name="an_2:12">2:12</a> Murhe vortacha, tume sagda pachaian mui kana simas tumensa, ai akana mai but trobul te pachan o mui kai chi sim tumensa. Keren buchi ka sikaven tumaro skepimos, ai durion katar le dieli nai drago le Devleske. </p> 
 <p><a name="an_2:13">2:13</a> Ke O Del kerel buchi ande tumende sagda te kerel anda tumende te sai avel tume e voia ai te keren so wo mangel.</p> 
 <p><a name="an_2:14">2:14</a> Keren swako fielo bi te vachin tume ai bi te xan tume, </p> 
 <p><a name="an_2:15">2:15</a> saxke te na aven doshale, tume san shave Devleske kai nai doshale mashkar o narodo kai si xoxamle, ai bezexale ande kadia lumia. Tume trobul te strefian mashkar lende sar le chererhaia ando cheri, </p> 
 <p><a name="an_2:16">2:16</a> ai kai anen lenge e vorba le traioski. Te kerena kadia, luvudiva tumen kana avela O Kristo, ai kodia sikavela ke sa murhi buchi ai sa murhi zor nas intaino. </p> 
 <p><a name="an_2:17">2:17</a> Amborim murho rat kodia si murho traio avela thodino sar iek podarka ka sakrifis kai tumaro pachamos anel angla Del. Ai te avela kodia raduime sim ai hulavav murho raduimos tumensa. </p> 
 <p><a name="an_2:18">2:18</a> Ai tume trobul te raduin tume ai te hulaven mansa tumaro raduimos.</p> 
 <p><a name="an_2:19">2:19</a> Gindiv ando anav le Devlesko O Jesus te sai tradav tumenge sigo vriama o Timote, saxke te zuriaren les ando pachamos ai i me kana ashunava pa tumende. </p> 
 <p><a name="an_2:20">2:20</a> Ferdi wo hulavel mansa le dieli kai si ma ando gindo, ai kai si leske chaches anda tumende. </p> 
 <p><a name="an_2:21">2:21</a> Sa le kolaver si lenge ferdi anda penge dieli, ai na andal dieli le Jesus Krisoske. </p> 
 <p><a name="an_2:22">2:22</a> Zhanen tume sar o Timote sikadia sar beshel sagda mansa, ai sar kerdia buchi mansa sar iek shav peske dadesa, te ingeras e lashi viasta. </p> 
 <p><a name="an_2:23">2:23</a> Mangav te tradav les tumende, kana dikhava so kerdiolpe anda mande. </p> 
 <p><a name="an_2:24">2:24</a> Ai pachav ma ando Del ke zhava me te dikhav tume.</p> 
 <p><a name="an_2:25">2:25</a> Haliardem ke trobul te tradav tumenge amare phrales o Epaphroditas, wo si murho vortako ande buchi ai kai marelpe mansa, wo kai tradian mange te zhutil ma kana trobulas ma zhutimos. </p> 
 <p><a name="an_2:26">2:26</a> Wo mangel defial te dikhel tume savorhen, ai delpe goji ke ashundian ke wo naswalosas. </p> 
 <p><a name="an_2:27">2:27</a> Chaches naswalo sas, ai vi mai xantsi sas te merel. Numa O Del sas leske mila anda leste, ai na ferdi anda leste, numa vi anda mande, saxke te na nekezhima mai zurales. </p> 
 <p><a name="an_2:28">2:28</a> Akana grebime sim te tradav les tumende, saxke pale te raduin tume kana dikhena les, ai murho nekazo te zhaltar. </p> 
 <p><a name="an_2:29">2:29</a> Premin les, bare raduimasa, sar iek phral kai zhanen le Devles. Tume trobul te sikaven respektimos le manushenge kai si sar leste. </p> 
 <p><a name="an_2:30">2:30</a> Ke wo mai xantsi sas te merel palai buchi le Devleski, bunisardia pesko traio te xasarel les te anel mange o zhutimos kai tume nashtin te anen mange.</p> 
 <p><a name="an_3:1">3:1</a> Akana, murhe phral, raduin tume ando Del, nai mange chino te mai mothav tumenge so vunzhe ramosardem tume, ai pe tumaro mishtimos si.</p> 
 <p><a name="an_3:2">3:2</a> Arakhen tume katar kodola kai keren o nasulimos, kodola zhukel, kodola manush kai mangen pe zor te keren semno ando stato. </p> 
 <p><a name="an_3:3">3:3</a> Ame sam ai na won, kai sikavas o chacho semno ando stato, ke ame luvudis le Devles katar lesko Swunto Duxo, ai raduis ame ando amaro pachamos ando Jesus Kristo. </p> 
 <p><a name="an_3:4">3:4</a> Te manglemas i me, sai thodemas murho pachamos andel manush.Te gindila vari kon ke sai thol pesko pachamos andel manush, sode mai but me sai gindiv ma ke sar wo. </p> 
 <p><a name="an_3:5">3:5</a> Me, thode semno pe murho stato kana simas ferdi ieke kurkesko. Me sim Zhidovo ai kadia biandilem, andai vitsa kodoleske kai busholas Benjamin, wo sas Zhidovo andai chachi vitsa. Ai so si anda zakono le Zhidovongo, Farizeano simas. </p> 
 <p><a name="an_3:6">3:6</a> Ai kadia de zurales sas mange po ilo te kerav kodo zakono ta chinuivas le Devleske shaven. Ai chi simas doshalo karing e kris le zakonoski.</p> 
 <p><a name="an_3:7">3:7</a> Numa sa kadala dieli kai garavavas sar iek mishtimos, zasardem le pala Kristo. </p> 
 <p><a name="an_3:8">3:8</a> Nai ferdi le dieli, numa dikhav swako diela sar te avilino xasardi pala kado mishtimos defial mai baro, kai zhanav le Jesus Kristos murho Devles. Pala leste shudem pa mande sa le dieli kai sas ma; ai jinav kodola dieli sar gunoi, saxke te niriv le Kristos. </p> 
 <p><a name="an_3:9">3:9</a> Ai te avav vorta astardo leste, ai chi mai jinav ke vorta sim angla Del ke lav ma pala zakono. Numa me sim vorta angla Del pala murho pachamos ando Kristo.</p> 
 <p><a name="an_3:10">3:10</a> Me mangav te zhanava le Kristos, ai e putiera kai zhuvindisardia les, ai te avav lesa andel chinuria kai sas les, ai te avav sar leste ande leski martia, </p> 
 <p><a name="an_3:11">3:11</a> ai te aresav te dashtiva te zhuvindiv mashkar le mule.</p> 
 <p><a name="an_3:12">3:12</a> Chi mothav ke areslem ka kodia vai ke akana vorta sim. Numa zhav angle te thav zor te astarav kodo mishtimos ke O Jesus Kristo vunzhe lia ma peske. </p> 
 <p><a name="an_3:13">3:13</a> Nichi, murhe phral, chi gindiv ke lem vunzhe kodo mishtimos; numa kerav iek diela, bustrav so si pala mande, ai thav zor te aresav kal dieli kai si angla mande. </p> 
 <p><a name="an_3:14">3:14</a> No nashav angle te niriv kodo mishtimos, kai O Del katar O Jesus Kristo akharel ame te las kotse opre ando rhaio.</p> 
 <p><a name="an_3:15">3:15</a> Ame kai zhanas mishto andel dieli le Devleske trobul te avel ame iek gindo, numa te si uni anda tumende te gindina aver fielo, O Del sikavela tumenge. </p> 
 <p><a name="an_3:16">3:16</a> Numa sar sam akana phiras andek than.</p> 
 <p><a name="an_3:17">3:17</a> Murhe phral, keren savorhe sar mande.. Ame sikadiam le kolavrenge sar te keren, dikhen pe kodola kai phiren sar tume sichardian le. </p> 
 <p><a name="an_3:18">3:18</a> Phendem tumenge butivar, ai mai phenav tumenge akana asuensa. Si but kai phiren sar le duzhmaia kai martia le Kristoski po trushul. </p> 
 <p><a name="an_3:19">3:19</a> Kodola zhana ande iado, ke lengo del lenge si lengo ji, won luvudinpe andal dieli kai trobulas te avel lenge lazhav, ai won denpe goji ferdi kal dieli kadala lumiake.</p> 
 <p><a name="an_3:20">3:20</a> Numa ame, amaro kher si ando rhaio, ai azhukeras sa amare ilesa te avel anda rhaio amaro skepitori, le Devles O Jesus Kristo. </p> 
 <p><a name="an_3:21">3:21</a> Wo parhuvela amaro chorho stato la phuviako ai kerela te avel sar lesko stato o luvudime, kerela kodia le putierasa ke wo dashti kerel kodia peste sa le dieli kai mangel.</p> 
 <p><a name="an_4:1">4:1</a> No murhe kuchi phral, tume kai sa murhe ilesa mangav te dikhav tume, tume kai raduin ma, ai kai luvudiv tume! Beshen phangle ka Del, murhe phral,</p> 
 <p><a name="an_4:2">4:2</a> Euodia ai Syntiche, mangav ma tumendar te aven tume andek than sar dui pheia, iek fielo ginduria karing O Del. </p> 
 <p><a name="an_4:3">4:3</a> Vi tu, murho vortako kai shoxar chi meklian ma, mangav tutar te zhutis len; ke won kerde zurales buchi mansa te mothas e lashi viasta, ai vi le Clementosa ai sa murhe avre vortachensa kai kerenas buchi mansa, kai lenge anava si ramome ande klishka le traioski.</p> 
 <p><a name="an_4:4">4:4</a> Raduin tume sagda le Devlesa, ai mai mothav, raduin tume! </p> 
 <p><a name="an_4:5">4:5</a> Sikaven lashimos karing savorhende. O Del avela sigo vriama. </p> 
 <p><a name="an_4:6">4:6</a> Na daran anda kancheste, numa ande soste godi mangen katar O Del ando rhugimos so trobul tumen, ai mangen lestar ieke ilesa kai naisil leske. </p> 
 <p><a name="an_4:7">4:7</a> Ai e pacha le Devleski kai nakhel opral pa so godi o manush sai haliarel, garavela tumare ile ai tumare ginduria ando Jesus Kristo.</p> 
 <p><a name="an_4:8">4:8</a> Murhe phral, len tume pala dieli kai si lashe ai kai sai luvudis le: ai pe so godi si chacho, ai respektime, vorta, vuzho, drago, kai avel lashe viasti. </p> 
 <p><a name="an_4:9">4:9</a> Keren so sichilian ai so sas tumen dino mandar, ai so ashundian mandar, ai dikhlian ke kerdem. Ai O Del kai del ame e pacha avela tumensa.</p> 
 <p><a name="an_4:10">4:10</a> Baro raduimos si ma ando Del! Ke akana sai sikaven pale ke drago sim tumenge. Chi mangav te mothav ke chi mai denas tume goji mande, numa nas tume te sikaven mange ke inker kamen /volin ma. </p> 
 <p><a name="an_4:11">4:11</a> Ai chi dav duma kadia ke trobul ma vari so, ke sichilem te avel mange mishto so sa si ma. </p> 
 <p><a name="an_4:12">4:12</a> Zhanav te traiiv ando chorimos, ai zhanav te traiiv vi ando but, sichilem te avel mange mishto katar godi, ai sar godi avela, te avela ma dosta te xav vai te avava bokhalo, te avela mai but vai te na avela ma dosta. </p> 
 <p><a name="an_4:13">4:13</a> Sai rhevdiv sa kadala dieli, nais le Devleske kai del ma e zor.</p> 
 <p><a name="an_4:14">4:14</a> Numa mishto kerdian te zhutin ma ande murhe baiuria. </p> 
 <p><a name="an_4:15">4:15</a> Tume zhanen mishto, tume le Philipiana, kana gelemtar andai Macedonia ande vriama kai lasas ame te mothas e lashi viasta, tume sanas ferdi iek khangeri te zhutil ma; tume sanas ferdi te len anda so nirivas ai vi so xasaravas. </p> 
 <p><a name="an_4:16">4:16</a> Vunzhe kana simas ande Thessalonika, tradian mange mai but sar iek data o zhutimos kai trobulas man. </p> 
 <p><a name="an_4:17">4:17</a> Nai ke rodav ferdi te den ma podarki; numa mangav te mai butiol opral pa so si tume. </p> 
 <p><a name="an_4:18">4:18</a> No len so godi tradian mange, ai mai but si sar so trobul ma, akana o Epaphroditus andia mange tumare podarki. Si ma so godi trobul ma, tumare podarki si sar iek sakrifis ai iek sung lashi, iek sakrifis kai O Del premil ai kai si lesko drago. </p> 
 <p><a name="an_4:19">4:19</a> Murho Del, dela tume so godi trobula tume ande pesko baro barvalimos ando Jesus Kristo.</p> 
 <p><a name="an_4:20">4:20</a> Ka Del amaro Dat te avel luvudimos ande swako vriama. Amen.</p> 
 <p><a name="an_4:21">4:21</a> Traden but bax, zor ai sastimos ando Jesus Kristo sa le Devleske narodoske. Le phral kai si mansa traden tumenge but bax, zor ai sastimos. </p> 
 <p><a name="an_4:22">4:22</a> Sa o narodo le Devlesko kai si katse, ai mai but kodola kai si ando baro kher le amperatosko traden tumenge but bax, zor ai sastimos.</p> 
 <p><a name="an_4:23">4:23</a> O mishtimos le Devlesko O Jesus Kristo te avel tumensa savorhensa. Amen.</p> 
 <p></p><hr>
 <center>
 <a href="col.htm">Next: Colossians</a></center>
 </body>