<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="zep.htm">Previous</a> 
 <a href="zac.htm">Next</a> 
 </center>
 <hr>
  <h3 align="center">Modern Hebrew Bible: Haggai</h3> 
 <p><a name="an_1:1">1:1</a> בשנת שתים לדריוש המלך בחדש הששי ביום אחד לחדש היה דבר יהוה ביד חגי הנביא אל זרבבל בן שאלתיאל פחת יהודה ואל יהושע בן יהוצדק הכהן הגדול לאמר׃</p> 
 <p><a name="an_1:2">1:2</a> כה אמר יהוה צבאות לאמר העם הזה אמרו לא עת בא עת בית יהוה להבנות׃</p> 
 <p><a name="an_1:3">1:3</a> ויהי דבר יהוה ביד חגי הנביא לאמר׃</p> 
 <p><a name="an_1:4">1:4</a> העת לכם אתם לשבת בבתיכם ספונים והבית הזה חרב׃</p> 
 <p><a name="an_1:5">1:5</a> ועתה כה אמר יהוה צבאות שימו לבבכם על דרכיכם׃</p> 
 <p><a name="an_1:6">1:6</a> זרעתם הרבה והבא מעט אכול ואין לשבעה שתו ואין לשכרה לבוש ואין לחם לו והמשתכר משתכר אל צרור נקוב׃</p> 
 <p><a name="an_1:7">1:7</a> כה אמר יהוה צבאות שימו לבבכם על דרכיכם׃</p> 
 <p><a name="an_1:8">1:8</a> עלו ההר והבאתם עץ ובנו הבית וארצה בו ואכבד אמר יהוה׃</p> 
 <p><a name="an_1:9">1:9</a> פנה אל הרבה והנה למעט והבאתם הבית ונפחתי בו יען מה נאם יהוה צבאות יען ביתי אשר הוא חרב ואתם רצים איש לביתו׃</p> 
 <p><a name="an_1:10">1:10</a> על כן עליכם כלאו שמים מטל והארץ כלאה יבולה׃</p> 
 <p><a name="an_1:11">1:11</a> ואקרא חרב על הארץ ועל ההרים ועל הדגן ועל התירוש ועל היצהר ועל אשר תוציא האדמה ועל האדם ועל הבהמה ועל כל יגיע כפים׃</p> 
 <p><a name="an_1:12">1:12</a> וישמע זרבבל בן שלתיאל ויהושע בן יהוצדק הכהן הגדול וכל שארית העם בקול יהוה אלהיהם ועל דברי חגי הנביא כאשר שלחו יהוה אלהיהם וייראו העם מפני יהוה׃</p> 
 <p><a name="an_1:13">1:13</a> ויאמר חגי מלאך יהוה במלאכות יהוה לעם לאמר אני אתכם נאם יהוה׃</p> 
 <p><a name="an_1:14">1:14</a> ויער יהוה את רוח זרבבל בן שלתיאל פחת יהודה ואת רוח יהושע בן יהוצדק הכהן הגדול ואת רוח כל שארית העם ויבאו ויעשו מלאכה בבית יהוה צבאות אלהיהם׃</p> 
 <p><a name="an_1:15">1:15</a> ביום עשרים וארבעה לחדש בששי בשנת שתים לדריוש המלך׃</p> 
 <p><a name="an_2:1">2:1</a> בשביעי בעשרים ואחד לחדש היה דבר יהוה ביד חגי הנביא לאמר׃</p> 
 <p><a name="an_2:2">2:2</a> אמר נא אל זרבבל בן שלתיאל פחת יהודה ואל יהושע בן יהוצדק הכהן הגדול ואל שארית העם לאמר׃</p> 
 <p><a name="an_2:3">2:3</a> מי בכם הנשאר אשר ראה את הבית הזה בכבודו הראשון ומה אתם ראים אתו עתה הלוא כמהו כאין בעיניכם׃</p> 
 <p><a name="an_2:4">2:4</a> ועתה חזק זרבבל נאם יהוה וחזק יהושע בן יהוצדק הכהן הגדול וחזק כל עם הארץ נאם יהוה ועשו כי אני אתכם נאם יהוה צבאות׃</p> 
 <p><a name="an_2:5">2:5</a> את הדבר אשר כרתי אתכם בצאתכם ממצרים ורוחי עמדת בתוככם אל תיראו׃</p> 
 <p><a name="an_2:6">2:6</a> כי כה אמר יהוה צבאות עוד אחת מעט היא ואני מרעיש את השמים ואת הארץ ואת הים ואת החרבה׃</p> 
 <p><a name="an_2:7">2:7</a> והרעשתי את כל הגוים ובאו חמדת כל הגוים ומלאתי את הבית הזה כבוד אמר יהוה צבאות׃</p> 
 <p><a name="an_2:8">2:8</a> לי הכסף ולי הזהב נאם יהוה צבאות׃</p> 
 <p><a name="an_2:9">2:9</a> גדול יהיה כבוד הבית הזה האחרון מן הראשון אמר יהוה צבאות ובמקום הזה אתן שלום נאם יהוה צבאות׃</p> 
 <p><a name="an_2:10">2:10</a> בעשרים וארבעה לתשיעי בשנת שתים לדריוש היה דבר יהוה אל חגי הנביא לאמר׃</p> 
 <p><a name="an_2:11">2:11</a> כה אמר יהוה צבאות שאל נא את הכהנים תורה לאמר׃</p> 
 <p><a name="an_2:12">2:12</a> הן ישא איש בשר קדש בכנף בגדו ונגע בכנפו אל הלחם ואל הנזיד ואל היין ואל שמן ואל כל מאכל היקדש ויענו הכהנים ויאמרו לא׃</p> 
 <p><a name="an_2:13">2:13</a> ויאמר חגי אם יגע טמא נפש בכל אלה היטמא ויענו הכהנים ויאמרו יטמא׃</p> 
 <p><a name="an_2:14">2:14</a> ויען חגי ויאמר כן העם הזה וכן הגוי הזה לפני נאם יהוה וכן כל מעשה ידיהם ואשר יקריבו שם טמא הוא׃</p> 
 <p><a name="an_2:15">2:15</a> ועתה שימו נא לבבכם מן היום הזה ומעלה מטרם שום אבן אל אבן בהיכל יהוה׃</p> 
 <p><a name="an_2:16">2:16</a> מהיותם בא אל ערמת עשרים והיתה עשרה בא אל היקב לחשף חמשים פורה והיתה עשרים׃</p> 
 <p><a name="an_2:17">2:17</a> הכיתי אתכם בשדפון ובירקון ובברד את כל מעשה ידיכם ואין אתכם אלי נאם יהוה׃</p> 
 <p><a name="an_2:18">2:18</a> שימו נא לבבכם מן היום הזה ומעלה מיום עשרים וארבעה לתשיעי למן היום אשר יסד היכל יהוה שימו לבבכם׃</p> 
 <p><a name="an_2:19">2:19</a> העוד הזרע במגורה ועד הגפן והתאנה והרמון ועץ הזית לא נשא מן היום הזה אברך׃</p> 
 <p><a name="an_2:20">2:20</a> ויהי דבר יהוה שנית אל חגי בעשרים וארבעה לחדש לאמר׃</p> 
 <p><a name="an_2:21">2:21</a> אמר אל זרבבל פחת יהודה לאמר אני מרעיש את השמים ואת הארץ׃</p> 
 <p><a name="an_2:22">2:22</a> והפכתי כסא ממלכות והשמדתי חזק ממלכות הגוים והפכתי מרכבה ורכביה וירדו סוסים ורכביהם איש בחרב אחיו׃</p> 
 <p><a name="an_2:23">2:23</a> ביום ההוא נאם יהוה צבאות אקחך זרבבל בן שאלתיאל עבדי נאם יהוה ושמתיך כחותם כי בך בחרתי נאם יהוה צבאות׃</p> 
 <p></p><hr>
 <center>
 <a href="zac.htm">Next: Zechariah</a></center>
 </body>