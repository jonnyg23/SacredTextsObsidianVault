<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jdg.htm">Previous</a> 
 <a href="sa1.htm">Next</a> 
 </center>
 <hr>
  <h3 align="center">Modern Hebrew Bible: Ruth</h3> 
 <p><a name="an_1:1">1:1</a> ויהי בימי שפט השפטים ויהי רעב בארץ וילך איש מבית לחם יהודה לגור בשדי מואב הוא ואשתו ושני בניו׃</p> 
 <p><a name="an_1:2">1:2</a> ושם האיש אלימלך ושם אשתו נעמי ושם שני בניו מחלון וכליון אפרתים מבית לחם יהודה ויבאו שדי מואב ויהיו שם׃</p> 
 <p><a name="an_1:3">1:3</a> וימת אלימלך איש נעמי ותשאר היא ושני בניה׃</p> 
 <p><a name="an_1:4">1:4</a> וישאו להם נשים מאביות שם האחת ערפה ושם השנית רות וישבו שם כעשר שנים׃</p> 
 <p><a name="an_1:5">1:5</a> וימותו גם שניהם מחלון וכליון ותשאר האשה משני ילדיה ומאישה׃</p> 
 <p><a name="an_1:6">1:6</a> ותקם היא וכלתיה ותשב משדי מואב כי שמעה בשדה מואב כי פקד יהוה את עמו לתת להם לחם׃</p> 
 <p><a name="an_1:7">1:7</a> ותצא מן המקום אשר היתה שמה ושתי כלתיה עמה ותלכנה בדרך לשוב אל ארץ יהודה׃</p> 
 <p><a name="an_1:8">1:8</a> ותאמר נעמי לשתי כלתיה לכנה שבנה אשה לבית אמה יעשה יהוה עמכם חסד כאשר עשיתם עם המתים ועמדי׃</p> 
 <p><a name="an_1:9">1:9</a> יתן יהוה לכם ומצאן מנוחה אשה בית אישה ותשק להן ותשאנה קולן ותבכינה׃</p> 
 <p><a name="an_1:10">1:10</a> ותאמרנה לה כי אתך נשוב לעמך׃</p> 
 <p><a name="an_1:11">1:11</a> ותאמר נעמי שבנה בנתי למה תלכנה עמי העוד לי בנים במעי והיו לכם לאנשים׃</p> 
 <p><a name="an_1:12">1:12</a> שבנה בנתי לכן כי זקנתי מהיות לאיש כי אמרתי יש לי תקוה גם הייתי הלילה לאיש וגם ילדתי בנים׃</p> 
 <p><a name="an_1:13">1:13</a> הלהן תשברנה עד אשר יגדלו הלהן תעגנה לבלתי היות לאיש אל בנתי כי מר לי מאד מכם כי יצאה בי יד יהוה׃</p> 
 <p><a name="an_1:14">1:14</a> ותשנה קולן ותבכינה עוד ותשק ערפה לחמותה ורות דבקה בה׃</p> 
 <p><a name="an_1:15">1:15</a> ותאמר הנה שבה יבמתך אל עמה ואל אלהיה שובי אחרי יבמתך׃</p> 
 <p><a name="an_1:16">1:16</a> ותאמר רות אל תפגעי בי לעזבך לשוב מאחריך כי אל אשר תלכי אלך ובאשר תליני אלין עמך עמי ואלהיך אלהי׃</p> 
 <p><a name="an_1:17">1:17</a> באשר תמותי אמות ושם אקבר כה יעשה יהוה לי וכה יסיף כי המות יפריד ביני ובינך׃</p> 
 <p><a name="an_1:18">1:18</a> ותרא כי מתאמצת היא ללכת אתה ותחדל לדבר אליה׃</p> 
 <p><a name="an_1:19">1:19</a> ותלכנה שתיהם עד באנה בית לחם ויהי כבאנה בית לחם ותהם כל העיר עליהן ותאמרנה הזאת נעמי׃</p> 
 <p><a name="an_1:20">1:20</a> ותאמר אליהן אל תקראנה לי נעמי קראן לי מרא כי המר שדי לי מאד׃</p> 
 <p><a name="an_1:21">1:21</a> אני מלאה הלכתי וריקם השיבני יהוה למה תקראנה לי נעמי ויהוה ענה בי ושדי הרע לי׃</p> 
 <p><a name="an_1:22">1:22</a> ותשב נעמי ורות המואביה כלתה עמה השבה משדי מואב והמה באו בית לחם בתחלת קציר שערים׃</p> 
 <p><a name="an_2:1">2:1</a> ולנעמי מידע לאישה איש גבור חיל ממשפחת אלימלך ושמו בעז׃</p> 
 <p><a name="an_2:2">2:2</a> ותאמר רות המואביה אל נעמי אלכה נא השדה ואלקטה בשבלים אחר אשר אמצא חן בעיניו ותאמר לה לכי בתי׃</p> 
 <p><a name="an_2:3">2:3</a> ותלך ותבוא ותלקט בשדה אחרי הקצרים ויקר מקרה חלקת השדה לבעז אשר ממשפחת אלימלך׃</p> 
 <p><a name="an_2:4">2:4</a> והנה בעז בא מבית לחם ויאמר לקוצרים יהוה עמכם ויאמרו לו יברכך יהוה׃</p> 
 <p><a name="an_2:5">2:5</a> ויאמר בעז לנערו הנצב על הקוצרים למי הנערה הזאת׃</p> 
 <p><a name="an_2:6">2:6</a> ויען הנער הנצב על הקוצרים ויאמר נערה מואביה היא השבה עם נעמי משדה מואב׃</p> 
 <p><a name="an_2:7">2:7</a> ותאמר אלקטה נא ואספתי בעמרים אחרי הקוצרים ותבוא ותעמוד מאז הבקר ועד עתה זה שבתה הבית מעט׃</p> 
 <p><a name="an_2:8">2:8</a> ויאמר בעז אל רות הלוא שמעת בתי אל תלכי ללקט בשדה אחר וגם לא תעבורי מזה וכה תדבקין עם נערתי׃</p> 
 <p><a name="an_2:9">2:9</a> עיניך בשדה אשר יקצרון והלכת אחריהן הלוא צויתי את הנערים לבלתי נגעך וצמת והלכת אל הכלים ושתית מאשר ישאבון הנערים׃</p> 
 <p><a name="an_2:10">2:10</a> ותפל על פניה ותשתחו ארצה ותאמר אליו מדוע מצאתי חן בעיניך להכירני ואנכי נכריה׃</p> 
 <p><a name="an_2:11">2:11</a> ויען בעז ויאמר לה הגד הגד לי כל אשר עשית את חמותך אחרי מות אישך ותעזבי אביך ואמך וארץ מולדתך ותלכי אל עם אשר לא ידעת תמול שלשום׃</p> 
 <p><a name="an_2:12">2:12</a> ישלם יהוה פעלך ותהי משכרתך שלמה מעם יהוה אלהי ישראל אשר באת לחסות תחת כנפיו׃</p> 
 <p><a name="an_2:13">2:13</a> ותאמר אמצא חן בעיניך אדני כי נחמתני וכי דברת על לב שפחתך ואנכי לא אהיה כאחת שפחתיך׃</p> 
 <p><a name="an_2:14">2:14</a> ויאמר לה בעז לעת האכל גשי הלם ואכלת מן הלחם וטבלת פתך בחמץ ותשב מצד הקוצרים ויצבט לה קלי ותאכל ותשבע ותתר׃</p> 
 <p><a name="an_2:15">2:15</a> ותקם ללקט ויצו בעז את נעריו לאמר גם בין העמרים תלקט ולא תכלימוה׃</p> 
 <p><a name="an_2:16">2:16</a> וגם של תשלו לה מן הצבתים ועזבתם ולקטה ולא תגערו בה׃</p> 
 <p><a name="an_2:17">2:17</a> ותלקט בשדה עד הערב ותחבט את אשר לקטה ויהי כאיפה שערים׃</p> 
 <p><a name="an_2:18">2:18</a> ותשא ותבוא העיר ותרא חמותה את אשר לקטה ותוצא ותתן לה את אשר הותרה משבעה׃</p> 
 <p><a name="an_2:19">2:19</a> ותאמר לה חמותה איפה לקטת היום ואנה עשית יהי מכירך ברוך ותגד לחמותה את אשר עשתה עמו ותאמר שם האיש אשר עשיתי עמו היום בעז׃</p> 
 <p><a name="an_2:20">2:20</a> ותאמר נעמי לכלתה ברוך הוא ליהוה אשר לא עזב חסדו את החיים ואת המתים ותאמר לה נעמי קרוב לנו האיש מגאלנו הוא׃</p> 
 <p><a name="an_2:21">2:21</a> ותאמר רות המואביה גם כי אמר אלי עם הנערים אשר לי תדבקין עד אם כלו את כל הקציר אשר לי׃</p> 
 <p><a name="an_2:22">2:22</a> ותאמר נעמי אל רות כלתה טוב בתי כי תצאי עם נערותיו ולא יפגעו בך בשדה אחר׃</p> 
 <p><a name="an_2:23">2:23</a> ותדבק בנערות בעז ללקט עד כלות קציר השערים וקציר החטים ותשב את חמותה׃</p> 
 <p><a name="an_3:1">3:1</a> ותאמר לה נעמי חמותה בתי הלא אבקש לך מנוח אשר ייטב לך׃</p> 
 <p><a name="an_3:2">3:2</a> ועתה הלא בעז מדעתנו אשר היית את נערותיו הנה הוא זרה את גרן השערים הלילה׃</p> 
 <p><a name="an_3:3">3:3</a> ורחצת וסכת ושמת שמלתך עליך וירדתי הגרן אל תודעי לאיש עד כלתו לאכל ולשתות׃</p> 
 <p><a name="an_3:4">3:4</a> ויהי בשכבו וידעת את המקום אשר ישכב שם ובאת וגלית מרגלתיו ושכבתי והוא יגיד לך את אשר תעשין׃</p> 
 <p><a name="an_3:5">3:5</a> ותאמר אליה כל אשר תאמרי אעשה׃</p> 
 <p><a name="an_3:6">3:6</a> ותרד הגרן ותעש ככל אשר צותה חמותה׃</p> 
 <p><a name="an_3:7">3:7</a> ויאכל בעז וישת וייטב לבו ויבא לשכב בקצה הערמה ותבא בלט ותגל מרגלתיו ותשכב׃</p> 
 <p><a name="an_3:8">3:8</a> ויהי בחצי הלילה ויחרד האיש וילפת והנה אשה שכבת מרגלתיו׃</p> 
 <p><a name="an_3:9">3:9</a> ויאמר מי את ותאמר אנכי רות אמתך ופרשת כנפך על אמתך כי גאל אתה׃</p> 
 <p><a name="an_3:10">3:10</a> ויאמר ברוכה את ליהוה בתי היטבת חסדך האחרון מן הראשון לבלתי לכת אחרי הבחורים אם דל ואם עשיר׃</p> 
 <p><a name="an_3:11">3:11</a> ועתה בתי אל תיראי כל אשר תאמרי אעשה לך כי יודע כל שער עמי כי אשת חיל את׃</p> 
 <p><a name="an_3:12">3:12</a> ועתה כי אמנם כי אם גאל אנכי וגם יש גאל קרוב ממני׃</p> 
 <p><a name="an_3:13">3:13</a> ליני הלילה והיה בבקר אם יגאלך טוב יגאל ואם לא יחפץ לגאלך וגאלתיך אנכי חי יהוה שכבי עד הבקר׃</p> 
 <p><a name="an_3:14">3:14</a> ותשכב מרגלתו עד הבקר ותקם בטרום יכיר איש את רעהו ויאמר אל יודע כי באה האשה הגרן׃</p> 
 <p><a name="an_3:15">3:15</a> ויאמר הבי המטפחת אשר עליך ואחזי בה ותאחז בה וימד שש שערים וישת עליה ויבא העיר׃</p> 
 <p><a name="an_3:16">3:16</a> ותבוא אל חמותה ותאמר מי את בתי ותגד לה את כל אשר עשה לה האיש׃</p> 
 <p><a name="an_3:17">3:17</a> ותאמר שש השערים האלה נתן לי כי אמר אל תבואי ריקם אל חמותך׃</p> 
 <p><a name="an_3:18">3:18</a> ותאמר שבי בתי עד אשר תדעין איך יפל דבר כי לא ישקט האיש כי אם כלה הדבר היום׃</p> 
 <p><a name="an_4:1">4:1</a> ובעז עלה השער וישב שם והנה הגאל עבר אשר דבר בעז ויאמר סורה שבה פה פלני אלמני ויסר וישב׃</p> 
 <p><a name="an_4:2">4:2</a> ויקח עשרה אנשים מזקני העיר ויאמר שבו פה וישבו׃</p> 
 <p><a name="an_4:3">4:3</a> ויאמר לגאל חלקת השדה אשר לאחינו לאלימלך מכרה נעמי השבה משדה מואב׃</p> 
 <p><a name="an_4:4">4:4</a> ואני אמרתי אגלה אזנך לאמר קנה נגד הישבים ונגד זקני עמי אם תגאל גאל ואם לא יגאל הגידה לי ואדע כי אין זולתך לגאול ואנכי אחריך ויאמר אנכי אגאל׃</p> 
 <p><a name="an_4:5">4:5</a> ויאמר בעז ביום קנותך השדה מיד נעמי ומאת רות המואביה אשת המת קניתי להקים שם המת על נחלתו׃</p> 
 <p><a name="an_4:6">4:6</a> ויאמר הגאל לא אוכל לגאול לי פן אשחית את נחלתי גאל לך אתה את גאלתי כי לא אוכל לגאל׃</p> 
 <p><a name="an_4:7">4:7</a> וזאת לפנים בישראל על הגאולה ועל התמורה לקים כל דבר שלף איש נעלו ונתן לרעהו וזאת התעודה בישראל׃</p> 
 <p><a name="an_4:8">4:8</a> ויאמר הגאל לבעז קנה לך וישלף נעלו׃</p> 
 <p><a name="an_4:9">4:9</a> ויאמר בעז לזקנים וכל העם עדים אתם היום כי קניתי את כל אשר לאלימלך ואת כל אשר לכליון ומחלון מיד נעמי׃</p> 
 <p><a name="an_4:10">4:10</a> וגם את רות המאביה אשת מחלון קניתי לי לאשה להקים שם המת על נחלתו ולא יכרת שם המת מעם אחיו ומשער מקומו עדים אתם היום׃</p> 
 <p><a name="an_4:11">4:11</a> ויאמרו כל העם אשר בשער והזקנים עדים יתן יהוה את האשה הבאה אל ביתך כרחל וכלאה אשר בנו שתיהם את בית ישראל ועשה חיל באפרתה וקרא שם בבית לחם׃</p> 
 <p><a name="an_4:12">4:12</a> ויהי ביתך כבית פרץ אשר ילדה תמר ליהודה מן הזרע אשר יתן יהוה לך מן הנערה הזאת׃</p> 
 <p><a name="an_4:13">4:13</a> ויקח בעז את רות ותהי לו לאשה ויבא אליה ויתן יהוה לה הריון ותלד בן׃</p> 
 <p><a name="an_4:14">4:14</a> ותאמרנה הנשים אל נעמי ברוך יהוה אשר לא השבית לך גאל היום ויקרא שמו בישראל׃</p> 
 <p><a name="an_4:15">4:15</a> והיה לך למשיב נפש ולכלכל את שיבתך כי כלתך אשר אהבתך ילדתו אשר היא טובה לך משבעה בנים׃</p> 
 <p><a name="an_4:16">4:16</a> ותקח נעמי את הילד ותשתהו בחיקה ותהי לו לאמנת׃</p> 
 <p><a name="an_4:17">4:17</a> ותקראנה לו השכנות שם לאמר ילד בן לנעמי ותקראנה שמו עובד הוא אבי ישי אבי דוד׃</p> 
 <p><a name="an_4:18">4:18</a> ואלה תולדות פרץ פרץ הוליד את חצרון׃</p> 
 <p><a name="an_4:19">4:19</a> וחצרון הוליד את רם ורם הוליד את עמינדב׃</p> 
 <p><a name="an_4:20">4:20</a> ועמינדב הוליד את נחשון ונחשון הוליד את שלמה׃</p> 
 <p><a name="an_4:21">4:21</a> ושלמון הוליד את בעז ובעז הוליד את עובד׃</p> 
 <p><a name="an_4:22">4:22</a> ועבד הוליד את ישי וישי הוליד את דוד׃</p> 
 <p></p><hr>
 <center>
 <a href="sa1.htm">Next: 1 Samuel</a></center>
 </body>