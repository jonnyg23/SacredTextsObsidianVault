<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="zac.htm">Previous</a> 
 <a href="mat.htm">Next</a> 
 </center>
 <hr>
  <h3 align="center">Modern Hebrew Bible: Malachi</h3> 
 <p><a name="an_1:1">1:1</a> משא דבר יהוה אל ישראל ביד מלאכי׃</p> 
 <p><a name="an_1:2">1:2</a> אהבתי אתכם אמר יהוה ואמרתם במה אהבתנו הלוא אח עשו ליעקב נאם יהוה ואהב את יעקב׃</p> 
 <p><a name="an_1:3">1:3</a> ואת עשו שנאתי ואשים את הריו שממה ואת נחלתו לתנות מדבר׃</p> 
 <p><a name="an_1:4">1:4</a> כי תאמר אדום רששנו ונשוב ונבנה חרבות כה אמר יהוה צבאות המה יבנו ואני אהרוס וקראו להם גבול רשעה והעם אשר זעם יהוה עד עולם׃</p> 
 <p><a name="an_1:5">1:5</a> ועיניכם תראינה ואתם תאמרו יגדל יהוה מעל לגבול ישראל׃</p> 
 <p><a name="an_1:6">1:6</a> בן יכבד אב ועבד אדניו ואם אב אני איה כבודי ואם אדונים אני איה מוראי אמר יהוה צבאות לכם הכהנים בוזי שמי ואמרתם במה בזינו את שמך׃</p> 
 <p><a name="an_1:7">1:7</a> מגישים על מזבחי לחם מגאל ואמרתם במה גאלנוך באמרכם שלחן יהוה נבזה הוא׃</p> 
 <p><a name="an_1:8">1:8</a> וכי תגשון עור לזבח אין רע וכי תגישו פסח וחלה אין רע הקריבהו נא לפחתך הירצך או הישא פניך אמר יהוה צבאות׃</p> 
 <p><a name="an_1:9">1:9</a> ועתה חלו נא פני אל ויחננו מידכם היתה זאת הישא מכם פנים אמר יהוה צבאות׃</p> 
 <p><a name="an_1:10">1:10</a> מי גם בכם ויסגר דלתים ולא תאירו מזבחי חנם אין לי חפץ בכם אמר יהוה צבאות ומנחה לא ארצה מידכם׃</p> 
 <p><a name="an_1:11">1:11</a> כי ממזרח שמש ועד מבואו גדול שמי בגוים ובכל מקום מקטר מגש לשמי ומנחה טהורה כי גדול שמי בגוים אמר יהוה צבאות׃</p> 
 <p><a name="an_1:12">1:12</a> ואתם מחללים אותו באמרכם שלחן אדני מגאל הוא וניבו נבזה אכלו׃</p> 
 <p><a name="an_1:13">1:13</a> ואמרתם הנה מתלאה והפחתם אותו אמר יהוה צבאות והבאתם גזול ואת הפסח ואת החולה והבאתם את המנחה הארצה אותה מידכם אמר יהוה׃</p> 
 <p><a name="an_1:14">1:14</a> וארור נוכל ויש בעדרו זכר ונדר וזבח משחת לאדני כי מלך גדול אני אמר יהוה צבאות ושמי נורא בגוים׃</p> 
 <p><a name="an_2:1">2:1</a> ועתה אליכם המצוה הזאת הכהנים׃</p> 
 <p><a name="an_2:2">2:2</a> אם לא תשמעו ואם לא תשימו על לב לתת כבוד לשמי אמר יהוה צבאות ושלחתי בכם את המארה וארותי את ברכותיכם וגם ארותיה כי אינכם שמים על לב׃</p> 
 <p><a name="an_2:3">2:3</a> הנני גער לכם את הזרע וזריתי פרש על פניכם פרש חגיכם ונשא אתכם אליו׃</p> 
 <p><a name="an_2:4">2:4</a> וידעתם כי שלחתי אליכם את המצוה הזאת להיות בריתי את לוי אמר יהוה צבאות׃</p> 
 <p><a name="an_2:5">2:5</a> בריתי היתה אתו החיים והשלום ואתנם לו מורא וייראני ומפני שמי נחת הוא׃</p> 
 <p><a name="an_2:6">2:6</a> תורת אמת היתה בפיהו ועולה לא נמצא בשפתיו בשלום ובמישור הלך אתי ורבים השיב מעון׃</p> 
 <p><a name="an_2:7">2:7</a> כי שפתי כהן ישמרו דעת ותורה יבקשו מפיהו כי מלאך יהוה צבאות הוא׃</p> 
 <p><a name="an_2:8">2:8</a> ואתם סרתם מן הדרך הכשלתם רבים בתורה שחתם ברית הלוי אמר יהוה צבאות׃</p> 
 <p><a name="an_2:9">2:9</a> וגם אני נתתי אתכם נבזים ושפלים לכל העם כפי אשר אינכם שמרים את דרכי ונשאים פנים בתורה׃</p> 
 <p><a name="an_2:10">2:10</a> הלוא אב אחד לכלנו הלוא אל אחד בראנו מדוע נבגד איש באחיו לחלל ברית אבתינו׃</p> 
 <p><a name="an_2:11">2:11</a> בגדה יהודה ותועבה נעשתה בישראל ובירושלם כי חלל יהודה קדש יהוה אשר אהב ובעל בת אל נכר׃</p> 
 <p><a name="an_2:12">2:12</a> יכרת יהוה לאיש אשר יעשנה ער וענה מאהלי יעקב ומגיש מנחה ליהוה צבאות׃</p> 
 <p><a name="an_2:13">2:13</a> וזאת שנית תעשו כסות דמעה את מזבח יהוה בכי ואנקה מאין עוד פנות אל המנחה ולקחת רצון מידכם׃</p> 
 <p><a name="an_2:14">2:14</a> ואמרתם על מה על כי יהוה העיד בינך ובין אשת נעוריך אשר אתה בגדתה בה והיא חברתך ואשת בריתך׃</p> 
 <p><a name="an_2:15">2:15</a> ולא אחד עשה ושאר רוח לו ומה האחד מבקש זרע אלהים ונשמרתם ברוחכם ובאשת נעוריך אל יבגד׃</p> 
 <p><a name="an_2:16">2:16</a> כי שנא שלח אמר יהוה אלהי ישראל וכסה חמס על לבושו אמר יהוה צבאות ונשמרתם ברוחכם ולא תבגדו׃</p> 
 <p><a name="an_2:17">2:17</a> הוגעתם יהוה בדבריכם ואמרתם במה הוגענו באמרכם כל עשה רע טוב בעיני יהוה ובהם הוא חפץ או איה אלהי המשפט׃</p> 
 <p><a name="an_3:1">3:1</a> הנני שלח מלאכי ופנה דרך לפני ופתאם יבוא אל היכלו האדון אשר אתם מבקשים ומלאך הברית אשר אתם חפצים הנה בא אמר יהוה צבאות׃</p> 
 <p><a name="an_3:2">3:2</a> ומי מכלכל את יום בואו ומי העמד בהראותו כי הוא כאש מצרף וכברית מכבסים׃</p> 
 <p><a name="an_3:3">3:3</a> וישב מצרף ומטהר כסף וטהר את בני לוי וזקק אתם כזהב וככסף והיו ליהוה מגישי מנחה בצדקה׃</p> 
 <p><a name="an_3:4">3:4</a> וערבה ליהוה מנחת יהודה וירושלם כימי עולם וכשנים קדמניות׃</p> 
 <p><a name="an_3:5">3:5</a> וקרבתי אליכם למשפט והייתי עד ממהר במכשפים ובמנאפים ובנשבעים לשקר ובעשקי שכר שכיר אלמנה ויתום ומטי גר ולא יראוני אמר יהוה צבאות׃</p> 
 <p><a name="an_3:6">3:6</a> כי אני יהוה לא שניתי ואתם בני יעקב לא כליתם׃</p> 
 <p><a name="an_3:7">3:7</a> למימי אבתיכם סרתם מחקי ולא שמרתם שובו אלי ואשובה אליכם אמר יהוה צבאות ואמרתם במה נשוב׃</p> 
 <p><a name="an_3:8">3:8</a> היקבע אדם אלהים כי אתם קבעים אתי ואמרתם במה קבענוך המעשר והתרומה׃</p> 
 <p><a name="an_3:9">3:9</a> במארה אתם נארים ואתי אתם קבעים הגוי כלו׃</p> 
 <p><a name="an_3:10">3:10</a> הביאו את כל המעשר אל בית האוצר ויהי טרף בביתי ובחנוני נא בזאת אמר יהוה צבאות אם לא אפתח לכם את ארבות השמים והריקתי לכם ברכה עד בלי די׃</p> 
 <p><a name="an_3:11">3:11</a> וגערתי לכם באכל ולא ישחת לכם את פרי האדמה ולא תשכל לכם הגפן בשדה אמר יהוה צבאות׃</p> 
 <p><a name="an_3:12">3:12</a> ואשרו אתכם כל הגוים כי תהיו אתם ארץ חפץ אמר יהוה צבאות׃</p> 
 <p><a name="an_3:13">3:13</a> חזקו עלי דבריכם אמר יהוה ואמרתם מה נדברנו עליך׃</p> 
 <p><a name="an_3:14">3:14</a> אמרתם שוא עבד אלהים ומה בצע כי שמרנו משמרתו וכי הלכנו קדרנית מפני יהוה צבאות׃</p> 
 <p><a name="an_3:15">3:15</a> ועתה אנחנו מאשרים זדים גם נבנו עשי רשעה גם בחנו אלהים וימלטו׃</p> 
 <p><a name="an_3:16">3:16</a> אז נדברו יראי יהוה איש את רעהו ויקשב יהוה וישמע ויכתב ספר זכרון לפניו ליראי יהוה ולחשבי שמו׃</p> 
 <p><a name="an_3:17">3:17</a> והיו לי אמר יהוה צבאות ליום אשר אני עשה סגלה וחמלתי עליהם כאשר יחמל איש על בנו העבד אתו׃</p> 
 <p><a name="an_3:18">3:18</a> ושבתם וראיתם בין צדיק לרשע בין עבד אלהים לאשר לא עבדו׃</p> 
 <p><a name="an_4:1">4:1</a> כי הנה היום בא בער כתנור והיו כל זדים וכל עשה רשעה קש ולהט אתם היום הבא אמר יהוה צבאות אשר לא יעזב להם שרש וענף׃</p> 
 <p><a name="an_4:2">4:2</a> וזרחה לכם יראי שמי שמש צדקה ומרפא בכנפיה ויצאתם ופשתם כעגלי מרבק׃</p> 
 <p><a name="an_4:3">4:3</a> ועסותם רשעים כי יהיו אפר תחת כפות רגליכם ביום אשר אני עשה אמר יהוה צבאות׃</p> 
 <p><a name="an_4:4">4:4</a> זכרו תורת משה עבדי אשר צויתי אותו בחרב על כל ישראל חקים ומשפטים׃</p> 
 <p><a name="an_4:5">4:5</a> הנה אנכי שלח לכם את אליה הנביא לפני בוא יום יהוה הגדול והנורא׃</p> 
 <p><a name="an_4:6">4:6</a> והשיב לב אבות על בנים ולב בנים על אבותם פן אבוא והכיתי את הארץ חרם׃</p> 
 <p></p><hr>
 <center>
 <a href="mat.htm">Next: Matthew</a></center>
 </body>