<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="amo.htm">Previous</a> 
 <a href="jon.htm">Next</a> 
 </center>
 <hr>
  <h3 align="center">Modern Hebrew Bible: Obadiah</h3> 
 <p><a name="an_1:1">1:1</a> חזון עבדיה כה אמר אדני יהוה לאדום שמועה שמענו מאת יהוה וציר בגוים שלח קומו ונקומה עליה למלחמה׃</p> 
 <p><a name="an_1:2">1:2</a> הנה קטן נתתיך בגוים בזוי אתה מאד׃</p> 
 <p><a name="an_1:3">1:3</a> זדון לבך השיאך שכני בחגוי סלע מרום שבתו אמר בלבו מי יורדני ארץ׃</p> 
 <p><a name="an_1:4">1:4</a> אם תגביה כנשר ואם בין כוכבים שים קנך משם אורידך נאם יהוה׃</p> 
 <p><a name="an_1:5">1:5</a> אם גנבים באו לך אם שודדי לילה איך נדמיתה הלוא יגנבו דים אם בצרים באו לך הלוא ישאירו עללות׃</p> 
 <p><a name="an_1:6">1:6</a> איך נחפשו עשו נבעו מצפניו׃</p> 
 <p><a name="an_1:7">1:7</a> עד הגבול שלחוך כל אנשי בריתך השיאוך יכלו לך אנשי שלמך לחמך ישימו מזור תחתיך אין תבונה בו׃</p> 
 <p><a name="an_1:8">1:8</a> הלוא ביום ההוא נאם יהוה והאבדתי חכמים מאדום ותבונה מהר עשו׃</p> 
 <p><a name="an_1:9">1:9</a> וחתו גבוריך תימן למען יכרת איש מהר עשו מקטל׃</p> 
 <p><a name="an_1:10">1:10</a> מחמס אחיך יעקב תכסך בושה ונכרת לעולם׃</p> 
 <p><a name="an_1:11">1:11</a> ביום עמדך מנגד ביום שבות זרים חילו ונכרים באו שערו ועל ירושלם ידו גורל גם אתה כאחד מהם׃</p> 
 <p><a name="an_1:12">1:12</a> ואל תרא ביום אחיך ביום נכרו ואל תשמח לבני יהודה ביום אבדם ואל תגדל פיך ביום צרה׃</p> 
 <p><a name="an_1:13">1:13</a> אל תבוא בשער עמי ביום אידם אל תרא גם אתה ברעתו ביום אידו ואל תשלחנה בחילו ביום אידו׃</p> 
 <p><a name="an_1:14">1:14</a> ואל תעמד על הפרק להכרית את פליטיו ואל תסגר שרידיו ביום צרה׃</p> 
 <p><a name="an_1:15">1:15</a> כי קרוב יום יהוה על כל הגוים כאשר עשית יעשה לך גמלך ישוב בראשך׃</p> 
 <p><a name="an_1:16">1:16</a> כי כאשר שתיתם על הר קדשי ישתו כל הגוים תמיד ושתו ולעו והיו כלוא היו׃</p> 
 <p><a name="an_1:17">1:17</a> ובהר ציון תהיה פליטה והיה קדש וירשו בית יעקב את מורשיהם׃</p> 
 <p><a name="an_1:18">1:18</a> והיה בית יעקב אש ובית יוסף להבה ובית עשו לקש ודלקו בהם ואכלום ולא יהיה שריד לבית עשו כי יהוה דבר׃</p> 
 <p><a name="an_1:19">1:19</a> וירשו הנגב את הר עשו והשפלה את פלשתים וירשו את שדה אפרים ואת שדה שמרון ובנימן את הגלעד׃</p> 
 <p><a name="an_1:20">1:20</a> וגלת החל הזה לבני ישראל אשר כנענים עד צרפת וגלת ירושלם אשר בספרד ירשו את ערי הנגב׃</p> 
 <p><a name="an_1:21">1:21</a> ועלו מושעים בהר ציון לשפט את הר עשו והיתה ליהוה המלוכה׃</p> 
 <p></p><hr>
 <center>
 <a href="jon.htm">Next: Jonah</a></center>
 </body>