<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="joe.htm">Previous</a> 
 <a href="oba.htm">Next</a> 
 </center>
 <hr>
  <h3 align="center">Modern Hebrew Bible: Amos</h3> 
 <p><a name="an_1:1">1:1</a> דברי עמוס אשר היה בנקדים מתקוע אשר חזה על ישראל בימי עזיה מלך יהודה ובימי ירבעם בן יואש מלך ישראל שנתים לפני הרעש׃</p> 
 <p><a name="an_1:2">1:2</a> ויאמר יהוה מציון ישאג ומירושלם יתן קולו ואבלו נאות הרעים ויבש ראש הכרמל׃</p> 
 <p><a name="an_1:3">1:3</a> כה אמר יהוה על שלשה פשעי דמשק ועל ארבעה לא אשיבנו על דושם בחרצות הברזל את הגלעד׃</p> 
 <p><a name="an_1:4">1:4</a> ושלחתי אש בבית חזאל ואכלה ארמנות בן הדד׃</p> 
 <p><a name="an_1:5">1:5</a> ושברתי בריח דמשק והכרתי יושב מבקעת און ותומך שבט מבית עדן וגלו עם ארם קירה אמר יהוה׃</p> 
 <p><a name="an_1:6">1:6</a> כה אמר יהוה על שלשה פשעי עזה ועל ארבעה לא אשיבנו על הגלותם גלות שלמה להסגיר לאדום׃</p> 
 <p><a name="an_1:7">1:7</a> ושלחתי אש בחומת עזה ואכלה ארמנתיה׃</p> 
 <p><a name="an_1:8">1:8</a> והכרתי יושב מאשדוד ותומך שבט מאשקלון והשיבותי ידי על עקרון ואבדו שארית פלשתים אמר אדני יהוה׃</p> 
 <p><a name="an_1:9">1:9</a> כה אמר יהוה על שלשה פשעי צר ועל ארבעה לא אשיבנו על הסגירם גלות שלמה לאדום ולא זכרו ברית אחים׃</p> 
 <p><a name="an_1:10">1:10</a> ושלחתי אש בחומת צר ואכלה ארמנותיה׃</p> 
 <p><a name="an_1:11">1:11</a> כה אמר יהוה על שלשה פשעי אדום ועל ארבעה לא אשיבנו על רדפו בחרב אחיו ושחת רחמיו ויטרף לעד אפו ועברתו שמרה נצח׃</p> 
 <p><a name="an_1:12">1:12</a> ושלחתי אש בתימן ואכלה ארמנות בצרה׃</p> 
 <p><a name="an_1:13">1:13</a> כה אמר יהוה על שלשה פשעי בני עמון ועל ארבעה לא אשיבנו על בקעם הרות הגלעד למען הרחיב את גבולם׃</p> 
 <p><a name="an_1:14">1:14</a> והצתי אש בחומת רבה ואכלה ארמנותיה בתרועה ביום מלחמה בסער ביום סופה׃</p> 
 <p><a name="an_1:15">1:15</a> והלך מלכם בגולה הוא ושריו יחדו אמר יהוה׃</p> 
 <p><a name="an_2:1">2:1</a> כה אמר יהוה על שלשה פשעי מואב ועל ארבעה לא אשיבנו על שרפו עצמות מלך אדום לשיד׃</p> 
 <p><a name="an_2:2">2:2</a> ושלחתי אש במואב ואכלה ארמנות הקריות ומת בשאון מואב בתרועה בקול שופר׃</p> 
 <p><a name="an_2:3">2:3</a> והכרתי שופט מקרבה וכל שריה אהרוג עמו אמר יהוה׃</p> 
 <p><a name="an_2:4">2:4</a> כה אמר יהוה על שלשה פשעי יהודה ועל ארבעה לא אשיבנו על מאסם את תורת יהוה וחקיו לא שמרו ויתעום כזביהם אשר הלכו אבותם אחריהם׃</p> 
 <p><a name="an_2:5">2:5</a> ושלחתי אש ביהודה ואכלה ארמנות ירושלם׃</p> 
 <p><a name="an_2:6">2:6</a> כה אמר יהוה על שלשה פשעי ישראל ועל ארבעה לא אשיבנו על מכרם בכסף צדיק ואביון בעבור נעלים׃</p> 
 <p><a name="an_2:7">2:7</a> השאפים על עפר ארץ בראש דלים ודרך ענוים יטו ואיש ואביו ילכו אל הנערה למען חלל את שם קדשי׃</p> 
 <p><a name="an_2:8">2:8</a> ועל בגדים חבלים יטו אצל כל מזבח ויין ענושים ישתו בית אלהיהם׃</p> 
 <p><a name="an_2:9">2:9</a> ואנכי השמדתי את האמרי מפניהם אשר כגבה ארזים גבהו וחסן הוא כאלונים ואשמיד פריו ממעל ושרשיו מתחת׃</p> 
 <p><a name="an_2:10">2:10</a> ואנכי העליתי אתכם מארץ מצרים ואולך אתכם במדבר ארבעים שנה לרשת את ארץ האמרי׃</p> 
 <p><a name="an_2:11">2:11</a> ואקים מבניכם לנביאים ומבחוריכם לנזרים האף אין זאת בני ישראל נאם יהוה׃</p> 
 <p><a name="an_2:12">2:12</a> ותשקו את הנזרים יין ועל הנביאים צויתם לאמר לא תנבאו׃</p> 
 <p><a name="an_2:13">2:13</a> הנה אנכי מעיק תחתיכם כאשר תעיק העגלה המלאה לה עמיר׃</p> 
 <p><a name="an_2:14">2:14</a> ואבד מנוס מקל וחזק לא יאמץ כחו וגבור לא ימלט נפשו׃</p> 
 <p><a name="an_2:15">2:15</a> ותפש הקשת לא יעמד וקל ברגליו לא ימלט ורכב הסוס לא ימלט נפשו׃</p> 
 <p><a name="an_2:16">2:16</a> ואמיץ לבו בגבורים ערום ינוס ביום ההוא נאם יהוה׃</p> 
 <p><a name="an_3:1">3:1</a> שמעו את הדבר הזה אשר דבר יהוה עליכם בני ישראל על כל המשפחה אשר העליתי מארץ מצרים לאמר׃</p> 
 <p><a name="an_3:2">3:2</a> רק אתכם ידעתי מכל משפחות האדמה על כן אפקד עליכם את כל עונתיכם׃</p> 
 <p><a name="an_3:3">3:3</a> הילכו שנים יחדו בלתי אם נועדו׃</p> 
 <p><a name="an_3:4">3:4</a> הישאג אריה ביער וטרף אין לו היתן כפיר קולו ממענתו בלתי אם לכד׃</p> 
 <p><a name="an_3:5">3:5</a> התפל צפור על פח הארץ ומוקש אין לה היעלה פח מן האדמה ולכוד לא ילכוד׃</p> 
 <p><a name="an_3:6">3:6</a> אם יתקע שופר בעיר ועם לא יחרדו אם תהיה רעה בעיר ויהוה לא עשה׃</p> 
 <p><a name="an_3:7">3:7</a> כי לא יעשה אדני יהוה דבר כי אם גלה סודו אל עבדיו הנביאים׃</p> 
 <p><a name="an_3:8">3:8</a> אריה שאג מי לא יירא אדני יהוה דבר מי לא ינבא׃</p> 
 <p><a name="an_3:9">3:9</a> השמיעו על ארמנות באשדוד ועל ארמנות בארץ מצרים ואמרו האספו על הרי שמרון וראו מהומת רבות בתוכה ועשוקים בקרבה׃</p> 
 <p><a name="an_3:10">3:10</a> ולא ידעו עשות נכחה נאם יהוה האוצרים חמס ושד בארמנותיהם׃</p> 
 <p><a name="an_3:11">3:11</a> לכן כה אמר אדני יהוה צר וסביב הארץ והורד ממך עזך ונבזו ארמנותיך׃</p> 
 <p><a name="an_3:12">3:12</a> כה אמר יהוה כאשר יציל הרעה מפי הארי שתי כרעים או בדל אזן כן ינצלו בני ישראל הישבים בשמרון בפאת מטה ובדמשק ערש׃</p> 
 <p><a name="an_3:13">3:13</a> שמעו והעידו בבית יעקב נאם אדני יהוה אלהי הצבאות׃</p> 
 <p><a name="an_3:14">3:14</a> כי ביום פקדי פשעי ישראל עליו ופקדתי על מזבחות בית אל ונגדעו קרנות המזבח ונפלו לארץ׃</p> 
 <p><a name="an_3:15">3:15</a> והכיתי בית החרף על בית הקיץ ואבדו בתי השן וספו בתים רבים נאם יהוה׃</p> 
 <p><a name="an_4:1">4:1</a> שמעו הדבר הזה פרות הבשן אשר בהר שמרון העשקות דלים הרצצות אביונים האמרת לאדניהם הביאה ונשתה׃</p> 
 <p><a name="an_4:2">4:2</a> נשבע אדני יהוה בקדשו כי הנה ימים באים עליכם ונשא אתכם בצנות ואחריתכן בסירות דוגה׃</p> 
 <p><a name="an_4:3">4:3</a> ופרצים תצאנה אשה נגדה והשלכתנה ההרמונה נאם יהוה׃</p> 
 <p><a name="an_4:4">4:4</a> באו בית אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם׃</p> 
 <p><a name="an_4:5">4:5</a> וקטר מחמץ תודה וקראו נדבות השמיעו כי כן אהבתם בני ישראל נאם אדני יהוה׃</p> 
 <p><a name="an_4:6">4:6</a> וגם אני נתתי לכם נקיון שנים בכל עריכם וחסר לחם בכל מקומתיכם ולא שבתם עדי נאם יהוה׃</p> 
 <p><a name="an_4:7">4:7</a> וגם אנכי מנעתי מכם את הגשם בעוד שלשה חדשים לקציר והמטרתי על עיר אחת ועל עיר אחת לא אמטיר חלקה אחת תמטר וחלקה אשר לא תמטיר עליה תיבש׃</p> 
 <p><a name="an_4:8">4:8</a> ונעו שתים שלש ערים אל עיר אחת לשתות מים ולא ישבעו ולא שבתם עדי נאם יהוה׃</p> 
 <p><a name="an_4:9">4:9</a> הכיתי אתכם בשדפון ובירקון הרבות גנותיכם וכרמיכם ותאניכם וזיתיכם יאכל הגזם ולא שבתם עדי נאם יהוה׃</p> 
 <p><a name="an_4:10">4:10</a> שלחתי בכם דבר בדרך מצרים הרגתי בחרב בחוריכם עם שבי סוסיכם ואעלה באש מחניכם ובאפכם ולא שבתם עדי נאם יהוה׃</p> 
 <p><a name="an_4:11">4:11</a> הפכתי בכם כמהפכת אלהים את סדם ואת עמרה ותהיו כאוד מצל משרפה ולא שבתם עדי נאם יהוה׃</p> 
 <p><a name="an_4:12">4:12</a> לכן כה אעשה לך ישראל עקב כי זאת אעשה לך הכון לקראת אלהיך ישראל׃</p> 
 <p><a name="an_4:13">4:13</a> כי הנה יוצר הרים וברא רוח ומגיד לאדם מה שחו עשה שחר עיפה ודרך על במתי ארץ יהוה אלהי צבאות שמו׃</p> 
 <p><a name="an_5:1">5:1</a> שמעו את הדבר הזה אשר אנכי נשא עליכם קינה בית ישראל׃</p> 
 <p><a name="an_5:2">5:2</a> נפלה לא תוסיף קום בתולת ישראל נטשה על אדמתה אין מקימה׃</p> 
 <p><a name="an_5:3">5:3</a> כי כה אמר אדני יהוה העיר היצאת אלף תשאיר מאה והיוצאת מאה תשאיר עשרה לבית ישראל׃</p> 
 <p><a name="an_5:4">5:4</a> כי כה אמר יהוה לבית ישראל דרשוני וחיו׃</p> 
 <p><a name="an_5:5">5:5</a> ואל תדרשו בית אל והגלגל לא תבאו ובאר שבע לא תעברו כי הגלגל גלה יגלה ובית אל יהיה לאון׃</p> 
 <p><a name="an_5:6">5:6</a> דרשו את יהוה וחיו פן יצלח כאש בית יוסף ואכלה ואין מכבה לבית אל׃</p> 
 <p><a name="an_5:7">5:7</a> ההפכים ללענה משפט וצדקה לארץ הניחו׃</p> 
 <p><a name="an_5:8">5:8</a> עשה כימה וכסיל והפך לבקר צלמות ויום לילה החשיך הקורא למי הים וישפכם על פני הארץ יהוה שמו׃</p> 
 <p><a name="an_5:9">5:9</a> המבליג שד על עז ושד על מבצר יבוא׃</p> 
 <p><a name="an_5:10">5:10</a> שנאו בשער מוכיח ודבר תמים יתעבו׃</p> 
 <p><a name="an_5:11">5:11</a> לכן יען בושסכם על דל ומשאת בר תקחו ממנו בתי גזית בניתם ולא תשבו בם כרמי חמד נטעתם ולא תשתו את יינם׃</p> 
 <p><a name="an_5:12">5:12</a> כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו׃</p> 
 <p><a name="an_5:13">5:13</a> לכן המשכיל בעת ההיא ידם כי עת רעה היא׃</p> 
 <p><a name="an_5:14">5:14</a> דרשו טוב ואל רע למען תחיו ויהי כן יהוה אלהי צבאות אתכם כאשר אמרתם׃</p> 
 <p><a name="an_5:15">5:15</a> שנאו רע ואהבו טוב והציגו בשער משפט אולי יחנן יהוה אלהי צבאות שארית יוסף׃</p> 
 <p><a name="an_5:16">5:16</a> לכן כה אמר יהוה אלהי צבאות אדני בכל רחבות מספד ובכל חוצות יאמרו הו הו וקראו אכר אל אבל ומספד אל יודעי נהי׃</p> 
 <p><a name="an_5:17">5:17</a> ובכל כרמים מספד כי אעבר בקרבך אמר יהוה׃</p> 
 <p><a name="an_5:18">5:18</a> הוי המתאוים את יום יהוה למה זה לכם יום יהוה הוא חשך ולא אור׃</p> 
 <p><a name="an_5:19">5:19</a> כאשר ינוס איש מפני הארי ופגעו הדב ובא הבית וסמך ידו על הקיר ונשכו הנחש׃</p> 
 <p><a name="an_5:20">5:20</a> הלא חשך יום יהוה ולא אור ואפל ולא נגה לו׃</p> 
 <p><a name="an_5:21">5:21</a> שנאתי מאסתי חגיכם ולא אריח בעצרתיכם׃</p> 
 <p><a name="an_5:22">5:22</a> כי אם תעלו לי עלות ומנחתיכם לא ארצה ושלם מריאיכם לא אביט׃</p> 
 <p><a name="an_5:23">5:23</a> הסר מעלי המון שריך וזמרת נבליך לא אשמע׃</p> 
 <p><a name="an_5:24">5:24</a> ויגל כמים משפט וצדקה כנחל איתן׃</p> 
 <p><a name="an_5:25">5:25</a> הזבחים ומנחה הגשתם לי במדבר ארבעים שנה בית ישראל׃</p> 
 <p><a name="an_5:26">5:26</a> ונשאתם את סכות מלככם ואת כיון צלמיכם כוכב אלהיכם אשר עשיתם לכם׃</p> 
 <p><a name="an_5:27">5:27</a> והגליתי אתכם מהלאה לדמשק אמר יהוה אלהי צבאות שמו׃</p> 
 <p><a name="an_6:1">6:1</a> הוי השאננים בציון והבטחים בהר שמרון נקבי ראשית הגוים ובאו להם בית ישראל׃</p> 
 <p><a name="an_6:2">6:2</a> עברו כלנה וראו ולכו משם חמת רבה ורדו גת פלשתים הטובים מן הממלכות האלה אם רב גבולם מגבלכם׃</p> 
 <p><a name="an_6:3">6:3</a> המנדים ליום רע ותגישון שבת חמס׃</p> 
 <p><a name="an_6:4">6:4</a> השכבים על מטות שן וסרחים על ערשותם ואכלים כרים מצאן ועגלים מתוך מרבק׃</p> 
 <p><a name="an_6:5">6:5</a> הפרטים על פי הנבל כדויד חשבו להם כלי שיר׃</p> 
 <p><a name="an_6:6">6:6</a> השתים במזרקי יין וראשית שמנים ימשחו ולא נחלו על שבר יוסף׃</p> 
 <p><a name="an_6:7">6:7</a> לכן עתה יגלו בראש גלים וסר מרזח סרוחים׃</p> 
 <p><a name="an_6:8">6:8</a> נשבע אדני יהוה בנפשו נאם יהוה אלהי צבאות מתאב אנכי את גאון יעקב וארמנתיו שנאתי והסגרתי עיר ומלאה׃</p> 
 <p><a name="an_6:9">6:9</a> והיה אם יותרו עשרה אנשים בבית אחד ומתו׃</p> 
 <p><a name="an_6:10">6:10</a> ונשאו דודו ומסרפו להוציא עצמים מן הבית ואמר לאשר בירכתי הבית העוד עמך ואמר אפס ואמר הס כי לא להזכיר בשם יהוה׃</p> 
 <p><a name="an_6:11">6:11</a> כי הנה יהוה מצוה והכה הבית הגדול רסיסים והבית הקטן בקעים׃</p> 
 <p><a name="an_6:12">6:12</a> הירצון בסלע סוסים אם יחרוש בבקרים כי הפכתם לראש משפט ופרי צדקה ללענה׃</p> 
 <p><a name="an_6:13">6:13</a> השמחים ללא דבר האמרים הלוא בחזקנו לקחנו לנו קרנים׃</p> 
 <p><a name="an_6:14">6:14</a> כי הנני מקים עליכם בית ישראל נאם יהוה אלהי הצבאות גוי ולחצו אתכם מלבוא חמת עד נחל הערבה׃</p> 
 <p><a name="an_7:1">7:1</a> כה הראני אדני יהוה והנה יוצר גבי בתחלת עלות הלקש והנה לקש אחר גזי המלך׃</p> 
 <p><a name="an_7:2">7:2</a> והיה אם כלה לאכול את עשב הארץ ואמר אדני יהוה סלח נא מי יקום יעקב כי קטן הוא׃</p> 
 <p><a name="an_7:3">7:3</a> נחם יהוה על זאת לא תהיה אמר יהוה׃</p> 
 <p><a name="an_7:4">7:4</a> כה הראני אדני יהוה והנה קרא לרב באש אדני יהוה ותאכל את תהום רבה ואכלה את החלק׃</p> 
 <p><a name="an_7:5">7:5</a> ואמר אדני יהוה חדל נא מי יקום יעקב כי קטן הוא׃</p> 
 <p><a name="an_7:6">7:6</a> נחם יהוה על זאת גם היא לא תהיה אמר אדני יהוה׃</p> 
 <p><a name="an_7:7">7:7</a> כה הראני והנה אדני נצב על חומת אנך ובידו אנך׃</p> 
 <p><a name="an_7:8">7:8</a> ויאמר יהוה אלי מה אתה ראה עמוס ואמר אנך ויאמר אדני הנני שם אנך בקרב עמי ישראל לא אוסיף עוד עבור לו׃</p> 
 <p><a name="an_7:9">7:9</a> ונשמו במות ישחק ומקדשי ישראל יחרבו וקמתי על בית ירבעם בחרב׃</p> 
 <p><a name="an_7:10">7:10</a> וישלח אמציה כהן בית אל אל ירבעם מלך ישראל לאמר קשר עליך עמוס בקרב בית ישראל לא תוכל הארץ להכיל את כל דבריו׃</p> 
 <p><a name="an_7:11">7:11</a> כי כה אמר עמוס בחרב ימות ירבעם וישראל גלה יגלה מעל אדמתו׃</p> 
 <p><a name="an_7:12">7:12</a> ויאמר אמציה אל עמוס חזה לך ברח לך אל ארץ יהודה ואכל שם לחם ושם תנבא׃</p> 
 <p><a name="an_7:13">7:13</a> ובית אל לא תוסיף עוד להנבא כי מקדש מלך הוא ובית ממלכה הוא׃</p> 
 <p><a name="an_7:14">7:14</a> ויען עמוס ויאמר אל אמציה לא נביא אנכי ולא בן נביא אנכי כי בוקר אנכי ובולס שקמים׃</p> 
 <p><a name="an_7:15">7:15</a> ויקחני יהוה מאחרי הצאן ויאמר אלי יהוה לך הנבא אל עמי ישראל׃</p> 
 <p><a name="an_7:16">7:16</a> ועתה שמע דבר יהוה אתה אמר לא תנבא על ישראל ולא תטיף על בית ישחק׃</p> 
 <p><a name="an_7:17">7:17</a> לכן כה אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישראל גלה יגלה מעל אדמתו׃</p> 
 <p><a name="an_8:1">8:1</a> כה הראני אדני יהוה והנה כלוב קיץ׃</p> 
 <p><a name="an_8:2">8:2</a> ויאמר מה אתה ראה עמוס ואמר כלוב קיץ ויאמר יהוה אלי בא הקץ אל עמי ישראל לא אוסיף עוד עבור לו׃</p> 
 <p><a name="an_8:3">8:3</a> והילילו שירות היכל ביום ההוא נאם אדני יהוה רב הפגר בכל מקום השליך הס׃</p> 
 <p><a name="an_8:4">8:4</a> שמעו זאת השאפים אביון ולשבית ענוי ארץ׃</p> 
 <p><a name="an_8:5">8:5</a> לאמר מתי יעבר החדש ונשבירה שבר והשבת ונפתחה בר להקטין איפה ולהגדיל שקל ולעות מאזני מרמה׃</p> 
 <p><a name="an_8:6">8:6</a> לקנות בכסף דלים ואביון בעבור נעלים ומפל בר נשביר׃</p> 
 <p><a name="an_8:7">8:7</a> נשבע יהוה בגאון יעקב אם אשכח לנצח כל מעשיהם׃</p> 
 <p><a name="an_8:8">8:8</a> העל זאת לא תרגז הארץ ואבל כל יושב בה ועלתה כאר כלה ונגרשה ונשקה כיאור מצרים׃</p> 
 <p><a name="an_8:9">8:9</a> והיה ביום ההוא נאם אדני יהוה והבאתי השמש בצהרים והחשכתי לארץ ביום אור׃</p> 
 <p><a name="an_8:10">8:10</a> והפכתי חגיכם לאבל וכל שיריכם לקינה והעליתי על כל מתנים שק ועל כל ראש קרחה ושמתיה כאבל יחיד ואחריתה כיום מר׃</p> 
 <p><a name="an_8:11">8:11</a> הנה ימים באים נאם אדני יהוה והשלחתי רעב בארץ לא רעב ללחם ולא צמא למים כי אם לשמע את דברי יהוה׃</p> 
 <p><a name="an_8:12">8:12</a> ונעו מים עד ים ומצפון ועד מזרח ישוטטו לבקש את דבר יהוה ולא ימצאו׃</p> 
 <p><a name="an_8:13">8:13</a> ביום ההוא תתעלפנה הבתולת היפות והבחורים בצמא׃</p> 
 <p><a name="an_8:14">8:14</a> הנשבעים באשמת שמרון ואמרו חי אלהיך דן וחי דרך באר שבע ונפלו ולא יקומו עוד׃</p> 
 <p><a name="an_9:1">9:1</a> ראיתי את אדני נצב על המזבח ויאמר הך הכפתור וירעשו הספים ובצעם בראש כלם ואחריתם בחרב אהרג לא ינוס להם נס ולא ימלט להם פליט׃</p> 
 <p><a name="an_9:2">9:2</a> אם יחתרו בשאול משם ידי תקחם ואם יעלו השמים משם אורידם׃</p> 
 <p><a name="an_9:3">9:3</a> ואם יחבאו בראש הכרמל משם אחפש ולקחתים ואם יסתרו מנגד עיני בקרקע הים משם אצוה את הנחש ונשכם׃</p> 
 <p><a name="an_9:4">9:4</a> ואם ילכו בשבי לפני איביהם משם אצוה את החרב והרגתם ושמתי עיני עליהם לרעה ולא לטובה׃</p> 
 <p><a name="an_9:5">9:5</a> ואדני יהוה הצבאות הנוגע בארץ ותמוג ואבלו כל יושבי בה ועלתה כיאר כלה ושקעה כיאר מצרים׃</p> 
 <p><a name="an_9:6">9:6</a> הבונה בשמים מעלותו ואגדתו על ארץ יסדה הקרא למי הים וישפכם על פני הארץ יהוה שמו׃</p> 
 <p><a name="an_9:7">9:7</a> הלוא כבני כשיים אתם לי בני ישראל נאם יהוה הלוא את ישראל העליתי מארץ מצרים ופלשתיים מכפתור וארם מקיר׃</p> 
 <p><a name="an_9:8">9:8</a> הנה עיני אדני יהוה בממלכה החטאה והשמדתי אתה מעל פני האדמה אפס כי לא השמיד אשמיד את בית יעקב נאם יהוה׃</p> 
 <p><a name="an_9:9">9:9</a> כי הנה אנכי מצוה והנעותי בכל הגוים את בית ישראל כאשר ינוע בכברה ולא יפול צרור ארץ׃</p> 
 <p><a name="an_9:10">9:10</a> בחרב ימותו כל חטאי עמי האמרים לא תגיש ותקדים בעדינו הרעה׃</p> 
 <p><a name="an_9:11">9:11</a> ביום ההוא אקים את סכת דויד הנפלת וגדרתי את פרציהן והרסתיו אקים ובניתיה כימי עולם׃</p> 
 <p><a name="an_9:12">9:12</a> למען יירשו את שארית אדום וכל הגוים אשר נקרא שמי עליהם נאם יהוה עשה זאת׃</p> 
 <p><a name="an_9:13">9:13</a> הנה ימים באים נאם יהוה ונגש חורש בקצר ודרך ענבים במשך הזרע והטיפו ההרים עסיס וכל הגבעות תתמוגגנה׃</p> 
 <p><a name="an_9:14">9:14</a> ושבתי את שבות עמי ישראל ובנו ערים נשמות וישבו ונטעו כרמים ושתו את יינם ועשו גנות ואכלו את פריהם׃</p> 
 <p><a name="an_9:15">9:15</a> ונטעתים על אדמתם ולא ינתשו עוד מעל אדמתם אשר נתתי להם אמר יהוה אלהיך׃</p> 
 <p></p><hr>
 <center>
 <a href="oba.htm">Next: Obadiah</a></center>
 </body>