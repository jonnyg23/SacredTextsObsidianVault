<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="dan.htm">Previous</a> 
 <a href="joe.htm">Next</a> 
 </center>
 <hr>
  <h3 align="center">Modern Hebrew Bible: Hosea</h3> 
 <p><a name="an_1:1">1:1</a> דבר יהוה אשר היה אל הושע בן בארי בימי עזיה יותם אחז יחזקיה מלכי יהודה ובימי ירבעם בן יואש מלך ישראל׃</p> 
 <p><a name="an_1:2">1:2</a> תחלת דבר יהוה בהושע ויאמר יהוה אל הושע לך קח לך אשת זנונים וילדי זנונים כי זנה תזנה הארץ מאחרי יהוה׃</p> 
 <p><a name="an_1:3">1:3</a> וילך ויקח את גמר בת דבלים ותהר ותלד לו בן׃</p> 
 <p><a name="an_1:4">1:4</a> ויאמר יהוה אליו קרא שמו יזרעאל כי עוד מעט ופקדתי את דמי יזרעאל על בית יהוא והשבתי ממלכות בית ישראל׃</p> 
 <p><a name="an_1:5">1:5</a> והיה ביום ההוא ושברתי את קשת ישראל בעמק יזרעאל׃</p> 
 <p><a name="an_1:6">1:6</a> ותהר עוד ותלד בת ויאמר לו קרא שמה לא רחמה כי לא אוסיף עוד ארחם את בית ישראל כי נשא אשא להם׃</p> 
 <p><a name="an_1:7">1:7</a> ואת בית יהודה ארחם והושעתים ביהוה אלהיהם ולא אושיעם בקשת ובחרב ובמלחמה בסוסים ובפרשים׃</p> 
 <p><a name="an_1:8">1:8</a> ותגמל את לא רחמה ותהר ותלד בן׃</p> 
 <p><a name="an_1:9">1:9</a> ויאמר קרא שמו לא עמי כי אתם לא עמי ואנכי לא אהיה לכם׃</p> 
 <p><a name="an_1:10">1:10</a> והיה מספר בני ישראל כחול הים אשר לא ימד ולא יספר והיה במקום אשר יאמר להם לא עמי אתם יאמר להם בני אל חי׃</p> 
 <p><a name="an_1:11">1:11</a> ונקבצו בני יהודה ובני ישראל יחדו ושמו להם ראש אחד ועלו מן הארץ כי גדול יום יזרעאל׃</p> 
 <p><a name="an_2:1">2:1</a> אמרו לאחיכם עמי ולאחותיכם רחמה׃</p> 
 <p><a name="an_2:2">2:2</a> ריבו באמכם ריבו כי היא לא אשתי ואנכי לא אישה ותסר זנוניה מפניה ונאפופיה מבין שדיה׃</p> 
 <p><a name="an_2:3">2:3</a> פן אפשיטנה ערמה והצגתיה כיום הולדה ושמתיה כמדבר ושתה כארץ ציה והמתיה בצמא׃</p> 
 <p><a name="an_2:4">2:4</a> ואת בניה לא ארחם כי בני זנונים המה׃</p> 
 <p><a name="an_2:5">2:5</a> כי זנתה אמם הבישה הורתם כי אמרה אלכה אחרי מאהבי נתני לחמי ומימי צמרי ופשתי שמני ושקויי׃</p> 
 <p><a name="an_2:6">2:6</a> לכן הנני שך את דרכך בסירים וגדרתי את גדרה ונתיבותיה לא תמצא׃</p> 
 <p><a name="an_2:7">2:7</a> ורדפה את מאהביה ולא תשיג אתם ובקשתם ולא תמצא ואמרה אלכה ואשובה אל אישי הראשון כי טוב לי אז מעתה׃</p> 
 <p><a name="an_2:8">2:8</a> והיא לא ידעה כי אנכי נתתי לה הדגן והתירוש והיצהר וכסף הרביתי לה וזהב עשו לבעל׃</p> 
 <p><a name="an_2:9">2:9</a> לכן אשוב ולקחתי דגני בעתו ותירושי במועדו והצלתי צמרי ופשתי לכסות את ערותה׃</p> 
 <p><a name="an_2:10">2:10</a> ועתה אגלה את נבלתה לעיני מאהביה ואיש לא יצילנה מידי׃</p> 
 <p><a name="an_2:11">2:11</a> והשבתי כל משושה חגה חדשה ושבתה וכל מועדה׃</p> 
 <p><a name="an_2:12">2:12</a> והשמתי גפנה ותאנתה אשר אמרה אתנה המה לי אשר נתנו לי מאהבי ושמתים ליער ואכלתם חית השדה׃</p> 
 <p><a name="an_2:13">2:13</a> ופקדתי עליה את ימי הבעלים אשר תקטיר להם ותעד נזמה וחליתה ותלך אחרי מאהביה ואתי שכחה נאם יהוה׃</p> 
 <p><a name="an_2:14">2:14</a> לכן הנה אנכי מפתיה והלכתיה המדבר ודברתי על לבה׃</p> 
 <p><a name="an_2:15">2:15</a> ונתתי לה את כרמיה משם ואת עמק עכור לפתח תקוה וענתה שמה כימי נעוריה וכיום עלתה מארץ מצרים׃</p> 
 <p><a name="an_2:16">2:16</a> והיה ביום ההוא נאם יהוה תקראי אישי ולא תקראי לי עוד בעלי׃</p> 
 <p><a name="an_2:17">2:17</a> והסרתי את שמות הבעלים מפיה ולא יזכרו עוד בשמם׃</p> 
 <p><a name="an_2:18">2:18</a> וכרתי להם ברית ביום ההוא עם חית השדה ועם עוף השמים ורמש האדמה וקשת וחרב ומלחמה אשבור מן הארץ והשכבתים לבטח׃</p> 
 <p><a name="an_2:19">2:19</a> וארשתיך לי לעולם וארשתיך לי בצדק ובמשפט ובחסד וברחמים׃</p> 
 <p><a name="an_2:20">2:20</a> וארשתיך לי באמונה וידעת את יהוה׃</p> 
 <p><a name="an_2:21">2:21</a> והיה ביום ההוא אענה נאם יהוה אענה את השמים והם יענו את הארץ׃</p> 
 <p><a name="an_2:22">2:22</a> והארץ תענה את הדגן ואת התירוש ואת היצהר והם יענו את יזרעאל׃</p> 
 <p><a name="an_2:23">2:23</a> וזרעתיה לי בארץ ורחמתי את לא רחמה ואמרתי ללא עמי עמי אתה והוא יאמר אלהי׃</p> 
 <p><a name="an_3:1">3:1</a> ויאמר יהוה אלי עוד לך אהב אשה אהבת רע ומנאפת כאהבת יהוה את בני ישראל והם פנים אל אלהים אחרים ואהבי אשישי ענבים׃</p> 
 <p><a name="an_3:2">3:2</a> ואכרה לי בחמשה עשר כסף וחמר שערים ולתך שערים׃</p> 
 <p><a name="an_3:3">3:3</a> ואמר אליה ימים רבים תשבי לי לא תזני ולא תהיי לאיש וגם אני אליך׃</p> 
 <p><a name="an_3:4">3:4</a> כי ימים רבים ישבו בני ישראל אין מלך ואין שר ואין זבח ואין מצבה ואין אפוד ותרפים׃</p> 
 <p><a name="an_3:5">3:5</a> אחר ישבו בני ישראל ובקשו את יהוה אלהיהם ואת דויד מלכם ופחדו אל יהוה ואל טובו באחרית הימים׃</p> 
 <p><a name="an_4:1">4:1</a> שמעו דבר יהוה בני ישראל כי ריב ליהוה עם יושבי הארץ כי אין אמת ואין חסד ואין דעת אלהים בארץ׃</p> 
 <p><a name="an_4:2">4:2</a> אלה וכחש ורצח וגנב ונאף פרצו ודמים בדמים נגעו׃</p> 
 <p><a name="an_4:3">4:3</a> על כן תאבל הארץ ואמלל כל יושב בה בחית השדה ובעוף השמים וגם דגי הים יאספו׃</p> 
 <p><a name="an_4:4">4:4</a> אך איש אל ירב ואל יוכח איש ועמך כמריבי כהן׃</p> 
 <p><a name="an_4:5">4:5</a> וכשלת היום וכשל גם נביא עמך לילה ודמיתי אמך׃</p> 
 <p><a name="an_4:6">4:6</a> נדמו עמי מבלי הדעת כי אתה הדעת מאסת ואמאסאך מכהן לי ותשכח תורת אלהיך אשכח בניך גם אני׃</p> 
 <p><a name="an_4:7">4:7</a> כרבם כן חטאו לי כבודם בקלון אמיר׃</p> 
 <p><a name="an_4:8">4:8</a> חטאת עמי יאכלו ואל עונם ישאו נפשו׃</p> 
 <p><a name="an_4:9">4:9</a> והיה כעם ככהן ופקדתי עליו דרכיו ומעלליו אשיב לו׃</p> 
 <p><a name="an_4:10">4:10</a> ואכלו ולא ישבעו הזנו ולא יפרצו כי את יהוה עזבו לשמר׃</p> 
 <p><a name="an_4:11">4:11</a> זנות ויין ותירוש יקח לב׃</p> 
 <p><a name="an_4:12">4:12</a> עמי בעצו ישאל ומקלו יגיד לו כי רוח זנונים התעה ויזנו מתחת אלהיהם׃</p> 
 <p><a name="an_4:13">4:13</a> על ראשי ההרים יזבחו ועל הגבעות יקטרו תחת אלון ולבנה ואלה כי טוב צלה על כן תזנינה בנותיכם וכלותיכם תנאפנה׃</p> 
 <p><a name="an_4:14">4:14</a> לא אפקוד על בנותיכם כי תזנינה ועל כלותיכם כי תנאפנה כי הם עם הזנות יפרדו ועם הקדשות יזבחו ועם לא יבין ילבט׃</p> 
 <p><a name="an_4:15">4:15</a> אם זנה אתה ישראל אל יאשם יהודה ואל תבאו הגלגל ואל תעלו בית און ואל תשבעו חי יהוה׃</p> 
 <p><a name="an_4:16">4:16</a> כי כפרה סררה סרר ישראל עתה ירעם יהוה ככבש במרחב׃</p> 
 <p><a name="an_4:17">4:17</a> חבור עצבים אפרים הנח לו׃</p> 
 <p><a name="an_4:18">4:18</a> סר סבאם הזנה הזנו אהבו הבו קלון מגניה׃</p> 
 <p><a name="an_4:19">4:19</a> צרר רוח אותה בכנפיה ויבשו מזבחותם׃</p> 
 <p><a name="an_5:1">5:1</a> שמעו זאת הכהנים והקשיבו בית ישראל ובית המלך האזינו כי לכם המשפט כי פח הייתם למצפה ורשת פרושה על תבור׃</p> 
 <p><a name="an_5:2">5:2</a> ושחטה שטים העמיקו ואני מוסר לכלם׃</p> 
 <p><a name="an_5:3">5:3</a> אני ידעתי אפרים וישראל לא נכחד ממני כי עתה הזנית אפרים נטמא ישראל׃</p> 
 <p><a name="an_5:4">5:4</a> לא יתנו מעלליהם לשוב אל אלהיהם כי רוח זנונים בקרבם ואת יהוה לא ידעו׃</p> 
 <p><a name="an_5:5">5:5</a> וענה גאון ישראל בפניו וישראל ואפרים יכשלו בעונם כשל גם יהודה עמם׃</p> 
 <p><a name="an_5:6">5:6</a> בצאנם ובבקרם ילכו לבקש את יהוה ולא ימצאו חלץ מהם׃</p> 
 <p><a name="an_5:7">5:7</a> ביהוה בגדו כי בנים זרים ילדו עתה יאכלם חדש את חלקיהם׃</p> 
 <p><a name="an_5:8">5:8</a> תקעו שופר בגבעה חצצרה ברמה הריעו בית און אחריך בנימין׃</p> 
 <p><a name="an_5:9">5:9</a> אפרים לשמה תהיה ביום תוכחה בשבטי ישראל הודעתי נאמנה׃</p> 
 <p><a name="an_5:10">5:10</a> היו שרי יהודה כמסיגי גבול עליהם אשפוך כמים עברתי׃</p> 
 <p><a name="an_5:11">5:11</a> עשוק אפרים רצוץ משפט כי הואיל הלך אחרי צו׃</p> 
 <p><a name="an_5:12">5:12</a> ואני כעש לאפרים וכרקב לבית יהודה׃</p> 
 <p><a name="an_5:13">5:13</a> וירא אפרים את חליו ויהודה את מזרו וילך אפרים אל אשור וישלח אל מלך ירב והוא לא יוכל לרפא לכם ולא יגהה מכם מזור׃</p> 
 <p><a name="an_5:14">5:14</a> כי אנכי כשחל לאפרים וככפיר לבית יהודה אני אני אטרף ואלך אשא ואין מציל׃</p> 
 <p><a name="an_5:15">5:15</a> אלך אשובה אל מקומי עד אשר יאשמו ובקשו פני בצר להם ישחרנני׃</p> 
 <p><a name="an_6:1">6:1</a> לכו ונשובה אל יהוה כי הוא טרף וירפאנו יך ויחבשנו׃</p> 
 <p><a name="an_6:2">6:2</a> יחינו מימים ביום השלישי יקמנו ונחיה לפניו׃</p> 
 <p><a name="an_6:3">6:3</a> ונדעה נרדפה לדעת את יהוה כשחר נכון מצאו ויבוא כגשם לנו כמלקוש יורה ארץ׃</p> 
 <p><a name="an_6:4">6:4</a> מה אעשה לך אפרים מה אעשה לך יהודה וחסדכם כענן בקר וכטל משכים הלך׃</p> 
 <p><a name="an_6:5">6:5</a> על כן חצבתי בנביאים הרגתים באמרי פי ומשפטיך אור יצא׃</p> 
 <p><a name="an_6:6">6:6</a> כי חסד חפצתי ולא זבח ודעת אלהים מעלות׃</p> 
 <p><a name="an_6:7">6:7</a> והמה כאדם עברו ברית שם בגדו בי׃</p> 
 <p><a name="an_6:8">6:8</a> גלעד קרית פעלי און עקבה מדם׃</p> 
 <p><a name="an_6:9">6:9</a> וכחכי איש גדודים חבר כהנים דרך ירצחו שכמה כי זמה עשו׃</p> 
 <p><a name="an_6:10">6:10</a> בבית ישראל ראיתי שעריריה שם זנות לאפרים נטמא ישראל׃</p> 
 <p><a name="an_6:11">6:11</a> גם יהודה שת קציר לך בשובי שבות עמי׃</p> 
 <p><a name="an_7:1">7:1</a> כרפאי לישראל ונגלה עון אפרים ורעות שמרון כי פעלו שקר וגנב יבוא פשט גדוד בחוץ׃</p> 
 <p><a name="an_7:2">7:2</a> ובל יאמרו ללבבם כל רעתם זכרתי עתה סבבום מעלליהם נגד פני היו׃</p> 
 <p><a name="an_7:3">7:3</a> ברעתם ישמחו מלך ובכחשיהם שרים׃</p> 
 <p><a name="an_7:4">7:4</a> כלם מנאפים כמו תנור בערה מאפה ישבות מעיר מלוש בצק עד חמצתו׃</p> 
 <p><a name="an_7:5">7:5</a> יום מלכנו החלו שרים חמת מיין משך ידו את לצצים׃</p> 
 <p><a name="an_7:6">7:6</a> כי קרבו כתנור לבם בארבם כל הלילה ישן אפהם בקר הוא בער כאש להבה׃</p> 
 <p><a name="an_7:7">7:7</a> כלם יחמו כתנור ואכלו את שפטיהם כל מלכיהם נפלו אין קרא בהם אלי׃</p> 
 <p><a name="an_7:8">7:8</a> אפרים בעמים הוא יתבולל אפרים היה עגה בלי הפוכה׃</p> 
 <p><a name="an_7:9">7:9</a> אכלו זרים כחו והוא לא ידע גם שיבה זרקה בו והוא לא ידע׃</p> 
 <p><a name="an_7:10">7:10</a> וענה גאון ישראל בפניו ולא שבו אל יהוה אלהיהם ולא בקשהו בכל זאת׃</p> 
 <p><a name="an_7:11">7:11</a> ויהי אפרים כיונה פותה אין לב מצרים קראו אשור הלכו׃</p> 
 <p><a name="an_7:12">7:12</a> כאשר ילכו אפרוש עליהם רשתי כעוף השמים אורידם איסרם כשמע לעדתם׃</p> 
 <p><a name="an_7:13">7:13</a> אוי להם כי נדדו ממני שד להם כי פשעו בי ואנכי אפדם והמה דברו עלי כזבים׃</p> 
 <p><a name="an_7:14">7:14</a> ולא זעקו אלי בלבם כי יילילו על משכבותם על דגן ותירוש יתגוררו יסורו בי׃</p> 
 <p><a name="an_7:15">7:15</a> ואני יסרתי חזקתי זרועתם ואלי יחשבו רע׃</p> 
 <p><a name="an_7:16">7:16</a> ישובו לא על היו כקשת רמיה יפלו בחרב שריהם מזעם לשונם זו לעגם בארץ מצרים׃</p> 
 <p><a name="an_8:1">8:1</a> אל חכך שפר כנשר על בית יהוה יען עברו בריתי ועל תורתי פשעו׃</p> 
 <p><a name="an_8:2">8:2</a> לי יזעקו אלהי ידענוך ישראל׃</p> 
 <p><a name="an_8:3">8:3</a> זנח ישראל טוב אויב ירדפו׃</p> 
 <p><a name="an_8:4">8:4</a> הם המליכו ולא ממני השירו ולא ידעתי כספם וזהבם עשו להם עצבים למען יכרת׃</p> 
 <p><a name="an_8:5">8:5</a> זנח עגלך שמרון חרה אפי בם עד מתי לא יוכלו נקין׃</p> 
 <p><a name="an_8:6">8:6</a> כי מישראל והוא חרש עשהו ולא אלהים הוא כי שבבים יהיה עגל שמרון׃</p> 
 <p><a name="an_8:7">8:7</a> כי רוח יזרעו וסופתה יקצרו קמה אין לו צמח בלי יעשה קמח אולי יעשה זרים יבלעהו׃</p> 
 <p><a name="an_8:8">8:8</a> נבלע ישראל עתה היו בגוים ככלי אין חפץ בו׃</p> 
 <p><a name="an_8:9">8:9</a> כי המה עלו אשור פרא בודד לו אפרים התנו אהבים׃</p> 
 <p><a name="an_8:10">8:10</a> גם כי יתנו בגוים עתה אקבצם ויחלו מעט ממשא מלך שרים׃</p> 
 <p><a name="an_8:11">8:11</a> כי הרבה אפרים מזבחת לחטא היו לו מזבחות לחטא׃</p> 
 <p><a name="an_8:12">8:12</a> אכתוב לו רבו תורתי כמו זר נחשבו׃</p> 
 <p><a name="an_8:13">8:13</a> זבחי הבהבי יזבחו בשר ויאכלו יהוה לא רצם עתה יזכר עונם ויפקד חטאותם המה מצרים ישובו׃</p> 
 <p><a name="an_8:14">8:14</a> וישכח ישראל את עשהו ויבן היכלות ויהודה הרבה ערים בצרות ושלחתי אש בעריו ואכלה ארמנתיה׃</p> 
 <p><a name="an_9:1">9:1</a> אל תשמח ישראל אל גיל כעמים כי זנית מעל אלהיך אהבת אתנן על כל גרנות דגן׃</p> 
 <p><a name="an_9:2">9:2</a> גרן ויקב לא ירעם ותירוש יכחש בה׃</p> 
 <p><a name="an_9:3">9:3</a> לא ישבו בארץ יהוה ושב אפרים מצרים ובאשור טמא יאכלו׃</p> 
 <p><a name="an_9:4">9:4</a> לא יסכו ליהוה יין ולא יערבו לו זבחיהם כלחם אונים להם כל אכליו יטמאו כי לחמם לנפשם לא יבוא בית יהוה׃</p> 
 <p><a name="an_9:5">9:5</a> מה תעשו ליום מועד וליום חג יהוה׃</p> 
 <p><a name="an_9:6">9:6</a> כי הנה הלכו משד מצרים תקבצם מף תקברם מחמד לכספם קמוש יירשם חוח באהליהם׃</p> 
 <p><a name="an_9:7">9:7</a> באו ימי הפקדה באו ימי השלם ידעו ישראל אויל הנביא משגע איש הרוח על רב עונך ורבה משטמה׃</p> 
 <p><a name="an_9:8">9:8</a> צפה אפרים עם אלהי נביא פח יקוש על כל דרכיו משטמה בבית אלהיו׃</p> 
 <p><a name="an_9:9">9:9</a> העמיקו שחתו כימי הגבעה יזכור עונם יפקוד חטאתם׃</p> 
 <p><a name="an_9:10">9:10</a> כענבים במדבר מצאתי ישראל כבכורה בתאנה בראשיתה ראיתי אבותיכם המה באו בעל פעור וינזרו לבשת ויהיו שקוצים כאהבם׃</p> 
 <p><a name="an_9:11">9:11</a> אפרים כעוף יתעופף כבודם מלדה ומבטן ומהריון׃</p> 
 <p><a name="an_9:12">9:12</a> כי אם יגדלו את בניהם ושכלתים מאדם כי גם אוי להם בשורי מהם׃</p> 
 <p><a name="an_9:13">9:13</a> אפרים כאשר ראיתי לצור שתולה בנוה ואפרים להוציא אל הורג בניו׃</p> 
 <p><a name="an_9:14">9:14</a> תן להם יהוה מה תתן תן להם רחם משכיל ושדים צמקים׃</p> 
 <p><a name="an_9:15">9:15</a> כל רעתם בגלגל כי שם שנאתים על רע מעלליהם מביתי אגרשם לא אוסף אהבתם כל שריהם סררים׃</p> 
 <p><a name="an_9:16">9:16</a> הכה אפרים שרשם יבש פרי בלי יעשון גם כי ילדון והמתי מחמדי בטנם׃</p> 
 <p><a name="an_9:17">9:17</a> ימאסם אלהי כי לא שמעו לו ויהיו נדדים בגוים׃</p> 
 <p><a name="an_10:1">10:1</a> גפן בוקק ישראל פרי ישוה לו כרב לפריו הרבה למזבחות כטוב לארצו היטיבו מצבות׃</p> 
 <p><a name="an_10:2">10:2</a> חלק לבם עתה יאשמו הוא יערף מזבחותם ישדד מצבותם׃</p> 
 <p><a name="an_10:3">10:3</a> כי עתה יאמרו אין מלך לנו כי לא יראנו את יהוה והמלך מה יעשה לנו׃</p> 
 <p><a name="an_10:4">10:4</a> דברו דברים אלות שוא כרת ברית ופרח כראש משפט על תלמי שדי׃</p> 
 <p><a name="an_10:5">10:5</a> לעגלות בית און יגורו שכן שמרון כי אבל עליו עמו וכמריו עליו יגילו על כבודו כי גלה ממנו׃</p> 
 <p><a name="an_10:6">10:6</a> גם אותו לאשור יובל מנחה למלך ירב בשנה אפרים יקח ויבוש ישראל מעצתו׃</p> 
 <p><a name="an_10:7">10:7</a> נדמה שמרון מלכה כקצף על פני מים׃</p> 
 <p><a name="an_10:8">10:8</a> ונשמדו במות און חטאת ישראל קוץ ודרדר יעלה על מזבחותם ואמרו להרים כסונו ולגבעות נפלו עלינו׃</p> 
 <p><a name="an_10:9">10:9</a> מימי הגבעה חטאת ישראל שם עמדו לא תשיגם בגבעה מלחמה על בני עלוה׃</p> 
 <p><a name="an_10:10">10:10</a> באותי ואסרם ואספו עליהם עמים באסרם לשתי עינתם׃</p> 
 <p><a name="an_10:11">10:11</a> ואפרים עגלה מלמדה אהבתי לדוש ואני עברתי על טוב צוארה ארכיב אפרים יחרוש יהודה ישדד לו יעקב׃</p> 
 <p><a name="an_10:12">10:12</a> זרעו לכם לצדקה קצרו לפי חסד נירו לכם ניר ועת לדרוש את יהוה עד יבוא וירה צדק לכם׃</p> 
 <p><a name="an_10:13">10:13</a> חרשתם רשע עולתה קצרתם אכלתם פרי כחש כי בטחת בדרכך ברב גבוריך׃</p> 
 <p><a name="an_10:14">10:14</a> וקאם שאון בעמך וכל מבצריך יושד כשד שלמן בית ארבאל ביום מלחמה אם על בנים רטשה׃</p> 
 <p><a name="an_10:15">10:15</a> ככה עשה לכם בית אל מפני רעת רעתכם בשחר נדמה נדמה מלך ישראל׃</p> 
 <p><a name="an_11:1">11:1</a> כי נער ישראל ואהבהו וממצרים קראתי לבני׃</p> 
 <p><a name="an_11:2">11:2</a> קראו להם כן הלכו מפניהם לבעלים יזבחו ולפסלים יקטרון׃</p> 
 <p><a name="an_11:3">11:3</a> ואנכי תרגלתי לאפרים קחם על זרועתיו ולא ידעו כי רפאתים׃</p> 
 <p><a name="an_11:4">11:4</a> בחבלי אדם אמשכם בעבתות אהבה ואהיה להם כמרימי על על לחיהם ואט אליו אוכיל׃</p> 
 <p><a name="an_11:5">11:5</a> לא ישוב אל ארץ מצרים ואשור הוא מלכו כי מאנו לשוב׃</p> 
 <p><a name="an_11:6">11:6</a> וחלה חרב בעריו וכלתה בדיו ואכלה ממעצותיהם׃</p> 
 <p><a name="an_11:7">11:7</a> ועמי תלואים למשובתי ואל על יקראהו יחד לא ירומם׃</p> 
 <p><a name="an_11:8">11:8</a> איך אתנך אפרים אמגנך ישראל איך אתנך כאדמה אשימך כצבאים נהפך עלי לבי יחד נכמרו נחומי׃</p> 
 <p><a name="an_11:9">11:9</a> לא אעשה חרון אפי לא אשוב לשחת אפרים כי אל אנכי ולא איש בקרבך קדוש ולא אבוא בעיר׃</p> 
 <p><a name="an_11:10">11:10</a> אחרי יהוה ילכו כאריה ישאג כי הוא ישאג ויחרדו בנים מים׃</p> 
 <p><a name="an_11:11">11:11</a> יחרדו כצפור ממצרים וכיונה מארץ אשור והושבתים על בתיהם נאם יהוה׃</p> 
 <p><a name="an_11:12">11:12</a> סבבני בכחש אפרים ובמרמה בית ישראל ויהודה עד רד עם אל ועם קדושים נאמן׃</p> 
 <p><a name="an_12:1">12:1</a> אפרים רעה רוח ורדף קדים כל היום כזב ושד ירבה וברית עם אשור יכרתו ושמן למצרים יובל׃</p> 
 <p><a name="an_12:2">12:2</a> וריב ליהוה עם יהודה ולפקד על יעקב כדרכיו כמעלליו ישיב לו׃</p> 
 <p><a name="an_12:3">12:3</a> בבטן עקב את אחיו ובאונו שרה את אלהים׃</p> 
 <p><a name="an_12:4">12:4</a> וישר אל מלאך ויכל בכה ויתחנן לו בית אל ימצאנו ושם ידבר עמנו׃</p> 
 <p><a name="an_12:5">12:5</a> ויהוה אלהי הצבאות יהוה זכרו׃</p> 
 <p><a name="an_12:6">12:6</a> ואתה באלהיך תשוב חסד ומשפט שמר וקוה אל אלהיך תמיד׃</p> 
 <p><a name="an_12:7">12:7</a> כנען בידו מאזני מרמה לעשק אהב׃</p> 
 <p><a name="an_12:8">12:8</a> ויאמר אפרים אך עשרתי מצאתי און לי כל יגיעי לא ימצאו לי עון אשר חטא׃</p> 
 <p><a name="an_12:9">12:9</a> ואנכי יהוה אלהיך מארץ מצרים עד אושיבך באהלים כימי מועד׃</p> 
 <p><a name="an_12:10">12:10</a> ודברתי על הנביאים ואנכי חזון הרביתי וביד הנביאים אדמה׃</p> 
 <p><a name="an_12:11">12:11</a> אם גלעד און אך שוא היו בגלגל שורים זבחו גם מזבחותם כגלים על תלמי שדי׃</p> 
 <p><a name="an_12:12">12:12</a> ויברח יעקב שדה ארם ויעבד ישראל באשה ובאשה שמר׃</p> 
 <p><a name="an_12:13">12:13</a> ובנביא העלה יהוה את ישראל ממצרים ובנביא נשמר׃</p> 
 <p><a name="an_12:14">12:14</a> הכעיס אפרים תמרורים ודמיו עליו יטוש וחרפתו ישיב לו אדניו׃</p> 
 <p><a name="an_13:1">13:1</a> כדבר אפרים רתת נשא הוא בישראל ויאשם בבעל וימת׃</p> 
 <p><a name="an_13:2">13:2</a> ועתה יוספו לחטא ויעשו להם מסכה מכספם כתבונם עצבים מעשה חרשים כלה להם הם אמרים זבחי אדם עגלים ישקון׃</p> 
 <p><a name="an_13:3">13:3</a> לכן יהיו כענן בקר וכטל משכים הלך כמץ יסער מגרן וכעשן מארבה׃</p> 
 <p><a name="an_13:4">13:4</a> ואנכי יהוה אלהיך מארץ מצרים ואלהים זולתי לא תדע ומושיע אין בלתי׃</p> 
 <p><a name="an_13:5">13:5</a> אני ידעתיך במדבר בארץ תלאבות׃</p> 
 <p><a name="an_13:6">13:6</a> כמרעיתם וישבעו שבעו וירם לבם על כן שכחוני׃</p> 
 <p><a name="an_13:7">13:7</a> ואהי להם כמו שחל כנמר על דרך אשור׃</p> 
 <p><a name="an_13:8">13:8</a> אפגשם כדב שכול ואקרע סגור לבם ואכלם שם כלביא חית השדה תבקעם׃</p> 
 <p><a name="an_13:9">13:9</a> שחתך ישראל כי בי בעזרך׃</p> 
 <p><a name="an_13:10">13:10</a> אהי מלכך אפוא ויושיעך בכל עריך ושפטיך אשר אמרת תנה לי מלך ושרים׃</p> 
 <p><a name="an_13:11">13:11</a> אתן לך מלך באפי ואקח בעברתי׃</p> 
 <p><a name="an_13:12">13:12</a> צרור עון אפרים צפונה חטאתו׃</p> 
 <p><a name="an_13:13">13:13</a> חבלי יולדה יבאו לו הוא בן לא חכם כי עת לא יעמד במשבר בנים׃</p> 
 <p><a name="an_13:14">13:14</a> מיד שאול אפדם ממות אגאלם אהי דבריך מות אהי קטבך שאול נחם יסתר מעיני׃</p> 
 <p><a name="an_13:15">13:15</a> כי הוא בין אחים יפריא יבוא קדים רוח יהוה ממדבר עלה ויבוש מקורו ויחרב מעינו הוא ישסה אוצר כל כלי חמדה׃</p> 
 <p><a name="an_13:16">13:16</a> תאשם שמרון כי מרתה באלהיה בחרב יפלו עלליהם ירטשו והריותיו יבקעו׃</p> 
 <p><a name="an_14:1">14:1</a> שובה ישראל עד יהוה אלהיך כי כשלת בעונך׃</p> 
 <p><a name="an_14:2">14:2</a> קחו עמכם דברים ושובו אל יהוה אמרו אליו כל תשא עון וקח טוב ונשלמה פרים שפתינו׃</p> 
 <p><a name="an_14:3">14:3</a> אשור לא יושיענו על סוס לא נרכב ולא נאמר עוד אלהינו למעשה ידינו אשר בך ירחם יתום׃</p> 
 <p><a name="an_14:4">14:4</a> ארפא משובתם אהבם נדבה כי שב אפי ממנו׃</p> 
 <p><a name="an_14:5">14:5</a> אהיה כטל לישראל יפרח כשושנה ויך שרשיו כלבנון׃</p> 
 <p><a name="an_14:6">14:6</a> ילכו ינקותיו ויהי כזית הודו וריח לו כלבנון׃</p> 
 <p><a name="an_14:7">14:7</a> ישבו ישבי בצלו יחיו דגן ויפרחו כגפן זכרו כיין לבנון׃</p> 
 <p><a name="an_14:8">14:8</a> אפרים מה לי עוד לעצבים אני עניתי ואשורנו אני כברוש רענן ממני פריך נמצא׃</p> 
 <p><a name="an_14:9">14:9</a> מי חכם ויבן אלה נבון וידעם כי ישרים דרכי יהוה וצדקים ילכו בם ופשעים יכשלו בם׃</p> 
 <p></p><hr>
 <center>
 <a href="joe.htm">Next: Joel</a></center>
 </body>