<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="heb.htm">Previous</a> 
 <a href="pe1.htm">Next</a> 
 </center>
 <hr>
  <h3 align="center">Modern Hebrew Bible: James</h3> 
 <p><a name="an_1:1">1:1</a> יעקב עבד אלהים ואדנינו ישוע המשיח שאל לשלום שנים עשר השבטים הנפוצים׃</p> 
 <p><a name="an_1:2">1:2</a> אך לשמחה חשבו לכם אחי כאשר תבאו בנסינות שונים׃</p> 
 <p><a name="an_1:3">1:3</a> בדעתכם כי בחן אמונתכם מביא לידי סבלנות׃</p> 
 <p><a name="an_1:4">1:4</a> והסבלנות שלמה תהיה בפעלה להיותכם שלמים ותמימים ולא תחסרו כל דבר׃</p> 
 <p><a name="an_1:5">1:5</a> ואיש מכם כי יחסר חכמה יבקשנה מאלהים הנותן לכל בנדיבה ובאין גערה ותנתן לו׃</p> 
 <p><a name="an_1:6">1:6</a> רק יבקש באמונה ובבלי ספק כי בעל ספק דומה לגלי הים הסער והנגרש׃</p> 
 <p><a name="an_1:7">1:7</a> והאיש ההוא אל ידמה בנפשו כי ישא דבר מאת יהוה׃</p> 
 <p><a name="an_1:8">1:8</a> איש אשר חלק לבו הפכפך הוא בכל דרכיו׃</p> 
 <p><a name="an_1:9">1:9</a> אבל האח השפל יתהלל ברוממתו׃</p> 
 <p><a name="an_1:10">1:10</a> והעשיר יתהלל בשפלותו כי יעבר כציץ החציר׃</p> 
 <p><a name="an_1:11">1:11</a> כי זרח השמש בחמתו וייבש את החציר ויבל ציצו וחסד מראהו אבד כן יבול העשיר בהליכותיו׃</p> 
 <p><a name="an_1:12">1:12</a> אשרי האיש העמד בנסיונו כי כאשר נבחן ישא עטרת החיים אשר הבטיח יהוה לאהביו׃</p> 
 <p><a name="an_1:13">1:13</a> אל יאמר המנסה האלהים נסני כי האלהים איננו מנסה ברע והוא לא ינסה איש׃</p> 
 <p><a name="an_1:14">1:14</a> כי אם ינסה כל איש בתאות נפשו אשר תסיתהו ותפתהו׃</p> 
 <p><a name="an_1:15">1:15</a> ואחרי כן הרתה התאות ותלד חטא והחטא כי נשלם יוליד את המות׃</p> 
 <p><a name="an_1:16">1:16</a> אל תתעו אחי אהובי׃</p> 
 <p><a name="an_1:17">1:17</a> כל מתנה טובה וכל מנחה שלמה תרד ממעל מאת אבי האורות אשר חלוף וכל צל שנוי אין עמו׃</p> 
 <p><a name="an_1:18">1:18</a> הוא בחפצו ילד אותנו בדבר האמת להיותנו כמו ראשית בכורי יצוריו׃</p> 
 <p><a name="an_1:19">1:19</a> על זאת אחי אהובי יהי כל איש מהיר לשמע קשה לדבר וקשה לכעוס׃</p> 
 <p><a name="an_1:20">1:20</a> כי כעס אדם לא יפעל צדקת אלהים׃</p> 
 <p><a name="an_1:21">1:21</a> לכן הסירו מעליכם כל טנוף ותרבות רעה וקבלו בענוה את הדבר הנטוע בכם אשר יכל להושיע את נפשתיכם׃</p> 
 <p><a name="an_1:22">1:22</a> והיו עשי הדבר ולא שמעיו לבד לרמות את נפשכם׃</p> 
 <p><a name="an_1:23">1:23</a> כי האיש אשר רק שמע את הדבר ולא עשהו נמשל לאיש מביט את תאר הויתו במראה׃</p> 
 <p><a name="an_1:24">1:24</a> כי הביט אל מראהו וילך לו וברגע שכח מה תארו׃</p> 
 <p><a name="an_1:25">1:25</a> אבל המשקיף בתורה השלמה תורת החרות ומחזיק בה אשר איננו שמע ושכח כי אם עשה בפעל אשרי האיש ההוא במעשהו׃</p> 
 <p><a name="an_1:26">1:26</a> איש מכם אם ידמה להיות עבד אלהים ואיננו שם רסן ללשנו כי אם מתעה הוא את לבבו עבדתו אך לריק תהיה׃</p> 
 <p><a name="an_1:27">1:27</a> זאת העבודה הטהורה והברה לפני האלהים אבינו לבקר את היתומים והאלמנות בלחצם ולשמר את עצמו נקי מחלאת העולם׃</p> 
 <p><a name="an_2:1">2:1</a> אחי אל יהי משא פנים באמונתכם בישוע המשיח אדנינו אדון הכבוד׃</p> 
 <p><a name="an_2:2">2:2</a> כי אם יבוא איש לבית כנסתכם וטבעת זהב על ידיו והוא לבוש לבשי מכלול וגם איש עני יבא שמה ובגדו מטנף׃</p> 
 <p><a name="an_2:3">2:3</a> ופניתם אל הלבוש לבשי מכלול ואמרתם לו שב לך הנה בטוב ולעני תאמרו עמד שם או שב פה מתחת להדם רגלי׃</p> 
 <p><a name="an_2:4">2:4</a> הלא בזאת נחלק לבכם והנכם שפטים בעלי מחשבות רעות׃</p> 
 <p><a name="an_2:5">2:5</a> שמעו אחי אהובי הלא בעניי העולם הזה בחר האלהים להיות עשירים באמונה וירשי המלכות אשר הבטיח לאהביו׃</p> 
 <p><a name="an_2:6">2:6</a> ואתם הכלמתם את העני הלא העשירים הם העשקים אתכם והם הסחבים אתכם אל בתי דין׃</p> 
 <p><a name="an_2:7">2:7</a> הלא הם המגדפים את השם הטוב הנקרא עליכם׃</p> 
 <p><a name="an_2:8">2:8</a> הן בקימכם את המצוה המלכת על כלן כפי הכתוב ואהבת לרעך כמוך תיטיבו לעשות׃</p> 
 <p><a name="an_2:9">2:9</a> אולם אם תשאו פנים תחטאו במעשיכם והתורה תוכיחכם כעברים אותה׃</p> 
 <p><a name="an_2:10">2:10</a> כי איש אשר יקים את כל התורה ונכשל בדבר אחד הוא אשם אשם בכלם׃</p> 
 <p><a name="an_2:11">2:11</a> כי האמר לא תנאף גם הוא אמר לא תרצח ואם אינך נאף ואתה רוצח היה נהיית לעבר התורה׃</p> 
 <p><a name="an_2:12">2:12</a> כן דברו וכן עשו כאנשים העתידים להשפט על פי תורת החרות׃</p> 
 <p><a name="an_2:13">2:13</a> כי אין חסד בדין לאשר לא עשה חסד והחסד יתגאה על הדין׃</p> 
 <p><a name="an_2:14">2:14</a> אחי מה יועיל לאיש אם יאמר כי יש לו אמונה ומעשים אין בו התוכל האמונה להושיעו׃</p> 
 <p><a name="an_2:15">2:15</a> אח או אחות אם יהיו בעירם ובחסר לחם יומם׃</p> 
 <p><a name="an_2:16">2:16</a> ואיש מכם יאמר אליהם לכו לשלום והתחממו ושבעו ולא תתנו להם די מחסור גופם מה תועיל זאת׃</p> 
 <p><a name="an_2:17">2:17</a> ככה גם האמונה אם אין בה מעשים מתה היא בעצמה׃</p> 
 <p><a name="an_2:18">2:18</a> אך יאמר איש אתה יש לך אמונה ואני יש לי מעשים הראני נא את אמונתך מתוך מעשיך ואני אראך מתוך מעשי את אמוני׃</p> 
 <p><a name="an_2:19">2:19</a> אתה מאמין כי האלהים אחד הוא הטיבות גם השדים מאמינים בו ורעדים׃</p> 
 <p><a name="an_2:20">2:20</a> ואתה איש בער התחפץ לדעת כי האמונה בבלי מעשים מתה היא׃</p> 
 <p><a name="an_2:21">2:21</a> אברהם אבינו הלא במעשיו נצדק בהעלתו את יצחק בנו על המזבח׃</p> 
 <p><a name="an_2:22">2:22</a> הנך ראה כי היתה האמונה עזרת למעשיו ומתוך המעשים השלמה האמונה׃</p> 
 <p><a name="an_2:23">2:23</a> וימלא הכתוב האמר והאמן אברהם ביהוה ותחשב לו לצדקה ויקרא אהב יהוה׃</p> 
 <p><a name="an_2:24">2:24</a> הנכם ראים כי במעשים יצדק האיש ולא באמונה לבדה׃</p> 
 <p><a name="an_2:25">2:25</a> וכן גם רחב הזונה הלא נצדקה במעשים באספה את המלאכים אל ביתה ותשלחם בדרך אחר׃</p> 
 <p><a name="an_2:26">2:26</a> כי כאשר הגוף בלי נשמה מת הוא כן גם האמונה בלי מעשים מתה היא׃</p> 
 <p><a name="an_3:1">3:1</a> אחי אל יהיו רבים מכם למורים באשר ידעתם כי בזאת נכביד עלינו את הדין׃</p> 
 <p><a name="an_3:2">3:2</a> כי כלנו מרבים להכשל ואשר לא יכשל בדבור הוא איש תמים וביכלתו לשום רסן גם לכל גופו׃</p> 
 <p><a name="an_3:3">3:3</a> הנה בפי הסוסים נשים את הרסן למען אשר ישמעו לנו ונהגנו בו את כל גויתם׃</p> 
 <p><a name="an_3:4">3:4</a> והנה האניות אף כי גדלות הנה ורוחות קשות יהדפום ינהג אתן משוט קטן אל כל אשר יחפץ החבל כן גם הלשון אבר קטן היא וגדלות תדבר׃</p> 
 <p><a name="an_3:5">3:5</a> ראה מה גדול היער ואש קטנה תבעירנו גם הלשון אש היא עולם מלא עולה׃</p> 
 <p><a name="an_3:6">3:6</a> כן הלשון נצבת בין אברינו המגאלת את כל הגוף ומלהטת את גלגל הויתנו והיא להוטה באש גיהנם׃</p> 
 <p><a name="an_3:7">3:7</a> כי מין כל בהמה ועוף ורמש וחיות הים יכבש ונכבשים הם על ידי מין האדם׃</p> 
 <p><a name="an_3:8">3:8</a> אבל הלשון אין אדם יכל לכבשה אין מעצור לרעה הזאת וסם המות מלאה׃</p> 
 <p><a name="an_3:9">3:9</a> בה נברך את האלהים אבינו ובה נקלל את האנשים העשוים בצלם אלהים׃</p> 
 <p><a name="an_3:10">3:10</a> מפה אחד יצאת ברכה וקללה וכן לא יעשה אחי׃</p> 
 <p><a name="an_3:11">3:11</a> היביע המעין מתוקים ומרים ממוצא אחד׃</p> 
 <p><a name="an_3:12">3:12</a> אחי היוכל עץ התאנה להוציא זיתים או התוכל הגפן להוציא תאנים כן גם מעין אחד לא יוכל נבע מים מלוחים ומתוקים׃</p> 
 <p><a name="an_3:13">3:13</a> מי בכם חכם ונבון יראה בדרכו הטובה את מעשיו בענות החכמה׃</p> 
 <p><a name="an_3:14">3:14</a> ואם קנאה מרה ומריבה בלבבכם אל תתהללו ואל תשקרו באמת׃</p> 
 <p><a name="an_3:15">3:15</a> אין זאת החכמה הירדת ממעל כי אם חכמת אדמה היא וחכמת היצר והשדים׃</p> 
 <p><a name="an_3:16">3:16</a> כי במקום קנאה ומריבה שם מהומה וכל מעשה רע׃</p> 
 <p><a name="an_3:17">3:17</a> אבל החכמה אשר ממעל בראשונה צנועה היא אף אהבת שלום ומכרעת לכף זכות ואיננה עמדת על דעתה ומלאה רחמים ופרי טוב בלא לב ולב ובלי חנפה׃</p> 
 <p><a name="an_3:18">3:18</a> ופרי הצדקה בשלום יזרע לעשי השלום׃</p> 
 <p><a name="an_4:1">4:1</a> מאין המלחמות והמדנים אשר ביניכם הלא מתוך התאות המתגרות באבריכם׃</p> 
 <p><a name="an_4:2">4:2</a> אתם מתאוים ואין לכם תרצחו ותקנאו והשג לא תשיגו תריבו ותלחמו ואין לכם יען אשר לא התפללתם׃</p> 
 <p><a name="an_4:3">4:3</a> הן אתם מבקשים ואינכם מקבלים על אשר תתפללו ברעה למען תבלו בתאותיכם׃</p> 
 <p><a name="an_4:4">4:4</a> הנאפים והמנאפות הלא ידעתם כי אהבת העולם איבת אלהים היא ועתה החפץ להיות אהב העולם יהיה איב לאלהים׃</p> 
 <p><a name="an_4:5">4:5</a> או התדמו בנפשכם כי לריק אמר הכתוב בקנאה יתאוה לרוח השכן בקרבנו׃</p> 
 <p><a name="an_4:6">4:6</a> וגם יגדיל לתת חן על כן אומר אלהים ללצים יליץ ולענוים יתן חן׃</p> 
 <p><a name="an_4:7">4:7</a> לכן הכנעו לאלהים התיצבו נגד השטן ויברח מפניכם׃</p> 
 <p><a name="an_4:8">4:8</a> קרבו לאלהים ויקרב אליכם רחצו ידיכם החטאים טהרו לבבכם חלוקי הלבב׃</p> 
 <p><a name="an_4:9">4:9</a> התענו והתאבלו ובכו שחקכם יהפך לאבל ושמחתכם ליגון׃</p> 
 <p><a name="an_4:10">4:10</a> הכנעו לפני יהוה והוא ירים אתכם׃</p> 
 <p><a name="an_4:11">4:11</a> אחי אל תחרפו איש את רעהו המחרף את רעהו ודן את אחיו הוא מחרף את התורה ודן את התורה ואם תדין את התורה אינך עשה התורה כי אם שפטה׃</p> 
 <p><a name="an_4:12">4:12</a> אחד הוא המחקק אשר יכול להושיע ולאבד ומי אתה כי תדין את עמיתך׃</p> 
 <p><a name="an_4:13">4:13</a> הוי האמרים נלכה היום ומחר לעיר פלונית אלמונית ונעשה שם שנה אחת לסחר בה ולהרבות רוח׃</p> 
 <p><a name="an_4:14">4:14</a> ולא תדעו מה ילד יום מחר כי מה חייכם עשן הם אשר נראה כמעט רגע ואחר כלה וילך׃</p> 
 <p><a name="an_4:15">4:15</a> תחת אשר תאמרו אם ירצה יהוה ונחיה נעשה כזה וכזה׃</p> 
 <p><a name="an_4:16">4:16</a> עתה תתגאו בפחזותכם וכל גאוה אשר כזאת רעה היא׃</p> 
 <p><a name="an_4:17">4:17</a> לכן היודע לעשות הטוב ולא יעשנו והיה בו חטא׃</p> 
 <p><a name="an_5:1">5:1</a> הוי העשירים בכו והילילו על הצרות אשר תבאנה עליכם׃</p> 
 <p><a name="an_5:2">5:2</a> עשרכם בלה ובגדיכם אכלם עש׃</p> 
 <p><a name="an_5:3">5:3</a> זהבכם וכספכם כסתם חלאה והיתה חלאתם בכם לעדות ואכלה כמו אש את בשרכם אצרתם לכם אוצרות בקץ הימים׃</p> 
 <p><a name="an_5:4">5:4</a> הנה שכר הפעלים אספי קציר שדתיכם אשר עשקתם צעק עליכם וצעקת הקוצרים באה באזני יהוה צבאות׃</p> 
 <p><a name="an_5:5">5:5</a> התעדנתם בארץ והתענגתם והשמנתם את לבכם כמו ליום טבחה׃</p> 
 <p><a name="an_5:6">5:6</a> הרשעתם והמתם את הצדיק והוא נענה לא יפתח פיו׃</p> 
 <p><a name="an_5:7">5:7</a> לכן אחי דמו והוחילו עד בוא האדון הנה האכר מחכה לטוב תבואת האדמה בהוחילו כי ירד עליה גשם יורה ומלקוש׃</p> 
 <p><a name="an_5:8">5:8</a> כן הוחילו גם אתם ואמצו לבבכם כי קרוב האדון לבא׃</p> 
 <p><a name="an_5:9">5:9</a> אחי אל תתאוננו איש על רעהו פן תשפטו הנה השופט עמד לפתח׃</p> 
 <p><a name="an_5:10">5:10</a> אחי הנביאים אשר דברו בשם יהוה הם יהיו לכם למופת העני והתוחלת׃</p> 
 <p><a name="an_5:11">5:11</a> הנה מאשרים אנחנו את הסבלים את סבלנות איוב שמעתכם ואת אחרית האדון ראיתם כי רחום וחנון יהוה׃</p> 
 <p><a name="an_5:12">5:12</a> וראש דבר אחי לא תשבעו לא בשמים ולא בארץ ולא בכל שבועה אחרת ויהי הן שלכם הן ולא שלכם לא פן תפלו בידי הדין׃</p> 
 <p><a name="an_5:13">5:13</a> כי יצר לאיש בכם הוא יתפלל ואשר ייטב לבו הוא יזמר׃</p> 
 <p><a name="an_5:14">5:14</a> איש כי יחלה בכם יקרא את זקני הקהלה ויתפללו בעדו ויסוכהו שמן בשם יהוה׃</p> 
 <p><a name="an_5:15">5:15</a> ותפלת האמונה תושיע את החולה ויהוה יקימנו ואשר חטא יסלח לו׃</p> 
 <p><a name="an_5:16">5:16</a> התודו עונותיכם איש לפני רעהו והתפללו איש בעד רעהו למען תרפאו כי גדול כח תפלת הצדיק הקרא אל אלהים בחזקה׃</p> 
 <p><a name="an_5:17">5:17</a> אליהו אנוש אנוש היה כמנו והתפלל תפלה שלא יהיה מטר ולא היה מטר בארץ שלש שנים וששה חדשים׃</p> 
 <p><a name="an_5:18">5:18</a> וישב ויתפלל והשמים נתנו מטר והארץ הצמיחה את פריה׃</p> 
 <p><a name="an_5:19">5:19</a> אחי כי יתעה איש בכם מן האמת ואיש אחר ישיבנו׃</p> 
 <p><a name="an_5:20">5:20</a> ידוע ידע כי המשיב את החוטא מעקשות דרכו הוא יושיע את נפשו ממות ויכסה על המון פשעים׃</p> 
 <p></p><hr>
 <center>
 <a href="pe1.htm">Next: 1 Peter</a></center>
 </body>