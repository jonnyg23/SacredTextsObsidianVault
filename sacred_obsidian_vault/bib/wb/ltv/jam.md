<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="heb.htm">Previous</a> 
 <a href="pe1.htm">Next</a> 
 </center>
 <hr>
  <h3 align="center">Latvian Bible: James</h3> 
 <p><a name="an_1:1">1:1</a> Jēkabs, Dieva un mūsu Kunga Jēzus Kristus kalps, sveicina divpadsmit ciltis, kas dzīvo izklīdinātas.
 </p> 
 <p><a name="an_1:2">1:2</a> Mani brāļi, uzskatiet to kā lielu prieku, ka jūs piemeklē dažādi kārdinājumi,
 </p> 
 <p><a name="an_1:3">1:3</a> Zinādami, ka jūsu ticības pārbaudīšana rada pacietību!
 </p> 
 <p><a name="an_1:4">1:4</a> Bet pacietība parādās pilnīgā darbā, lai jūs būtu pilnīgi, nepeļami un bez kādiem trūkumiem.
 </p> 
 <p><a name="an_1:5">1:5</a> Ja kādam no jums trūkst gudrības, lai izlūdzas to no Dieva, kas visiem dod bagātīgi un bez pārmetumiem, un tā viņam tiks dota.
 </p> 
 <p><a name="an_1:6">1:6</a> Bet lai lūdz ticībā, nemaz nešaubīdamies, jo, kas šaubās, tas līdzīgs jūras vilnim, ko vējš dzenā un mētā.
 </p> 
 <p><a name="an_1:7">1:7</a> Lai tāds cilvēks nedomā kaut ko no Kunga saņemt.
 </p> 
 <p><a name="an_1:8">1:8</a> Vīrs, kam dalīta dvēsele, ir nepastāvīgs visos savos ceļos.
 </p> 
 <p><a name="an_1:9">1:9</a> Bet lai pazemīgais brālis lepojas savā paaugstināšanā,
 </p> 
 <p><a name="an_1:10">1:10</a> Bet bagātais savā pazemībā, jo kā zāles zieds viņš izzudīs.
 </p> 
 <p><a name="an_1:11">1:11</a> Jo saule uzlēca savā karstumā un izkaltēja zāli, un tās zieds nokrita, un tās vaiga skaistums gāja bojā. Tāpat bagātais nonīks savās gaitās.
 </p> 
 <p><a name="an_1:12">1:12</a> Svētīgs tas vīrs, kas panes pārbaudījumus, jo pārbaudīts tas saņems dzīvības kroni, ko Dievs apsolīja tiem, kas Viņu mīl.
 </p> 
 <p><a name="an_1:13">1:13</a> Neviens kārdināšanā lai nesaka, ka Dievs to kārdina, jo Dievu nevar kārdināt uz ļaunu, un Viņš nevienu nekārdina.
 </p> 
 <p><a name="an_1:14">1:14</a> Bet katru kārdina viņa paša kārība, kas to vilina un valdzina.
 </p> 
 <p><a name="an_1:15">1:15</a> Pēc tam kārība, kad tā ieņēmusies, dzemdē grēku, bet padarītais grēks dzemdē nāvi.
 </p> 
 <p><a name="an_1:16">1:16</a> Tādēļ nemaldieties, mani mīļie brāļi!
 </p> 
 <p><a name="an_1:17">1:17</a> Katrs labs devums un katra pilnīga dāvana nāk no augšienes. Tā nāk no gaismas Tēva, kurā nav pārmaiņas, nedz pārgrozības ēnas.
 </p> 
 <p><a name="an_1:18">1:18</a> Labprātīgi Viņš mūs dzemdinājis ar patiesības vārdu, lai mēs būtu Viņa radījumu pirmdzimtie.
 </p> 
 <p><a name="an_1:19">1:19</a> Ziniet, mani mīļie brāļi: katrs cilvēks, lai čakls klausīties, bet lēns runāt un lēns dusmoties.
 </p> 
 <p><a name="an_1:20">1:20</a> Jo cilvēka dusmas nesagādā Dieva taisnību.
 </p> 
 <p><a name="an_1:21">1:21</a> Tāpēc, atmezdami katru netīrību un ļaunuma pārpilnību, lēnprātībā saņemiet iesēto vārdu, kas var izglābt jūsu dvēseles!
 </p> 
 <p><a name="an_1:22">1:22</a> Esiet vārda izpildītāji, bet ne tikai klausītāji, paši sevi apmānīdami,
 </p> 
 <p><a name="an_1:23">1:23</a> Jo, ja kāds ir vārda klausītājs, bet ne izpildītājs, tas līdzīgs vīram, kas skata savus sejas vaibstus spogulī.
 </p> 
 <p><a name="an_1:24">1:24</a> Sevi aplūkojis, tas aiziet un tūliņ aizmirst, kāds viņš bija.
 </p> 
 <p><a name="an_1:25">1:25</a> Bet kas uzmanīgi ieskatās pilnīgās brīvības likumā un paliek tanī, tas nav palicis aizmāršīgs klausītājs, bet darba darītājs, tas būs svētīgs savā darbībā.
 </p> 
 <p><a name="an_1:26">1:26</a> Ja kāds domā, ka tas ir dievbijīgs, un nesavalda savu mēli, bet maldina savu sirdi, tad viņa dievbijība ir tukša.
 </p> 
 <p><a name="an_1:27">1:27</a> Tīra un neaptraipīta dievbijība Dieva Tēva priekšā ir tad, ja apmeklē bēdās bāreņus un atraitnes un sevi pasargā neaptraipītu no šīs pasaules.
 </p> 
 <p><a name="an_2:1">2:1</a> Mani brāļi, mūsu godības Kunga Jēzus Kristus ticību nevērtējiet pēc personas stāvokļa!
 </p> 
 <p><a name="an_2:2">2:2</a> Jo ja jūsu sanāksmē ienāktu tīrās drēbēs vīrs, kam zelta gredzens, bet ienāktu arī nabadzīgs netīrā tērpā,
 </p> 
 <p><a name="an_2:3">2:3</a> Un jūs uzlūkotu to, kam greznas drēbes, un tam sacītu: Tu nosēdies šeit ērti, bet trūcīgajam sacītu: Tu nostājies tur vai nosēdies pie manu kāju soliņa!
 </p> 
 <p><a name="an_2:4">2:4</a> Vai tad jūs sevi nenovērtētu un nekļūtu ļaundomīgi tiesneši?
 </p> 
 <p><a name="an_2:5">2:5</a> Klausieties, mani mīļie brāļi, vai Dievs tos, kas šinī pasaulē trūcīgi, nav izvēlējies par bagātiem ticībā un mantiniekiem tai valstij, ko Dievs apsolījis tiem, kas Viņu mīl?
 </p> 
 <p><a name="an_2:6">2:6</a> Bet jūs nicināt trūcīgo. Vai bagātie ar varu jūs neapspiež, un vai tie nevelk jūs tiesās?
 </p> 
 <p><a name="an_2:7">2:7</a> Vai viņi nav tie, kas zaimo labo vārdu, kādā jūs saucaties?
 </p> 
 <p><a name="an_2:8">2:8</a> Bet ja jūs pildāt Rakstu ķēnišķo likumu: Mīli savu tuvāko kā sevi pašu, tad jūs labi darāt.
 </p> 
 <p><a name="an_2:9">2:9</a> Bet ja jūs uzlūkojat personas, tad jūs grēkojat, un likums jūs atzīst par pārkāpējiem.
 </p> 
 <p><a name="an_2:10">2:10</a> Ja kas izpildītu visu likumu, bet noziegtos pret vienu, tas vainojams pret visu.
 </p> 
 <p><a name="an_2:11">2:11</a> Jo kas sacījis: Nepārkāp laulību, tas arī teicis: Nenokauj! Ja nu tu nepārkāp laulību, bet nokauj, tu esi likuma pārkāpējs.
 </p> 
 <p><a name="an_2:12">2:12</a> Tā runājiet un tā dariet, kā tie, ko tiesās brīvības likums,
 </p> 
 <p><a name="an_2:13">2:13</a> Jo tiesa nežēlīga tiem, kas neparāda žēlsirdību. Bet žēlsirdība pārsniedz tiesu.
 </p> 
 <p><a name="an_2:14">2:14</a> Kāds labums, mani brāļi, ja kāds teiks, ka tam ticība, bet nav darbu? Vai ticība varēs viņu izglābt?
 </p> 
 <p><a name="an_2:15">2:15</a> Ja brālis un māsa ir kaili un tiem trūkst ikdienišķā uztura,
 </p> 
 <p><a name="an_2:16">2:16</a> Un ja kāds no jums viņiem teiks: Ejiet mierā, sildieties un paēdiet, bet nedos viņiem to, kas miesai nepieciešams, ko tas palīdzēs?
 </p> 
 <p><a name="an_2:17">2:17</a> Tāpat arī ticība pati sevī ir mirusi, ja tai nav darbu.
 </p> 
 <p><a name="an_2:18">2:18</a> Bet ja kāds teiks: Tev ir ticība, bet man darbi. Parādi man savu ticību bez darbiem, un es tev parādīšu savu ticību darbos.
 </p> 
 <p><a name="an_2:19">2:19</a> Tu tici, ka ir viens Dievs, tu labi dari; arī ļaunie gari tic un dreb.
 </p> 
 <p><a name="an_2:20">2:20</a> Bet vai gribi zināt, tukšais cilvēk, ka ticība bez darbiem ir mirusi?
 </p> 
 <p><a name="an_2:21">2:21</a> Vai darbi neattaisnoja Ābrahamu, mūsu tēvu, kad upurēja savu dēlu Īzāku uz altāra?
 </p> 
 <p><a name="an_2:22">2:22</a> Tu redzi, ka ticība līdzdarbojusies viņa darbiem, un darbos ticība sasniedza pilnību.
 </p> 
 <p><a name="an_2:23">2:23</a> Ābrahams ticēja uz Dievu, un tas viņam tika pieskaitīts taisnībai, un viņš tika nosaukts Dieva draugs. (1 Moz 15,6)
 </p> 
 <p><a name="an_2:24">2:24</a> Vai redzat, ka darbos cilvēks tiek taisnots, bet ne ticībā vien?
 </p> 
 <p><a name="an_2:25">2:25</a> Līdzīgi arī Rahaba, netikle, vai ne darbos tika taisnota, uzņemdama sūtņus un pa citu ceļu izlaizdama?
 </p> 
 <p><a name="an_2:26">2:26</a> Jo kā miesa bez gara mirusi, tā arī ticība bez darbiem mirusi.un ir savaldījusi cilvēka daba.
 </p> 
 <p><a name="an_3:1">3:1</a> Mani brāļi, daudzi netopiet mācītāji, zinādami, ka jūs nokļūsiet bargākā tiesā,
 </p> 
 <p><a name="an_3:2">3:2</a> Jo mēs visi daudz grēkojam. Kas vārdā neapgrēkojas, tas ir pilnīgs vīrs, jo viņš ir spējīgs savaldīt arī visu miesu.
 </p> 
 <p><a name="an_3:3">3:3</a> Ja mēs zirgiem liekam laužņus mutē, lai tie mums paklausītu, tad mēs valdām arī visu viņu ķermeni.
 </p> 
 <p><a name="an_3:4">3:4</a> Lūk, arī kuģus, lai gan tie ir lieli, un brāzmaini vēji tos mētā, sīka stūre vada, kurp vien vēlas vadītājs.
 </p> 
 <p><a name="an_3:5">3:5</a> Tāpat arī mēle ir mazs loceklis, bet veic lielas lietas. Lūk, cik maza uguns aizdedzina lielu mežu!
 </p> 
 <p><a name="an_3:6">3:6</a> Arī mēle ir uguns, netaisnības pasaule. Mēle tādā stāvoklī atrodas starp mūsu locekļiem, ka apgāna visu ķermeni un aizdedzina dzīves gājumu, pati būdama elles iededzinātāja.
 </p> 
 <p><a name="an_3:7">3:7</a> Jo visu sugu zvērus un putnus, rāpuļus un pārējos dzīvniekus savalda un ir savaldījusi cilvēka daba.
 </p> 
 <p><a name="an_3:8">3:8</a> Bet mēli neviens cilvēks savaldīt nevar: tā ir nemitīgs ļaunums, pilna nāvīgas indes.
 </p> 
 <p><a name="an_3:9">3:9</a> Ar to mēs godinām Kungu un Tēvu, un ar to lādam cilvēkus, kas radīti pēc Dieva līdzības.
 </p> 
 <p><a name="an_3:10">3:10</a> No tās pašas mutes nāk svētība un lāsts. Tas tā, mani brāļi, nedrīkst notikt!
 </p> 
 <p><a name="an_3:11">3:11</a> Vai avots arī izverd no viena un tā paša atvara saldu un rūgtu ūdeni?
 </p> 
 <p><a name="an_3:12">3:12</a> Vai, mani brāļi, vīģes koks dod vīnogas un vīnkoks vīģes? Tāpat arī sālsavots nevar dot saldenu ūdeni.
 </p> 
 <p><a name="an_3:13">3:13</a> Kas no jums gudrs un saprātīgs, tas lai, pareizi dzīvodams, rāda savus darbus, darītus gudrā lēnprātībā!
 </p> 
 <p><a name="an_3:14">3:14</a> Bet ja savā sirdī nesat rūgtu skaudību un ķildas, tad nelielieties un nemelojiet pret patiesību!
 </p> 
 <p><a name="an_3:15">3:15</a> Tāda gudrība nenāk no augšienes, bet tā ir pasaulīga, dzīvnieciska, velnišķīga.
 </p> 
 <p><a name="an_3:16">3:16</a> Jo kur skaudība un ķildas, tur nekārtība un viss ļaunums.
 </p> 
 <p><a name="an_3:17">3:17</a> Tā gudrība, kas nāk no augšienes, ir vispirms šķīsta, pēc tam miermīlīga, pieklājīga, padevīga, labvēlīga labam, pilna žēlsirdības un labu augļu, netiesātāja, neliekuļota.
 </p> 
 <p><a name="an_3:18">3:18</a> Bet taisnības auglis mierā tiek sēts miera veicinātājos.
 </p> 
 <p><a name="an_4:1">4:1</a> No kurienes kari un strīdi jūsu starpā? Vai ne no turienes, no jūsu kārībām, kas karo jūsu locekļos?
 </p> 
 <p><a name="an_4:2">4:2</a> Jūs iekārojat, bet jums nav; jūs slepkavojat un ienīstat, bet nevarat iegūt; jūs strīdaties un karojat, bet jums nav, jo jūs nelūdzat Dievu.
 </p> 
 <p><a name="an_4:3">4:3</a> Jūs lūdzat, bet nesaņemat, jo jūs ļauni lūdzat, lai to izlietotu savām kārībām.
 </p> 
 <p><a name="an_4:4">4:4</a> Jūs, laulības pārkāpēji! Vai jūs nezināt, ka šīs pasaules draudzība ir ienaidā ar Dievu? Un kas gribētu būt šīs pasaules draugs, tas paliek Dievam ienaidnieks.
 </p> 
 <p><a name="an_4:5">4:5</a> Vai jūs domājat, ka Raksti veltīgi saka: Līdz greizsirdībai iekāro gars, kas mājo jūsos?
 </p> 
 <p><a name="an_4:6">4:6</a> Bet Viņš dod lielāku žēlastību; tādēļ sacīts: Dievs pretojas lepniem, bet pazemīgiem dod žēlastību (Sak 3,34)
 </p> 
 <p><a name="an_4:7">4:7</a> Tādēļ esiet padevīgi Dievam, un pretojieties velnam, un tas bēgs no jums.
 </p> 
 <p><a name="an_4:8">4:8</a> Tuvojieties Dievam, un Viņš tuvosies jums. Šķīstījiet rokas, grēcinieki, un tīriet savas sirdis, jūs, dalītie dvēselē!
 </p> 
 <p><a name="an_4:9">4:9</a> Sajūtiet savu niecību, sērojiet un raudiet; jūsu smiekli lai pārvēršas sērās, bet jūsu prieks - skumjās!
 </p> 
 <p><a name="an_4:10">4:10</a> Pazemojieties Kunga priekšā, tad Viņš jūs paaugstinās.
 </p> 
 <p><a name="an_4:11">4:11</a> Neaprunājiet, brāļi, cits citu! Kas savu brāli aprunā vai savu brāli tiesā, tas aprunā likumu un tiesā likumu. Bet ja tu likumu tiesā, tad tu neesi likuma pildītājs, bet tiesātājs.
 </p> 
 <p><a name="an_4:12">4:12</a> Viens ir Likumdevējs un Tiesātājs, kas var pazudināt un glābt.
 </p> 
 <p><a name="an_4:13">4:13</a> Bet kas tu esi, kas tiesā tuvāko? Lūk, jūs, kas sakāt: Šodien vai rīt mēs dosimies uz to pilsētu un pavadīsim tur kādu gadu, tirgosimies un gūsim peļņu.
 </p> 
 <p><a name="an_4:14">4:14</a> Jūs neziniet, kas būs rīt.
 </p> 
 <p><a name="an_4:15">4:15</a> Jo kas ir jūsu dzīve? Garaiņi, kas īsu brīdi redzami un tad izzūd. Tai vietā jums būtu jāsaka: Ja Kungam labpatiksies un dzīvi būsim, tad darīsim to vai citu.
 </p> 
 <p><a name="an_4:16">4:16</a> Bet tagad jūs savā augstprātībā lielaties. Katra tāda lielība ir ļauna.
 </p> 
 <p><a name="an_4:17">4:17</a> Kas zina labu darīt, bet to nedara, tam ir grēks.
 </p> 
 <p><a name="an_5:1">5:1</a> Klausieties, bagātie, raudiet un vaimanājiet par tām nelaimēm, kas jums tuvojas!
 </p> 
 <p><a name="an_5:2">5:2</a> Jūsu bagātība ir sapuvusi un jūsu drēbes ir saēdušas kodes.
 </p> 
 <p><a name="an_5:3">5:3</a> Jūsu zelts un sudrabs ir sarūsējis, un to rūsa būs liecība pret jums un saēdīs jūsu miesas kā uguns. Jūs esat sev sakrājuši dusmas pēdējās dienās.
 </p> 
 <p><a name="an_5:4">5:4</a> Lūk, alga, atrauta strādniekiem, kas nopļāva jūsu laukus, sauc; un viņu saucieni sasnieguši Kunga Sabaota ausis.
 </p> 
 <p><a name="an_5:5">5:5</a> Virs zemes jūs dzīrojāt un savas sirdis barojāt izpriecām kaujamai dienai.
 </p> 
 <p><a name="an_5:6">5:6</a> Jūs notiesājāt un nonāvējāt Taisnīgo, un Viņš jums nepretojās.
 </p> 
 <p><a name="an_5:7">5:7</a> Esiet pacietīgi, brāļi, līdz Kunga atnākšanai! Lūk, zemkopis gaida dārgo zemes augli, pacietīgi ilgodamies, kamēr tas saņems agro un vēlo lietu.
 </p> 
 <p><a name="an_5:8">5:8</a> Tāpēc arī jūs esiet pacietīgi un stipriniet savas sirdis, jo Kunga atnākšana ir tuvu!
 </p> 
 <p><a name="an_5:9">5:9</a> Negaudieties, brāļi, viens par otru, lai netiktu tiesāti! Lūk, tiesnesis stāv durvju priekšā!
 </p> 
 <p><a name="an_5:10">5:10</a> Brāļi, neveiksmēs, ciešanās un pacietībai ņemiet priekšzīmi no praviešiem, kas runāja Kunga vārdā.
 </p> 
 <p><a name="an_5:11">5:11</a> Lūk, mēs teicam svētīgus tos, kas izcietuši. Jūs dzirdējāt, par Ījaba pacietību un redzējāt, kāds bija Kunga gala mērķis, jo Kungs ir žēlsirdīgs un apžēlotājs.
 </p> 
 <p><a name="an_5:12">5:12</a> Vispirms, mani brāļi, nezvēriet ne pie debesīm, ne pie zemes, ne citu kādu zvērestu. Jūsu runai jābūt: jā-jā, nē-nē, lai jūs netiktu tiesāti.
 </p> 
 <p><a name="an_5:13">5:13</a> Ja kāds no jums skumst, lai lūdz Dievu! Ja kādam labs prāts, tas lai dzied psalmus!
 </p> 
 <p><a name="an_5:14">5:14</a> Ja kāds no jums slimo, lai tas aicina Baznīcas priesterus, lai tie par viņu lūdz Dievu, svaidīdami ar eļļu Kunga vārdā!
 </p> 
 <p><a name="an_5:15">5:15</a> Un ticīgā lūgšana izglābs slimnieku, un Kungs viņu pacels; un, ja viņš būtu grēkojis viņam tiks piedots.
 </p> 
 <p><a name="an_5:16">5:16</a> Izsūdziet cits citam savus grēkus un lūdziet Dievu cits par citu, lai tiktu pestīti, jo daudz spēj neatlaidīga, taisnīga lūgšana!
 </p> 
 <p><a name="an_5:17">5:17</a> Elijs bija mums līdzīgs cilvēks, padots ciešanām. Tas sirsnīgi lūdza Dievu, lai lietus nelītu, un nelija virs zemes trīs gadus un sešus mēnešus.
 </p> 
 <p><a name="an_5:18">5:18</a> Un atkal viņš lūdza Dievu, un debess deva lietu, un zeme nesa savus augļus. (3 Ķēn 17,1; 18,45)
 </p> 
 <p><a name="an_5:19">5:19</a> Mani brāļi, ja kāds no jums nomaldīsies no patiesības, un kāds viņu atgriež,
 </p> 
 <p><a name="an_5:20">5:20</a> Lai tas, kas atgriezis grēcinieku no viņa maldu ceļa, zina, ka izglābs tā dvēseli no nāves un segs daudz grēku.
 </p> 
 <p></p><hr>
 <center>
 <a href="pe1.htm">Next: 1 Peter</a></center>
 </body>