<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="gal.htm">Previous</a> 
 <a href="phi.htm">Next</a> 
 </center>
 <hr>
  <h3 align="center">Latvian Bible: Ephesians</h3> 
 <p><a name="an_1:1">1:1</a> Pāvils, saskaņā ar Dieva prātu Jēzus Kristus apustulis, visiem svētajiem, kas atrodas Efezā, un ticīgajiem Jēzū Kristu.
 </p> 
 <p><a name="an_1:2">1:2</a> Žēlastība jums un miers no Dieva, mūsu Tēva, un Kunga Jēzus Kristus!
 </p> 
 <p><a name="an_1:3">1:3</a> Lai slavēts Dievs, mūsu Kunga Jēzus Kristus Tēvs, kas mūs Kristū svētījis visādā garīgā svētībā debesīs.
 </p> 
 <p><a name="an_1:4">1:4</a> Viņā Viņš mūs izredzējis pirms pasaules radīšanas, lai mēs mīlestībā būtu svēti un nevainīgi Viņa priekšā.
 </p> 
 <p><a name="an_1:5">1:5</a> Iepriekš paredzējis, Viņš savā labprātībā nolēma mūs pieņemt sev par bērniem caur Jēzu Kristu,
 </p> 
 <p><a name="an_1:6">1:6</a> Par slavu savas žēlastības godībai, ar kuru Viņš mūs apveltījis savā mīļotajā Dēlā.
 </p> 
 <p><a name="an_1:7">1:7</a> Viņā mums pestīšana caur Viņa asinīm, grēku piedošana saskaņā ar Viņa žēlastības bagātību,
 </p> 
 <p><a name="an_1:8">1:8</a> Kas pārpilnībā piešķirta mums visā gudrībā un saprašanā,
 </p> 
 <p><a name="an_1:9">1:9</a> Lai zināmu darītu mums savas gribas noslēpumu pēc labpatikas; un tā viņš sevī bija nolēmis,
 </p> 
 <p><a name="an_1:10">1:10</a> Laikiem piepildoties, visu, kas debesīs un kas virs zemes, atjaunot Kristū.
 </p> 
 <p><a name="an_1:11">1:11</a> Viņā, kas dara visu pēc savas gribas lēmuma, arī mēs esam aicināti mantinieki saskaņā ar Viņa nodomu,
 </p> 
 <p><a name="an_1:12">1:12</a> Lai mēs, kas jau iepriekš cerējām uz Kristu, būtu Viņa godības slava.
 </p> 
 <p><a name="an_1:13">1:13</a> Viņā, kad dzirdējāt patiesības vārdu (savas pestīšanas evaņģēliju) un ticējāt uz Viņu, jūs tikāt apzīmogoti ar apsolīšanas Svēto Garu.
 </p> 
 <p><a name="an_1:14">1:14</a> Viņš ir mūsu mantojuma ķīla, lai atpestītu savu īpašumu savas godības slavai.
 </p> 
 <p><a name="an_1:15">1:15</a> Tāpēc arī, dzirdēdams par jūsu ticību uz Kungu Jēzu un mīlestību uz visiem svētajiem,
 </p> 
 <p><a name="an_1:16">1:16</a> Es nemitējos pateikties par jums, pieminēdams jūs savās lūgšanās.
 </p> 
 <p><a name="an_1:17">1:17</a> Lai Dievs, mūsu Kunga Jēzus Kristus godības Tēvs, dod jums gudrības un atklāsmes garu Viņa pazīšanai,
 </p> 
 <p><a name="an_1:18">1:18</a> Apgaismotu jūsu sirds acis, lai jūs zinātu, kāda ir Viņa aicinājuma cerība un cik bagāta Viņa mantojuma godība starp svētajiem.
 </p> 
 <p><a name="an_1:19">1:19</a> Un cik pārmērīgi liels ir Viņa spēks mūsos, kas ticam saskaņā ar Viņa spēka varenības izpausmi.
 </p> 
 <p><a name="an_1:20">1:20</a> To Viņš parādīja Kristū, uzmodinādams Viņu no miroņiem un novietodams pie savas labās rokas debesīs
 </p> 
 <p><a name="an_1:21">1:21</a> Augstāk par katru valdību un varu, un spēku, un valdniekiem, un par ikvienu vārdu, kas tiek piesaukts ne tikai šinī, bet arī nākamajā pasaulē.
 </p> 
 <p><a name="an_1:22">1:22</a> Un visu Viņš nolicis zem Viņa kājām un iecēla Viņu par galvu visai Baznīcai.
 </p> 
 <p><a name="an_1:23">1:23</a> Kas ir Viņa miesa un Viņa pilnība, kas visu visumā piepilda.
 </p> 
 <p><a name="an_2:1">2:1</a> Arī jūs bijāt miruši savos noziegumos un grēkos,
 </p> 
 <p><a name="an_2:2">2:2</a> Kuros kādreiz dzīvojāt, pakļāvušies šīs pasaules laikmetam, pakļauti gaisa valsts valdniekam, garam, kas vēl tagad darbojas nepaklausības bērnos.
 </p> 
 <p><a name="an_2:3">2:3</a> Arī mēs visi kopā ar viņiem reiz dzīvojām savās miesas kārībās, izpildīdami miesas un iedomu iegribas. Savā dabā mēs bijām dusmības bērni, tāpat kā pārējie.
 </p> 
 <p><a name="an_2:4">2:4</a> Bet Dievs, bagāts būdams savā žēlastībā, savas lielās mīlestības dēļ, ar kuru Viņš mūs mīlējis.
 </p> 
 <p><a name="an_2:5">2:5</a> Kristū atdzīvināja mūs, kas bijām miruši savos grēkos. Viņš savā žēlastībā jūs glāba.
 </p> 
 <p><a name="an_2:6">2:6</a> Un Viņš mūs Jēzū Kristū līdzuzmodināja un līdznovietoja debesīs.
 </p> 
 <p><a name="an_2:7">2:7</a> Lai labsirdībā nākošajos laikos parādītu mums savas žēlastības pārpilno bagātību Kristū Jēzū.
 </p> 
 <p><a name="an_2:8">2:8</a> Jo žēlastībā jūs esat pestīti ticībā, un tas nav no jums, tā ir Dieva dāvana;
 </p> 
 <p><a name="an_2:9">2:9</a> Ne darbu dēļ, lai neviens nelielītos.
 </p> 
 <p><a name="an_2:10">2:10</a> Jo mēs esam Viņa radība, Kristū Jēzū radīti labajiem darbiem, ko Dievs sagatavojis, lai mēs tanīs dzīvotu.
 </p> 
 <p><a name="an_2:11">2:11</a> Tāpēc pieminiet, ka jūs, kas agrāk bijāt pēc miesas pagāni, tā saucamie rokām miesīgi apgraizītie sauca par neapgraizītajiem,
 </p> 
 <p><a name="an_2:12">2:12</a> Jo jūs tanī laikā bijāt bez Kristus, šķirti no Izraēļa kopības, sveši apsolījumu derībai, bez cerības un bez Dieva šinī pasaulē.
 </p> 
 <p><a name="an_2:13">2:13</a> Bet Kristū Jēzū jūs, kas citkārt bijāt tālu, tagad, pateicoties Kristus asinīm, kļuvāt tuvi.
 </p> 
 <p><a name="an_2:14">2:14</a> Jo mūsu miers ir Viņš, kas abus savienoja vienā, un ar savu miesu iznīcināja ienaidnieku, kas kā starpsiena mūs šķīra.
 </p> 
 <p><a name="an_2:15">2:15</a> Viņš nodibināja mieru, atceldams likumu ar saviem priekšrakstiem un nosacījumiem, pārveidodams sevī divus vienā jaunā cilvēkā.
 </p> 
 <p><a name="an_2:16">2:16</a> Viņš caur krustu abus vienā miesā izlīdzināja ar Dievu, nonāvēdams ienaidu pats sevī.
 </p> 
 <p><a name="an_2:17">2:17</a> Un Viņš atnācis pasludināja mieru jums, kas bijāt tālu, un mieru tiem, kas tuvu.
 </p> 
 <p><a name="an_2:18">2:18</a> Jo caur Viņu mums abiem dota pieeja pie Tēva vienā Garā.
 </p> 
 <p><a name="an_2:19">2:19</a> Tātad jūs vairs neesat svešinieki un ienācēji, bet esat svēto līdzpilsoņi un Dieva saimes locekļi,
 </p> 
 <p><a name="an_2:20">2:20</a> Kas uzcelti uz apustuļu un praviešu pamata, bet galvenais stūrakmens ir Kristus Jēzus.
 </p> 
 <p><a name="an_2:21">2:21</a> Katra uz Viņa celtā celtne izaug par svētu templi Kungā.
 </p> 
 <p><a name="an_2:22">2:22</a> Viņā arī jūs Garā tiekat uzcelti par Dieva mājokli.
 </p> 
 <p><a name="an_3:1">3:1</a> Tāpēc es, Pāvils, priekš jums, pagāniem, esmu Jēzus Kristus gūsteknis.
 </p> 
 <p><a name="an_3:2">3:2</a> Jūs taču dzirdējāt par Dieva žēlastības piešķiršanu, kas man uzticēta jūsu labad.
 </p> 
 <p><a name="an_3:3">3:3</a> Jo, pateicoties atklāsmei, man ticis zināms noslēpums, kā jau agrāk īsumā rakstīju.
 </p> 
 <p><a name="an_3:4">3:4</a> To lasot, jūs varat saprast manu Kristus noslēpuma izpratni.
 </p> 
 <p><a name="an_3:5">3:5</a> Tā citām cilvēku bērnu paaudzēm netika sludināts, kā tas tagad ticis atklāts Garā Viņa svētajiem apustuļiem un praviešiem,
 </p> 
 <p><a name="an_3:6">3:6</a> Ka pagāni Kristū Jēzū ir Viņa apsolījuma līdzmantinieki un vienas miesas locekļi un līdzdalībnieki, pateicoties evaņģēlijam,
 </p> 
 <p><a name="an_3:7">3:7</a> Kura kalps es esmu kļuvis, saņemdams Dieva žēlastību, ko Viņš man devis sava spēka darbībā.
 </p> 
 <p><a name="an_3:8">3:8</a> Man, no visiem svētajiem vismazākajam, ir dota šī žēlastība pasludināt pagāniem neizdibināmo Kristus bagātību,
 </p> 
 <p><a name="an_3:9">3:9</a> Un apgaismot visus, kā izpildās noslēpums, kas no mūžiem bija apslēpts pie Dieva, kas visu radījis,
 </p> 
 <p><a name="an_3:10">3:10</a> Lai Dieva daudzveidīgā gudrība caur Baznīcu kļūtu zināma varām un spēkiem debesīs
 </p> 
 <p><a name="an_3:11">3:11</a> Saskaņā ar mūžīgo lēmumu, ko Viņš piepildīja mūsu Kungā Jēzū Kristū.
 </p> 
 <p><a name="an_3:12">3:12</a> Viņam mēs uzticamies un, ticēdami uz Viņu, paļāvībā tuvojamies Viņam.
 </p> 
 <p><a name="an_3:13">3:13</a> Tāpēc es lūdzu: nezaudējiet drosmi, kad es ciešu jūsu dēļ, jo tas ir jūsu gods.
 </p> 
 <p><a name="an_3:14">3:14</a> Tāpēc es krītu ceļos mūsu Kunga Jēzus Kristus Tēva priekšā,
 </p> 
 <p><a name="an_3:15">3:15</a> No kura katra tēvišķība debesīs un virs zemes dabū savu vārdu,
 </p> 
 <p><a name="an_3:16">3:16</a> Lai Viņš savas godības bagātībā savā Garā dotu stiprināties spēkā iekšējam cilvēkam,
 </p> 
 <p><a name="an_3:17">3:17</a> Lai jūsu sirdīs caur ticību mājotu Kristus, lai jūs būtu iesakņojušies un nostiprināti mīlestībā,
 </p> 
 <p><a name="an_3:18">3:18</a> Lai jūs līdz ar visiem svētajiem  spētu aptvert, kāds ir platums un garums, un augstums, un dziļums,
 </p> 
 <p><a name="an_3:19">3:19</a> Un pazītu Kristus mīlestību, kas pārspēj katru saprašanu, un tiktu piepildīti katrā Dieva pilnībā.
 </p> 
 <p><a name="an_3:20">3:20</a> Bet Viņam, kas ar savu spēku darbojas mūsos, kas spēj darīt visu daudz vairāk, nekā mēs lūdzam un saprotam,
 </p> 
 <p><a name="an_3:21">3:21</a> Lai gods Baznīcā un Kristū Jēzū paaudžu paaudzēs mūžīgi mūžos. Amen.
 </p> 
 <p><a name="an_4:1">4:1</a> Un tā es, Kunga gūsteknis, atgādinu jums, lai jūs dzīvotu tā aicinājuma cienīgi, kurā jūs esat aicināti,
 </p> 
 <p><a name="an_4:2">4:2</a> Visā pazemībā un lēnprātībā, un pacietībā viens otru mīlestībā paciezdami,
 </p> 
 <p><a name="an_4:3">4:3</a> Cenzdamies uzturēt gara vienību miera saitēm.
 </p> 
 <p><a name="an_4:4">4:4</a> Viena miesa un viens gars, kā arī vienai cerībai jūs savā aicinājumā esat aicināti.
 </p> 
 <p><a name="an_4:5">4:5</a> Viens Kungs, viena ticība, viena kristība,
 </p> 
 <p><a name="an_4:6">4:6</a> Viens Dievs un visu Tēvs, kas pār visiem un ar visiem un visos mūsos.
 </p> 
 <p><a name="an_4:7">4:7</a> Bet katram no mums ir dota žēlastība tādā mērā, kādu Kristus mums to dāvinājis.
 </p> 
 <p><a name="an_4:8">4:8</a> Tāpēc Viņš saka: Uziedams augšā un gūstā paņemdams gūstniecību, Viņš cilvēkiem izdalīja dāvanas.
 </p> 
 <p><a name="an_4:9">4:9</a> Bet uzgāja, vai tas nenozīmē to, ka Viņš pirmāk nonācis pasaules zemajās vietās?
 </p> 
 <p><a name="an_4:10">4:10</a> Bet Viņš, kas nonāca, ir tas pats, kas uzgāja pār visām debesīm, lai visu piepildītu.
 </p> 
 <p><a name="an_4:11">4:11</a> Un Viņš iecēla citus par apustuļiem, citus par praviešiem, citus par evaņģēlistiem, bet citus par ganiem un mācītājiem,
 </p> 
 <p><a name="an_4:12">4:12</a> Lai sagatavotu svētos kalpošanas darbam, Kristus miesas uzcelšanai,
 </p> 
 <p><a name="an_4:13">4:13</a> Kamēr mēs sasniegsim vienību ticībā un Dieva Dēla atzīšanā, vīra briedumu, Kristus mūža pilnības mēru,
 </p> 
 <p><a name="an_4:14">4:14</a> Lai tad vairs mēs nebūtu mazgadīgi bērni, kas, pateicoties cilvēku viltībai, viņu viltīgās rīcības piekrāpti, svaidās šurp un turp, padodamies katram mācības vējam,
 </p> 
 <p><a name="an_4:15">4:15</a> Bet, mīlestībā sekodami patiesībai, mēs visumā pieaugsim Viņā, kas ir galva, Kristus,
 </p> 
 <p><a name="an_4:16">4:16</a> No kura visa miesa, kas apvienota un savienota visādām palīgsaitēm, mīlestībā augs sevis izkopšanai saskaņā ar katra locekļa darbības mēru.
 </p> 
 <p><a name="an_4:17">4:17</a> Tāpēc es jums to saku un Kunga vārdā apliecinu, lai jūs vairs nedzīvotu tā, kā sava prāta tukšumā dzīvo pagāni.
 </p> 
 <p><a name="an_4:18">4:18</a> Tumsība aptumšojusi viņu prātu; nezināšana, kas viņos ir to cietsirdības dēļ, atsvešinājusi tos no Dieva dzīvības.
 </p> 
 <p><a name="an_4:19">4:19</a> Izmisumā tie nodevušies netiklībai, visādiem nekrietniem darbiem, mantkārībai.
 </p> 
 <p><a name="an_4:20">4:20</a> Bet tā jūs nemācījāties Kristu pazīt;
 </p> 
 <p><a name="an_4:21">4:21</a> Ja jūs par Viņu dzirdējāt un Viņā esat mācīti Jēzus patiesībā,
 </p> 
 <p><a name="an_4:22">4:22</a> Tad jums jāatmet agrākā dzīve un vecais cilvēks, kas, savu kārību pievilts, iet bojā.
 </p> 
 <p><a name="an_4:23">4:23</a> Bet atjaunojieties savā prātā un garā,
 </p> 
 <p><a name="an_4:24">4:24</a> Un ietērpieties jaunā cilvēkā, kas radīts pēc Dieva līdzības taisnībā un patiesības svētumā!
 </p> 
 <p><a name="an_4:25">4:25</a> Tāpēc atmetiet melus un katrs runājiet savam tuvākajam patiesību, jo mēs savstarpēji esam locekļi!
 </p> 
 <p><a name="an_4:26">4:26</a> Dusmojieties, bet negrēkojiet! Saule lai nenoriet pār jūsu dusmām!
 </p> 
 <p><a name="an_4:27">4:27</a> Nedodiet vietu ļaunajam garam!
 </p> 
 <p><a name="an_4:28">4:28</a> Kas zadzis, lai vairs nezog, bet labāk lai strādā, darīdams savām rokām kaut ko labu, lai būtu iespēja palīdzēt trūkumcietējiem.
 </p> 
 <p><a name="an_4:29">4:29</a> No jūsu mutes lai nenāk neviena ļauna runa, bet gan laba, kas stiprina ticībā un nes svētību klausītājiem!
 </p> 
 <p><a name="an_4:30">4:30</a> Un neapbēdiniet Dieva Svēto Garu, kurā jūs esat apzīmogoti atpestīšanas dienai!
 </p> 
 <p><a name="an_4:31">4:31</a> Katrs sarūgtinājums un dusmas, un bardzība, un kliegšana, un zaimi, un katrs ļaunums lai ir tālu no jums!
 </p> 
 <p><a name="an_4:32">4:32</a> Bet esiet viens pret otru laipni un žēlsirdīgi! Piedodiet cits citam, tāpat kā arī Dievs Kristū jums ir piedevis.
 </p> 
 <p><a name="an_5:1">5:1</a> Sekojiet Dievam kā mīļi bērni!
 </p> 
 <p><a name="an_5:2">5:2</a> Un dzīvojiet mīlestībā, kā arī Kristus mūs mīlējis un mūsu dēļ sevi atdevis Dievam par dāvanu un upuri jaukai smaržai.
 </p> 
 <p><a name="an_5:3">5:3</a> Bet netiklība un visāda veida nekrietnība vai mantkārība lai pat netiek pieminētas starp jums, kā tas pieklājas svētajiem!
 </p> 
 <p><a name="an_5:4">5:4</a> Arī bezkaunība, muļķīgas un tukšas runas, kas nepiedienas, bet vairāk pateicības.
 </p> 
 <p><a name="an_5:5">5:5</a> Jo tas jums jāzina un jāsaprot, ka nevienam izvirtulim vai nešķīstam, vai mantrausim, jo tā ir kalpošana elkiem, nav mantojuma Kristus un Dieva valstībā.
 </p> 
 <p><a name="an_5:6">5:6</a> Neviens lai jūs nepieviļ tukšiem vārdiem, jo to dēļ Dieva dusmas nāk pār netaisnības bērniem.
 </p> 
 <p><a name="an_5:7">5:7</a> Nekļūstiet par viņu līdzdalībniekiem!
 </p> 
 <p><a name="an_5:8">5:8</a> Jo reiz jūs bijāt tumsa, bet tagad gaisma Kungā. Dzīvojiet kā gaismas bērni!
 </p> 
 <p><a name="an_5:9">5:9</a> Gaismas augļi ir labums un taisnība, un patiesība.
 </p> 
 <p><a name="an_5:10">5:10</a> Pārbaudiet, kas Dievam patīk!
 </p> 
 <p><a name="an_5:11">5:11</a> Nepiedalieties neauglīgajos tumsības darbos, bet labāk nopeliet tos!
 </p> 
 <p><a name="an_5:12">5:12</a> Jo ko viņi slepenībā dara, par to pat kauns runāt.
 </p> 
 <p><a name="an_5:13">5:13</a> Visu, kas peļams, gaisma atklās, bet viss, kas gaismā celts, ir gaisma.
 </p> 
 <p><a name="an_5:14">5:14</a> Tāpēc tiek sacīts: Uzmosties, kas guli un celies augšām no miroņiem, un Kristus tevi apgaismos.
 </p> 
 <p><a name="an_5:15">5:15</a> Tāpēc, brāļi, pielūkojiet, ka jūs apdomīgi dzīvotu, - nevis kā negudri,
 </p> 
 <p><a name="an_5:16">5:16</a> Bet kā gudri! Izmantojiet laiku, jo šīs dienas ir ļaunas!
 </p> 
 <p><a name="an_5:17">5:17</a> Nekļūstiet neprātīgi, bet izprotiet Dieva gribu!
 </p> 
 <p><a name="an_5:18">5:18</a> Neapreibinieties ar vīnu, jo tanī slēpjas izvirtība, bet pildiet sevi ar Svēto Garu!
 </p> 
 <p><a name="an_5:19">5:19</a> Dziedādami un gavilēdami skandiniet savās sirdīs Kungam psalmus un slavas dziesmas, un garīgās dziesmas,
 </p> 
 <p><a name="an_5:20">5:20</a> Pateikdamies vienmēr par visu Dievam un Tēvam mūsu Kunga Jēzus Kristus vārdā!
 </p> 
 <p><a name="an_5:21">5:21</a> Kristus bijībā esiet viens otram padevīgi!
 </p> 
 <p><a name="an_5:22">5:22</a> Sievas lai ir paklausīgas saviem vīriem kā Kungam,
 </p> 
 <p><a name="an_5:23">5:23</a> Jo vīrs ir sievas galva, tāpat kā Kristus - Baznīcas galva, būdams savas miesas Pestītājs.
 </p> 
 <p><a name="an_5:24">5:24</a> Bet kā Baznīca Kristum, tā sievas visā padotas saviem vīriem.
 </p> 
 <p><a name="an_5:25">5:25</a> Vīri, mīliet savas sievas, tāpat kā arī Kristus mīlējis Baznīcu un sevi atdevis par viņu.
 </p> 
 <p><a name="an_5:26">5:26</a> Lai viņu darītu svētu, šķīstot to ūdens kristībā un dzīvības vārdiem.
 </p> 
 <p><a name="an_5:27">5:27</a> Sagatavodams sev krāšņu Baznīcu, kurai nav ne traipa, ne grumbas, ne cita kā tamlīdzīga, bet lai tā būtu svēta un bez vainas.
 </p> 
 <p><a name="an_5:28">5:28</a> Tā arī vīriem jāmīl savas sievas kā sava miesa. Kas savu sievu mīl, tas mīl pats sevi,
 </p> 
 <p><a name="an_5:29">5:29</a> Jo neviens vēl nekad nav ienīdis savu miesu, bet to kopj un saudzē tāpat kā Kristus - Baznīcu.
 </p> 
 <p><a name="an_5:30">5:30</a> Jo mēs esam Viņa miesas locekļi: no Viņa miesas un no Viņa kauliem.
 </p> 
 <p><a name="an_5:31">5:31</a> Tāpēc cilvēks atstās tēvu un savu māti un pievienosies savai sievai, un abi būs viena miesa.
 </p> 
 <p><a name="an_5:32">5:32</a> Šis noslēpums ir liels, bet es saku: Kristū un Baznīcā.
 </p> 
 <p><a name="an_5:33">5:33</a> Tiešām, arī katram no jums jāmīl sava sieva, tāpat kā mīl pats sevi, bet sieva lai jūt bijību pret savu vīru!
 </p> 
 <p><a name="an_6:1">6:1</a> Bērni, klausiet saviem vecākiem Kunga vārdā, jo tas ir taisnīgi!
 </p> 
 <p><a name="an_6:2">6:2</a> Godā savu tēvu un savu māti, tas ir pirmais bauslis ar apsolījumu:
 </p> 
 <p><a name="an_6:3">6:3</a> Lai tev klātos un tu ilgi dzīvotu virs zemes.
 </p> 
 <p><a name="an_6:4">6:4</a> Arī jūs, tēvi, nekaitiniet savus bērnus, bet audziniet viņus Kunga kārtībā un mācībā!
 </p> 
 <p><a name="an_6:5">6:5</a> Kalpi, savā sirds vienkāršībā paklausiet laicīgajiem kungiem bijībā un bailēs, tāpat kā Kristum!
 </p> 
 <p><a name="an_6:6">6:6</a> Nekalpojiet tikai acu priekšā, it kā cilvēkiem izpatikdami, bet kā Kristus kalpi, kas no sirds izpilda Dieva prātu!
 </p> 
 <p><a name="an_6:7">6:7</a> Kalpojiet labprātīgi tā, kā Kungam, bet ne cilvēkiem,
 </p> 
 <p><a name="an_6:8">6:8</a> Zinādami, ka izkviens, kas ko labu darījis, to saņems no Kunga, vai viņš būtu vergs, vai brīvais.
 </p> 
 <p><a name="an_6:9">6:9</a> Arī jūs, kungi, dariet to pašu viņiem! Atmetiet draudus, zinādami, ka viņu un jūsu Kungs ir debesīs, un Viņš neievēro personu stāvokli.
 </p> 
 <p><a name="an_6:10">6:10</a> Beidzot, brāļi, esiet stipri Kungā un viņa varenības spēkā!
 </p> 
 <p><a name="an_6:11">6:11</a> Tērpieties Dieva bruņās, lai jūs varētu pretī stāties velna viltībām!
 </p> 
 <p><a name="an_6:12">6:12</a> Jo ne pret miesu un asinīm mums jācīnās, bet pret valdībām un varām, šīs tumsības pasaules valdniekiem, pret ļaunajiem gariem zem debess.
 </p> 
 <p><a name="an_6:13">6:13</a> Tāpēc tveriet Dieva bruņas, lai jūs ļaunajā dienā spētu pretoties un pastāvēt visā pilnībā!
 </p> 
 <p><a name="an_6:14">6:14</a> Tātad stāviet, apjozuši savus gurnus patiesībā, tērpušies taisnības bruņās,
 </p> 
 <p><a name="an_6:15">6:15</a> Un kājas apāvuši miera evaņģēlija sludināšanai!
 </p> 
 <p><a name="an_6:16">6:16</a> Pie visa tā tveriet ticības vairogu, ar kuru jūs spēsiet apdzēst visas ļaunā ugunīgās bultas!
 </p> 
 <p><a name="an_6:17">6:17</a> Ņemiet arī pestīšanas bruņu cepuri un gara zobenu (tas ir, Dieva vārdu)
 </p> 
 <p><a name="an_6:18">6:18</a> Un garā lūdziet Dievu katrā laikā, visādi Viņu pielūdzot un piesaucot! Bez tam esiet modri un visā neatlaidībā aizlūdziet par visiem svētajiem,
 </p> 
 <p><a name="an_6:19">6:19</a> Arī par mani, lai man tiktu doti vārdi, kad atdarīsies mana mute, un es drošsirdīgi sludinātu evaņģēlija noslēpumu!
 </p> 
 <p><a name="an_6:20">6:20</a> Tā labad es pildu savu sūtību važās, lai tanī rastu drosmi tā runāt, kā man tas pienākas.
 </p> 
 <p><a name="an_6:21">6:21</a> Bet lai arī jūs zinātu, kā man klājas un ko es daru, tad par to visu jums pastāstīs Tihiks, mīļais brālis un uzticamais kalps Kungā.
 </p> 
 <p><a name="an_6:22">6:22</a> Es tāpēc sūtīju viņu pie jums, lai jums būtu ziņas par mūsu stāvokli un lai iepriecinātu jūsu sirdis.
 </p> 
 <p><a name="an_6:23">6:23</a> Miers lai ir brāļiem un mīlestība līdz ar ticību no Dieva Tēva un Kunga Jēzus Kristus!
 </p> 
 <p><a name="an_6:24">6:24</a> Žēlastība ar visiem, kas mīl mūsu Kungu Jēzu Viņa neiznīcībā. Amen.
 </p> 
 <p></p><hr>
 <center>
 <a href="phi.htm">Next: Philippians</a></center>
 </body>