<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="th1.htm">Previous</a> 
 <a href="ti1.htm">Next</a> 
 </center>
 <hr>
  <h3 align="center">Latvian Bible: 2 Thessalonians</h3> 
 <p><a name="an_1:1">1:1</a> Pāvils un Silvāns, un Timotejs tesalonīkiešu draudzei Dievā, mūsu Tēvā, un Kungā Jēzū Kristū:
 </p> 
 <p><a name="an_1:2">1:2</a> Žēlastība un miers jums no Dieva, mūsu Tēva, un Kunga Jēzus Kristus!
 </p> 
 <p><a name="an_1:3">1:3</a> Mums vienmēr jāpateicas Dievam par jums, brāļi, kā tas pienākas, jo jūsu ticība stipri pieaug un savstarpējā mīlestība ir liela katrā no jums.
 </p> 
 <p><a name="an_1:4">1:4</a> Tā ka mēs paši lepojamies ar jums citās Dieva draudzēs par jūsu pacietību un ticību visās jūsu vajāšanās un bēdās, ko jūs panesat
 </p> 
 <p><a name="an_1:5">1:5</a> Dieva taisnīgās tiesas pierādījumam, jo jūs būsiet Dieva valstības cienīgi, kuras dēļ ciešat.
 </p> 
 <p><a name="an_1:6">1:6</a> Jo tāda ir Dieva taisnība: atmaksāt ar apspiešanu tiem, kas jūs apspiež,
 </p> 
 <p><a name="an_1:7">1:7</a> Bet jums, apspiestajiem, dot mieru kopā ar mums tad, kad Kungs Jēzus no debesīm parādīsies ar savas varenības eņģeļiem
 </p> 
 <p><a name="an_1:8">1:8</a> Uguns liesmās, lai atmaksātu tiem, kas neatzina Dievu un kas nepaklausīja mūsu Kunga Jēzus Kristus evaņģēlijam.
 </p> 
 <p><a name="an_1:9">1:9</a> Tie sodam saņems mūžīgo pazušanu no Kunga vaiga un Viņa varenās godības.
 </p> 
 <p><a name="an_1:10">1:10</a> Tanī dienā Viņš nāks, lai tiktu pagodināts savos svētajos un lai visi ticīgie Viņu apbrīnotu, jo jūs ticējāt mūsu liecībai.
 </p> 
 <p><a name="an_1:11">1:11</a> Tāpēc mēs arī vienmēr aizlūdzam par jums, lai mūsu Dievs atzītu jūs sava aicinājuma cienīgus un lai piepildītu katru cenšanos pēc laba un ticības darbu spēkā,
 </p> 
 <p><a name="an_1:12">1:12</a> Lai mūsu Kunga Jēzus Kristus vārds tiktu pagodināts jūsos un jūs Viņā saskaņā ar mūsu Dieva un Kunga Jēzus Kristus žēlastību.
 </p> 
 <p><a name="an_2:1">2:1</a> Mēs, jūs, brāļi, lūdzam caur Kunga Jēzus Kristus atnākšanu un mūsu savienību ar Viņu,
 </p> 
 <p><a name="an_2:2">2:2</a> Lai jūs tik drīz nekļūtu nepastāvīgi savā pārliecībā un neļautu sevi iebaidīt ne garam, ne kādai mācībai, ne it kā mūsu sūtītai vēstulei, it kā Kunga diena jau būtu klāt.
 </p> 
 <p><a name="an_2:3">2:3</a> Lai neviens jūs nekādā veidā nepieviļ, jo vispirms jānāk atkrišanai un atklāti jāparādās grēka cilvēkam, pazušanas dēlam,
 </p> 
 <p><a name="an_2:4">2:4</a> Kas pretojas un sevi ceļ pārāku pār visu to, kas saucas Dievs un kas tiek pielūgts. Viņš pat ieņem vietu Dieva templī, dēvēdams sevi, it kā viņš būtu Dievs.
 </p> 
 <p><a name="an_2:5">2:5</a> Vai jūs neatminaties, ka es jums to sacīju, būdams vēl pie jums?
 </p> 
 <p><a name="an_2:6">2:6</a> Jūs zināt arī to, kas viņu tagad kavē, lai parādītos savā laikā.
 </p> 
 <p><a name="an_2:7">2:7</a> Negantības noslēpumi gan jau strādā, bet tas, kas to tagad kavē, kavēs tik ilgi, kamēr tas tiks nobīdīts malā.
 </p> 
 <p><a name="an_2:8">2:8</a> Un tad negantnieks parādīsies atklāti, bet Kungs Jēzus to nonāvēs ar savas mutes dvesmu un iznīcinās savas atnākšanas spožumā to,
 </p> 
 <p><a name="an_2:9">2:9</a> Kā atnākšana saskan ar sātana darbību visā spēkā un zīmēs, un viltus brīnumos.
 </p> 
 <p><a name="an_2:10">2:10</a> Tas ar visādām netaisnībām pieviļ tos, kas iet pazušanā, tāpēc ka viņi nepieņēma patiesības mīlestību, lai kļūtu pestīti.
 </p> 
 <p><a name="an_2:11">2:11</a> Tāpēc Dievs ļaus, lai pār viņiem nāk maldu vara, lai tie ticētu meliem,
 </p> 
 <p><a name="an_2:12">2:12</a> Lai tiesāti tiktu visi tie, kas neticēja patiesībai, bet piekrita netaisnībai.
 </p> 
 <p><a name="an_2:13">2:13</a> Bet mums vienmēr jāpateicas Dievam par jums, Dieva mīlētie brāļi, ka Dievs jūs pirmos, garu svētdarīdams, izvēlējis pestīšanai un patiesības ticībai.
 </p> 
 <p><a name="an_2:14">2:14</a> Šim mērķim, mums evaņģēliju sludinot, viņš aicināja, lai jūs iegūtu mūsu Kunga Jēzus Kristus godību.
 </p> 
 <p><a name="an_2:15">2:15</a> Tāpēc, brāļi, stāviet droši un pastāviet mācībā, kuru jūs mācījāties vai nu no mūsu runām, vai rakstiem.
 </p> 
 <p><a name="an_2:16">2:16</a> Bet mūsu Kungs Jēzus Kristus un mūsu Dievs un Tēvs, kas mūs mīlējis un savā žēlastībā devis mums mūžīgu iepriecinājumu un labu cerību,
 </p> 
 <p><a name="an_2:17">2:17</a> Lai pamudina un stiprina jūsu sirdis ikvienā labā darbā un vārdā!
 </p> 
 <p><a name="an_3:1">3:1</a> Beidzot, brāļi, lūdziet Dievu par mums, lai Dieva vārds izplatītos un tiktu pagodināts, tāpat kā pie jums,
 </p> 
 <p><a name="an_3:2">3:2</a> Un lai mēs tiktu pasargāti no nekrietnajiem un ļaunajiem cilvēkiem, jo ne jau visi ir ticīgi!
 </p> 
 <p><a name="an_3:3">3:3</a> Bet Dievs ir uzticams. Viņš mūs stiprinās un sargās no ļauna.
 </p> 
 <p><a name="an_3:4">3:4</a> Kungā mēs paļaujamies uz jums, ka jūs darāt un darīsiet to, ko mēs pavēlam.
 </p> 
 <p><a name="an_3:5">3:5</a> Bet Kungs lai vada jūsu sirdis uz Dieva mīlestību un Kristus pacietību!
 </p> 
 <p><a name="an_3:6">3:6</a> Mēs jums, brāļi, aizrādām mūsu Kunga Jēzus Kristus vārdā, lai jūs norobežotos no katra brāļa, kas nekārtīgi dzīvo un neievēro mācību, ko tie no mums saņēmuši.
 </p> 
 <p><a name="an_3:7">3:7</a> Jo jūs paši zināt, kā jums jāseko mums, jo mēs, būdami pie jums, nebijām nekārtīgi!
 </p> 
 <p><a name="an_3:8">3:8</a> Un neviena maizi par velti neēdām, bet dienām un naktīm pūlējāmies un strādājām savu darbu, lai nevienu no jums neapgrūtinātu,
 </p> 
 <p><a name="an_3:9">3:9</a> Ne tāpēc, ka mums nebūtu tiesības uz to, bet lai mēs rādītu jums priekšzīmi, kurai jums jāseko.
 </p> 
 <p><a name="an_3:10">3:10</a> Jo arī tad, kad bijām pie jums, mēs jums aizrādījām, ka, ja kāds negrib strādāt, tas lai neēd.
 </p> 
 <p><a name="an_3:11">3:11</a> Jo mēs dzirdējām, ka daži starp jums dzīvo nekārtīgi, neko nestrādā, bet nododas nedarbiem.
 </p> 
 <p><a name="an_3:12">3:12</a> Bet tiem, kas tādi ir, mēs Kunga Jēzus Kristus vārdā pavēlam un pamudinām tos, lai viņi, mierīgi strādādami, ēstu savu maizi.
 </p> 
 <p><a name="an_3:13">3:13</a> Bet jūs, brāļi, nepiekūstiet, labu darīdami.
 </p> 
 <p><a name="an_3:14">3:14</a> Ja kāds mūsu rakstītam vārdam neklausa, to ievērojiet un nesaejieties ar viņu, lai tas tiktu apkaunots.
 </p> 
 <p><a name="an_3:15">3:15</a> Tomēr neuzskatiet to par ienaidnieku, bet pamāciet kā brāli!
 </p> 
 <p><a name="an_3:16">3:16</a> Pats miera Kungs lai dod jums mieru vienmēr un visur! Kungs lai ir ar jums visiem!
 </p> 
 <p><a name="an_3:17">3:17</a> Sveiciens ar manu, Pāvila, roku! Tāda zīme ir katrā vēstulē; tā es rakstu.
 </p> 
 <p><a name="an_3:18">3:18</a> Mūsu Kunga Jēzus Kristus žēlastība lai ir ar jums visiem! Amen.
 </p> 
 <p></p><hr>
 <center>
 <a href="ti1.htm">Next: 1 Timothy</a></center>
 </body>