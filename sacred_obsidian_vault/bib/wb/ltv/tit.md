<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ti2.htm">Previous</a> 
 <a href="plm.htm">Next</a> 
 </center>
 <hr>
  <h3 align="center">Latvian Bible: Titus</h3> 
 <p><a name="an_1:1">1:1</a> Pāvils, Dieva kalps un Jēzus Kristus apustulis, Dieva izredzēto ticībai un patiesības atzīšanai, kas saskan ar dievbijību,
 </p> 
 <p><a name="an_1:2">1:2</a> Un cerībai uz mūžīgo dzīvošanu, ko pirms mūžīgiem laikiem apsolījis Dievs, kas nemelo;
 </p> 
 <p><a name="an_1:3">1:3</a> Viņš savā laikā atklāja savu vārdu sludināšanā, kas uzticēta man saskaņā ar mūsu Dieva Pestītāja pavēli,
 </p> 
 <p><a name="an_1:4">1:4</a> Titam, mīļajam dēlam ticības kopībā, žēlastība un miers no Dieva Tēva un mūsu Pestītāja Jēzus Kristus!
 </p> 
 <p><a name="an_1:5">1:5</a> Es tevi atstāju Krētā tāpēc, lai tu nokārtotu to, kas vēl trūkst, un ieceltu pilsētas prezbiterus tā, kā es tev pavēlēju.
 </p> 
 <p><a name="an_1:6">1:6</a> Ikvienam no tiem jābūt bez vainas, vienas sievas vīram, kam bērni ticīgi, nav palaidņi vai nepaklausīgi,
 </p> 
 <p><a name="an_1:7">1:7</a> Jo bīskapam kā Dieva namturim jābūt nevainojamam: ne lepnam, ne dusmīgam, ne dzērājam, ne kauslim, ne mantkārīgam,
 </p> 
 <p><a name="an_1:8">1:8</a> Bet viesmīlīgam, labvēlīgam, prātīgam, taisnīgam, svētam, atturīgam.
 </p> 
 <p><a name="an_1:9">1:9</a> Viņam jāturas pie uzticamās mācības vārda, lai spētu pamācīt veselīgajā mācībā un atspēkot tos, kas runā pretim.
 </p> 
 <p><a name="an_1:10">1:10</a> Jo daudzi ir nepaklausīgi, pļāpas un maldinātāji, visvairāk no apgraizītajiem.
 </p> 
 <p><a name="an_1:11">1:11</a> Viņi veselas ģimenes ieved apjukumā, negodīgas peļņas dēļ mācīdami, ko nevajag. Tie jāatspēko.
 </p> 
 <p><a name="an_1:12">1:12</a> Viens no viņiem, viņu pašu pravietis, sacīja: Krētieši vienmēr ir meļi, ļauni zvēri, slinki vēderi.
 </p> 
 <p><a name="an_1:13">1:13</a> Šī liecība ir pareiza. Tāpēc tu viņus stingri pārmāci, lai viņi kļūtu veseli ticībā,
 </p> 
 <p><a name="an_1:14">1:14</a> Lai neklausās jūdu pasakās un to cilvēku pavēlēs, kas tos novirza no patiesības!
 </p> 
 <p><a name="an_1:15">1:15</a> Tīrajiem viss ir tīrs, bet aptraipītajiem un neticīgajiem nekas nav tīrs, jo aptraipīts ir viņu prāts un sirdsapziņa. (Rom 14,20)
 </p> 
 <p><a name="an_1:16">1:16</a> Tie apgalvo, ka pazīstot Dievu, bet darbos to noliedz. Tie ir riebīgi un neticīgi, neder nevienam labam darbam.
 </p> 
 <p><a name="an_2:1">2:1</a> Bet tu sludini to, kas saskan ar veselīgo mācību:
 </p> 
 <p><a name="an_2:2">2:2</a> Vecākiem vīriešiem jābūt atturīgiem, cienīgiem, prātīgiem, veselīgiem ticībā, mīlestībā un pacietībā;
 </p> 
 <p><a name="an_2:3">2:3</a> Tāpat vecākām sievietēm jāizturas, kā svētām pieklājas, lai nenodotos ļaunām valodām, pārmērīgai vīna dzeršanai un lai māca labu:
 </p> 
 <p><a name="an_2:4">2:4</a> Lai pamāca jaunākās gudrībā, mīlēt savus vīrus un savus bērnus,
 </p> 
 <p><a name="an_2:5">2:5</a> Būt saprātīgām, tikumīgām, atturīgām, labām nama mātēm, laipnām, paklausīgām saviem vīriem, lai Dieva vārds netiktu zaimots.
 </p> 
 <p><a name="an_2:6">2:6</a> Tāpat jaunākos vīriešus pamudini, lai tie būtu godprātīgi!
 </p> 
 <p><a name="an_2:7">2:7</a> Pats visiem esi paraugs labos darbos, mācībā, nevainojamībā, nopietnībā!
 </p> 
 <p><a name="an_2:8">2:8</a> Taviem vārdiem jābūt patiesiem un nevainojamiem, lai pretinieks paliktu kaunā, nevarēdams neko ļaunu par mums pateikt.
 </p> 
 <p><a name="an_2:9">2:9</a> Kalpi lai paklausa saviem kungiem, visādi tiem labpatikdami, un lai nerunā pretim.
 </p> 
 <p><a name="an_2:10">2:10</a> Lai nedara zaudējumus, bet visā pierāda pilnīgu uzticību, lai viņi Dieva, mūsu Pestītāja, mācību visādi greznotu!
 </p> 
 <p><a name="an_2:11">2:11</a> Jo Dieva, mūsu Pestītāja žēlastība parādījusies visiem ļaudīm.
 </p> 
 <p><a name="an_2:12">2:12</a> Pamācīdama mūs, lai mēs, atsacīdamies no bezdievības un pasaulīgajām kārībām, apdomīgi un taisnīgi, un dievbijīgi dzīvotu šinī pasaulē,
 </p> 
 <p><a name="an_2:13">2:13</a> Gaidīdami svētīgo cerību un lielā Dieva un mūsu Pestītāja Jēzus Kristus godības atnākšanu.
 </p> 
 <p><a name="an_2:14">2:14</a> Viņš pats sevi atdeva par mums, lai atpestītu mūs no katras netaisnības un šķīstītu mūs sev par pieņemamu tautu, centīgu labos darbos.
 </p> 
 <p><a name="an_2:15">2:15</a> To pamāci un pamudini, un norāj visā stingrībā, lai neviens tevi nenicinātu!
 </p> 
 <p><a name="an_3:1">3:1</a> Atgādini viņiem, lai tie būtu padevīgi valdniekiem un varām, lai izpilda pavēles un būtu gatavi katram labam darbam.
 </p> 
 <p><a name="an_3:2">3:2</a> Lai nevienu nepulgotu, nebūtu strīdīgi, bet gan piekāpīgi un visiem ļaudīm parādītu laipnību.
 </p> 
 <p><a name="an_3:3">3:3</a> Jo arī mēs kādreiz bijām neapdomīgi, neticīgi, maldījāmies, kalpojām dažādām kārībām un priekiem, dzīvojām ļaunprātībā un skaudībā, paši nīstami, cits citu nīdām.
 </p> 
 <p><a name="an_3:4">3:4</a> Bet kad parādījās Dieva, mūsu Pestītāja, labsirdība un cilvēkmīlestība,
 </p> 
 <p><a name="an_3:5">3:5</a> Tad Viņš mūs izglāba ne mūsu taisnīgo darbu dēļ, kurus padarījām, bet savas žēlsirdības dēļ, caur atdzimšanu ūdenī un atjaunošanos Svētajā Garā,
 </p> 
 <p><a name="an_3:6">3:6</a> Ko Viņš bagātīgi izlēja pār mums caur mūsu Pestītāju Jēzu Kristu,
 </p> 
 <p><a name="an_3:7">3:7</a> Lai, attaisnoti Viņa žēlastībā, mēs kļūtu cerētās mūžīgās dzīves mantinieki.
 </p> 
 <p><a name="an_3:8">3:8</a> Šis ir patiess vārds; un es gribu, ka tu to apstiprinātu, lai tie, kas uz Dievu tic, censtos darīt labus darbus. Tas cilvēkiem ir labi un derīgi.
 </p> 
 <p><a name="an_3:9">3:9</a> Bet izvairies no neprātīgajiem strīdiem un cilts jautājumiem, un ķildām, un bauslības kariem, jo tie ir nederīgi un tukši.
 </p> 
 <p><a name="an_3:10">3:10</a> Vienreiz un otrreiz pamācījis, izvairies arī no cilvēka, kas piekrīt maldu mācībām,
 </p> 
 <p><a name="an_3:11">3:11</a> Jo tu zini, ka tāds ir atkritējs un grēko. Tas pazudina pats sevi.
 </p> 
 <p><a name="an_3:12">3:12</a> Kad aizsūtīšu pie tevis Artemu vai Tihiku, tad steidzies atnākt pie manis Nikopolē, jo tur nolēmu pārziemot.
 </p> 
 <p><a name="an_3:13">3:13</a> Likuma pratēju Zēnasu un Apollu izsūti iepriekš un rūpējies, lai viņiem nekā netrūktu!
 </p> 
 <p><a name="an_3:14">3:14</a> Lai nepaliktu bezauglīgi, arī mūsu ļaudīm jāmācās palīdzēt ar labiem darbiem tur, kur tas nepieciešams.
 </p> 
 <p><a name="an_3:15">3:15</a> Tevi sveicina visi, kas pie manis. Sveicini tos, kas ticībā mūs mīl! Dieva žēlastība lai ir ar jums visiem! Amen.
 </p> 
 <p></p><hr>
 <center>
 <a href="plm.htm">Next: Philemon</a></center>
 </body>