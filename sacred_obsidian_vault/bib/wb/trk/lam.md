<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jer.htm">Previous</a> 
 <a href="eze.htm">Next</a> 
 </center>
 <hr>
  <h3 align="center">Turkish Bible: Lamentations</h3> 
 <p><a name="an_1:1">1:1</a> O kent ki, insan doluydu,<br>Nasıl da tek başına kaldı şimdi!<br>Büyüktü uluslar arasında,<br>Dul kadına döndü!<br>Soyluydu iller arasında,<br>Angarya altına düştü!</p> 
 <p><a name="an_1:2">1:2</a> Geceleyin acı acı ağlıyor,<br>Yanaklarında gözyaşı;<br>Avutan tek kişi bile yok<br>Bunca oynaşı arasında.<br>Dostları ona hainlik etti,<br>Düşman oldu.</p> 
 <p><a name="an_1:3">1:3</a> Yahuda acı çekip ağır kölelik ettikten sonra<br>Sürgün edildi,<br>Ulusların arasında oturuyor,<br>Ama rahat bulamıyor.<br>O sıkıntıdayken ardına düşenler ona yetişti.</p> 
 <p><a name="an_1:4">1:4</a> Siyona giden yollar yas tutuyor,<br>Çünkü bayramlara gelen yok.<br>Bütün kapıları ıssız, kâhinleri inliyor,<br>Erden kızları sıkıntıda, kendisi de acı çekiyor.</p> 
 <p><a name="an_1:5">1:5</a> Hasımları başa geçti, düşmanları rahat içinde.<br>Çok isyan ettiği için RAB ona acı çektiriyor,<br>Yavruları hasımlarının gözü önünde sürgüne gitti.</p> 
 <p><a name="an_1:6">1:6</a> Siyon kızının bütün güzelliği uçtu,<br>Önderleri otlak bulamayan geyiklere döndü,<br>Dermanları kesildi<br>Kendilerini kovalayanların önünde.</p> 
 <p><a name="an_1:7">1:7</a> Yeruşalim sıkıntı içinde başıboş dolaşırken<br>Eski günlerdeki varlığını anımsıyor.<br>Halkı hasmının eline düşüp de<br>Yardımına koşan çıkmayınca,<br>Hasımları haline bakıp<br>Yıkılışına güldüler.</p> 
 <p><a name="an_1:8">1:8</a> Yeruşalim büyük günah işledi,<br>Bu yüzden kirlendi.<br>Ona saygı duyanların hepsi<br>Şimdi onu hor görüyor,<br>Çünkü onu çıplak gördüler.<br>O da inleyip öbür yana dönüyor.</p> 
 <p><a name="an_1:9">1:9</a> Kirliliği eteklerindeydi,<br>Sonunu düşünmedi;<br>Bu yüzden düşüşü korkunç oldu,<br>Avutanı yok.<br>‹‹Ya RAB, düşkün halimi gör,<br>Çünkü düşmanım kazandı!››</p> 
 <p><a name="an_1:10">1:10</a> Değerli her şeyine düşman el uzattı.<br>Tapınağına başka ulusların girdiğini gördü,<br>Topluluğuna girmesini yasakladığın uluslar.</p> 
 <p><a name="an_1:11">1:11</a> Halkı inleyip ekmek arıyor,<br>Yeniden güçlerine kavuşmak için<br>Değerli neleri varsa ekmekle değiştiler;<br>‹‹Bak da gör, ya RAB, ne kadar sefil oldum.››</p> 
 <p><a name="an_1:12">1:12</a> ‹‹Ey sizler, yoldan geçenler,<br>Sizin için önemi yok mu bunun?<br>Bakın da görün, başıma gelen dert gibisi var mı?<br>Öyle bir dert ki, RAB öfkesinin alevlendiği gün<br>Başıma yağdırdı onu. başınıza da gelmesin.››</p> 
 <p><a name="an_1:13">1:13</a> Ateş saldı yukarıdan,<br>Kemiklerimin içine işledi ateş;<br>Ağ serdi ayaklarıma,<br>Geri çevirdi beni;<br>Mahvetti, baygın kaldım bütün gün.</p> 
 <p><a name="an_1:14">1:14</a> İsyanlarım boyunduruğa döndü,<br>RABbin eliyle birbirine tutturulup<br>Boynuma geçirildi, gücüm tükendi.<br>Rab karşı duramadığım<br>İnsanların eline verdi beni.</p> 
 <p><a name="an_1:15">1:15</a> Hiçe saydı beni savunan yiğitleri,<br>Gençlerimi kırıp geçirmek için çağrı yaptı ordulara,<br>Rab erden Yahuda kızını<br>Üzüm sıkma çukurunda çiğnedi adeta.</p> 
 <p><a name="an_1:16">1:16</a> ‹‹Ağlıyorum bunlara,<br>Gözlerimden yaşlar boşanıyor;<br>Çünkü beni avutan,<br>Canımı tazeleyen benden uzak.<br>Çocuklarım şaşkına döndü,<br>Çünkü düşmanım üstün çıktı.››</p> 
 <p><a name="an_1:17">1:17</a> Siyon ellerini açmış,<br>Ama onu avutan yok.<br>RAB Yakup soyuna karşı buyruk verdi,<br>Komşuları ona hasım olsun, dedi.<br>Yeruşalim aralarında paçavraya döndü.</p> 
 <p><a name="an_1:18">1:18</a> ‹‹RAB haklıdır, çünkü buyruğuna karşı geldim.<br>Şimdi dinleyin, ey halklar, çektiğim acıyı görün;<br>Erden kızlarım, gençlerim sürgüne gitti.</p> 
 <p><a name="an_1:19">1:19</a> Oynaşlarımı çağırdım,<br>Ama aldattılar beni.<br>Yeniden güçlerine kavuşmak için yiyecek ararken<br>Kâhinlerimle önderlerim kentte can verdi.</p> 
 <p><a name="an_1:20">1:20</a> Gör, ya RAB, ne sıkıntılar çektiğimi,<br>İçim kanıyor, yüreğim buruk,<br>Çünkü çok asilik ettim;<br>Dışarıda kılıç beni çocuklarımdan ayırmakta,<br>İçerdeyse ölüm kol gezmekte.</p> 
 <p><a name="an_1:21">1:21</a> İnlediğimi duydular,<br>Beni avutan olmadı.<br>Bütün düşmanlarım başıma gelen felaketi duydu,<br>Sen yaptın diye sevinçten coştular.<br>İlan ettiğin günü getir,<br>Onlar da benim gibi olsunlar.</p> 
 <p><a name="an_1:22">1:22</a> Yaptıkları her kötülüğü anımsa,<br>İsyanlarımdan ötürü bana ne yaptınsa onlara da yap;<br>Çünkü sürekli inliyor, baygınlık geçiriyorum.››</p> 
 <p><a name="an_2:1">2:1</a> Rab öfkelenince Siyon kızını nasıl bulutla kapladı!<br>İsrailin görkemini gökten yere fırlattı,<br>Öfkelendiği gün ayağının taburesini anımsamadı.</p> 
 <p><a name="an_2:2">2:2</a> Yakup soyunun yaşadığı her yeri acımadan yuttu,<br>Yahuda kızının surlu kentlerini gazabıyla yıktı,<br>Yerle bir etti onları,<br>Krallığını ve önderlerini alçalttı.</p> 
 <p><a name="an_2:3">2:3</a> Kızgın öfkesiyle İsrailin gücünü kökünden kesti,<br>Düşmanın önünde sağ elini onların üstünden çekti,<br>Çevresini yiyip bitiren alevli ateş gibi Yakup soyunu yaktı.</p> 
 <p><a name="an_2:4">2:4</a> Düşman gibi yayını gerdi,<br>Hasım gibi sağ elini kaldırdı,<br>Göz zevkini okşayan herkesi öldürdü,<br>Gazabını Siyon kızının çadırı üstüne ateş gibi döktü.</p> 
 <p><a name="an_2:5">2:5</a> Rab adeta bir düşman olup İsraili yuttu,<br>Bütün saraylarını yutup surlu kentlerini yıktı,<br>Yahuda kızının feryadını, figanını arşa çıkardı.</p> 
 <p><a name="an_2:6">2:6</a> Bahçe çardağını söker gibi kendi çardağını söküp attı,<br>Buluşma yerini yok etti,<br>RAB Siyonda bayram ve Şabat günlerini unutturdu,<br>Şiddetli öfkesi yüzünden kralı da kâhini de reddetti.</p> 
 <p><a name="an_2:7">2:7</a> Rab sunağını attı,<br>Tapınağını terk etti;<br>Siyon saraylarını çeviren surları düşman eline bıraktı.<br>Bayram gününde olduğu gibi,<br>Düşman RABbin Tapınağında sevinç çığlıkları attı.</p> 
 <p><a name="an_2:8">2:8</a> RAB Siyon kızının surlarını yıkmaya karar verdi,<br>İpi gerdi ve yıkmaktan el çekmedi,<br>İç ve dış surlara yas tutturdu,<br>İkisinin de gücü tükendi.</p> 
 <p><a name="an_2:9">2:9</a> Siyonun kapıları yere battı,<br>RAB kapı sürgülerini kırıp yok etti,<br>Kralıyla önderleri başka ulusların arasında kaldı,<br>Kutsal Yasa uygulanmaz oldu,<br>Peygamberlerine RABden görüm gelmiyor artık.</p> 
 <p><a name="an_2:10">2:10</a> Siyon kızının ileri gelenleri suskun, yere oturmuş,<br>Başlarına toprak saçıp çul kuşanmışlar,<br>Yeruşalimin erden kızları yere eğmiş başlarını.</p> 
 <p><a name="an_2:11">2:11</a> Gözlerim tükenmekte ağlamaktan,<br>İçim kanıyor;<br>Halkımın yıkımından<br>Yüreğim sızlıyor,<br>Çünkü kent meydanlarında çocuklarla bebekler bayılmakta.</p> 
 <p><a name="an_2:12">2:12</a> Kent meydanlarında yaralılar gibi bayılıp<br>Can çekişirken annelerinin bağrında,<br>‹‹Ekmekle şarap nerede?›› diye soruyorlar annelerine.</p> 
 <p><a name="an_2:13">2:13</a> Senin için ne diyeyim?<br>Ey Yeruşalim kızı, seni neye benzeteyim?<br>Ey Siyonun erden kızı, sana neyi örnek göstereyim de<br>Seni avutayım?<br>Sendeki gedik deniz kadar büyük,<br>Kim sana şifa verebilir?</p> 
 <p><a name="an_2:14">2:14</a> Peygamberlerin senin için boş ve anlamsız görümler gördüler.<br>Suçunu ortaya çıkarsalardı, eski gönencine kavuşabilirdin;<br>Oysa seni ayartacak boş görümler gördüler.</p> 
 <p><a name="an_2:15">2:15</a> Yoldan geçen herkes el çırparak seninle alay ediyor,<br>Yeruşalim kızına baş sallayıp ıslık çalarak,<br>‹‹Bütün dünyanın sevinci, güzellik simgesi dedikleri kent bu mu?›› diyorlar.</p> 
 <p><a name="an_2:16">2:16</a> Düşmanlarının hepsi seninle alay etti,<br>Islık çalıp diş gıcırdatarak,<br>‹‹Onu yuttuk›› diyorlar,<br>‹‹İşte beklediğimiz gün, sonunda gördük onu.››</p> 
 <p><a name="an_2:17">2:17</a> RAB düşündüğünü yaptı,<br>Geçmişte söylediği sözü yerine getirdi,<br>Yıktı, acımadı,<br>Düşmanı senin haline sevindirdi,<br>Hasımlarını güçlü kıldı. boynuzunu yükseltti››.</p> 
 <p><a name="an_2:18">2:18</a> Halk Rabbe yürekten feryat ediyor.<br>Ey Siyon kızının surları,<br>Gece gündüz gözyaşın sel gibi aksın!<br>Dinlenme, gözüne uyku girmesin!</p> 
 <p><a name="an_2:19">2:19</a> Kalk, gece her nöbet başında haykır,<br>Rabbin huzurunda yüreğini su gibi dök!<br>Her sokak başında açlıktan bayılan çocuklarının başı için Ona ellerini aç.</p> 
 <p><a name="an_2:20">2:20</a> ‹‹Bak, ya RAB, gör! Kime böyle yaptın?<br>Kadınlar çocuklarını, sevgili yavrularını mı yesin?<br>Kâhinle peygamber Rabbin Tapınağında mı öldürülsün?</p> 
 <p><a name="an_2:21">2:21</a> Gençler, yaşlılar sokaklarda, yerlerde yatıyor,<br>Kılıçtan geçirildi erden kızlarımla gençlerim,<br>Öfkelendiğin gün öldürdün onları, acımadan boğazladın.</p> 
 <p><a name="an_2:22">2:22</a> Bir bayram günü davet eder gibi<br>Beni dehşete düşürenleri davet ettin her yandan.<br>RAB'bin öfkelendiği gün kaçıp kurtulan,<br>Sağ kalan olmadı.<br>Sevgiyle büyüttüğüm çocuklarımı<br>Düşmanım yok etti.››</p> 
 <p><a name="an_3:1">3:1</a> RABbin gazap değneği altında acı çeken adam benim.</p> 
 <p><a name="an_3:2">3:2</a> Beni güttü,<br>Işıkta değil karanlıkta yürüttü.</p> 
 <p><a name="an_3:3">3:3</a> Evet, dönüp dönüp bütün gün bana elini kaldırıyor.</p> 
 <p><a name="an_3:4">3:4</a> Etimi, derimi yıprattı, kemiklerimi kırdı.</p> 
 <p><a name="an_3:5">3:5</a> Beni kuşattı,<br>Acı ve zahmetle sardı çevremi.</p> 
 <p><a name="an_3:6">3:6</a> Çoktan ölmüş ölüler gibi<br>Beni karanlıkta yaşattı.</p> 
 <p><a name="an_3:7">3:7</a> Çevreme duvar çekti, dışarı çıkamıyorum,<br>Zincirimi ağırlaştırdı.</p> 
 <p><a name="an_3:8">3:8</a> Feryat edip yardım isteyince de<br>Duama set çekiyor.</p> 
 <p><a name="an_3:9">3:9</a> Yontma taşlarla yollarımı kesti,<br>Dolaştırdı yollarımı.</p> 
 <p><a name="an_3:10">3:10</a> Benim için O pusuya yatmış bir ayı,<br>Gizlenmiş bir aslandır.</p> 
 <p><a name="an_3:11">3:11</a> Yollarımı saptırdı, paraladı,<br>Mahvetti beni.</p> 
 <p><a name="an_3:12">3:12</a> Yayını gerdi, okunu savurmak için<br>Beni nişangah olarak dikti.</p> 
 <p><a name="an_3:13">3:13</a> Oklarını böbreklerime sapladı.</p> 
 <p><a name="an_3:14">3:14</a> Halkımın önünde gülünç düştüm,<br>Gün boyu alay konusu oldum türkülerine.</p> 
 <p><a name="an_3:15">3:15</a> Beni acıya doyurdu,<br>Bana doyasıya pelinsuyu içirdi.</p> 
 <p><a name="an_3:16">3:16</a> Dişlerimi çakıl taşlarıyla kırdı,<br>Kül içinde diz çöktürdü bana.</p> 
 <p><a name="an_3:17">3:17</a> Esenlik yüzü görmedi canım,<br>Mutluluğu unuttum.</p> 
 <p><a name="an_3:18">3:18</a> Bu yüzden diyorum ki,<br>‹‹Dermanım tükendi,<br>RABden umudum kesildi.››</p> 
 <p><a name="an_3:19">3:19</a> Acımı, başıboşluğumu,<br>Pelinotuyla ödü anımsa!</p> 
 <p><a name="an_3:20">3:20</a> Hâlâ onları düşünmekte<br>Ve sıkılmaktayım.</p> 
 <p><a name="an_3:21">3:21</a> Ama şunu anımsadıkça umutlanıyorum:</p> 
 <p><a name="an_3:22">3:22</a> RABbin sevgisi hiç tükenmez,<br>Merhameti asla son bulmaz; sayesinde yok olmadık.››</p> 
 <p><a name="an_3:23">3:23</a> Her sabah tazelenir onlar,<br>Sadakatin büyüktür.</p> 
 <p><a name="an_3:24">3:24</a> ‹‹Benim payıma düşen RABdir›› diyor canım,<br>‹‹Bu yüzden Ona umut bağlıyorum.››</p> 
 <p><a name="an_3:25">3:25</a> RAB kendisini bekleyenler,<br>Onu arayan canlar için iyidir.</p> 
 <p><a name="an_3:26">3:26</a> RABbin kurtarışını sessizce beklemek iyidir.</p> 
 <p><a name="an_3:27">3:27</a> İnsan için boyunduruğu gençken taşımak iyidir.</p> 
 <p><a name="an_3:28">3:28</a> RAB insana boyunduruk takınca,<br>İnsan tek başına oturup susmalı;</p> 
 <p><a name="an_3:29">3:29</a> Umudunu kesmeden yere kapanmalı,</p> 
 <p><a name="an_3:30">3:30</a> Kendisine vurana yanağını dönüp<br>Utanca doymalı;</p> 
 <p><a name="an_3:31">3:31</a> Çünkü Rab kimseyi sonsuza dek geri çevirmez.</p> 
 <p><a name="an_3:32">3:32</a> Dert verse de,<br>Büyük sevgisinden ötürü yine merhamet eder;</p> 
 <p><a name="an_3:33">3:33</a> Çünkü isteyerek acı çektirmez,<br>İnsanları üzmez.</p> 
 <p><a name="an_3:34">3:34</a> Ülkedeki bütün tutsakları ayak altında ezmeyi,</p> 
 <p><a name="an_3:35">3:35</a> Yüceler Yücesinin huzurunda insan hakkını saptırmayı,</p> 
 <p><a name="an_3:36">3:36</a> Davasında insana haksızlık etmeyi<br>Rab doğru görmez.</p> 
 <p><a name="an_3:37">3:37</a> Rab buyurmadıkça kim bir şey söyler de yerine gelir?</p> 
 <p><a name="an_3:38">3:38</a> İyilikler gibi felaketler de Yüceler Yücesinin ağzından çıkmıyor mu?</p> 
 <p><a name="an_3:39">3:39</a> İnsan, yaşayan insan<br>Niçin günahlarının cezasından yakınır?</p> 
 <p><a name="an_3:40">3:40</a> Davranışlarımızı sınayıp gözden geçirelim,<br>Yine RABbe dönelim.</p> 
 <p><a name="an_3:41">3:41</a> Ellerimizin yanısıra yüreklerimizi de göklerdeki Tanrıya açalım:</p> 
 <p><a name="an_3:42">3:42</a> ‹‹Biz karşı çıkıp başkaldırdık,<br>Sen bağışlamadın.</p> 
 <p><a name="an_3:43">3:43</a> Öfkeyle örtünüp bizi kovaladın,<br>Acımadan öldürdün.</p> 
 <p><a name="an_3:44">3:44</a> Dualar sana erişmesin diye<br>Bulutları örtündün.</p> 
 <p><a name="an_3:45">3:45</a> Uluslar arasında bizi pisliğe, süprüntüye çevirdin.</p> 
 <p><a name="an_3:46">3:46</a> Düşmanlarımızın hepsi bizimle alay etti.</p> 
 <p><a name="an_3:47">3:47</a> Dehşet ve çukur, kırgın ve yıkım çıktı önümüze.››</p> 
 <p><a name="an_3:48">3:48</a> Kırılan halkım yüzünden<br>Gözlerimden sel gibi yaşlar akıyor.</p> 
 <p><a name="an_3:49">3:49</a> Durup dinmeden yaş boşanıyor gözümden,</p> 
 <p><a name="an_3:50">3:50</a> RAB göklerden bakıp görünceye dek.</p> 
 <p><a name="an_3:51">3:51</a> Kentimdeki kızların halini gördükçe<br>Yüreğim sızlıyor.</p> 
 <p><a name="an_3:52">3:52</a> Boş yere bana düşman olanlar bir kuş gibi avladılar beni.</p> 
 <p><a name="an_3:53">3:53</a> Beni sarnıca atıp öldürmek istediler,<br>Üzerime taş attılar.</p> 
 <p><a name="an_3:54">3:54</a> Sular başımdan aştı, ‹‹Tükendim›› dedim.</p> 
 <p><a name="an_3:55">3:55</a> Sarnıcın dibinden seni adınla çağırdım, ya RAB;</p> 
 <p><a name="an_3:56">3:56</a> Sesimi, ‹‹Ahıma, çağrıma kulağını kapama!›› dediğimi duydun.</p> 
 <p><a name="an_3:57">3:57</a> Seni çağırınca yaklaşıp, ‹‹Korkma!›› dedin.</p> 
 <p><a name="an_3:58">3:58</a> Davamı sen savundun, ya Rab,<br>Canımı kurtardın.</p> 
 <p><a name="an_3:59">3:59</a> Bana yapılan haksızlığı gördün, ya RAB,<br>Davamı sen gör.</p> 
 <p><a name="an_3:60">3:60</a> Benden nasıl öç aldıklarını,<br>Bana nasıl dolap çevirdiklerini gördün.</p> 
 <p><a name="an_3:61">3:61</a> Aşağılamalarını, ya RAB,<br>Çevirdikleri bütün dolapları,<br>Bana saldıranların dediklerini,<br>Gün boyu söylendiklerini duydun.</p> 
 <p><a name="an_3:63">3:63</a> Oturup kalkışlarına bak,<br>Alay konusu oldum türkülerine.</p> 
 <p><a name="an_3:64">3:64</a> Yaptıklarının karşılığını ver, ya RAB.</p> 
 <p><a name="an_3:65">3:65</a> İnat etmelerini sağla,<br>Lanetin üzerlerinden eksilmesin.</p> 
 <p><a name="an_3:66">3:66</a> Göklerinin altından öfkeyle kovala, yok et onları, ya RAB.</p> 
 <p><a name="an_4:1">4:1</a> Altın nasıl donuklaştı,<br>Saf altın nasıl değişti!<br>Kutsal taşlar sokak başlarına dağılmış.</p> 
 <p><a name="an_4:2">4:2</a> Değerleri saf altınla ölçülen Siyon çocukları<br>Nasıl çömlekçi işi, toprak testi yerine sayılır oldu!</p> 
 <p><a name="an_4:3">4:3</a> Çakallar bile meme verip yavrularını emzirir,<br>Ama halkım çöldeki devekuşları kadar acımasız oldu.</p> 
 <p><a name="an_4:4">4:4</a> Susuzluktan emzikteki bebeklerin dili damağına yapışıyor,<br>Çocuklar ekmek istiyor, veren yok.</p> 
 <p><a name="an_4:5">4:5</a> Onlar ki, yemeğin en iyisini yerlerdi,<br>Sokaklarda perişan oldular;<br>Onlar ki, al giysiler içinde büyüdüler,<br>Çöp yığınlarını kapışır oldular.</p> 
 <p><a name="an_4:6">4:6</a> Halkımın suçu el değmeden, bir anda yıkılan<br>Sodomun günahından daha büyüktür.</p> 
 <p><a name="an_4:7">4:7</a> Beyleri kardan temiz, sütten aktılar,<br>Bedence mercandan kızıl, laciverttaşı kadar biçimliydiler.</p> 
 <p><a name="an_4:8">4:8</a> Şimdiyse görünüşleri kömürden kara,<br>Sokaklarda tanınmaz oldular.<br>Bir deri bir kemiğe döndüler, odun gibi kurudular.</p> 
 <p><a name="an_4:9">4:9</a> Kılıçla öldürülenler kıtlıktan ölenlerden mutludur,<br>Çünkü kıtlıktan ölenler tarla ürününün yokluğundan yıpranarak erimekteler.</p> 
 <p><a name="an_4:10">4:10</a> Merhametli kadınlar çocuklarını elleriyle pişirdiler,<br>Halkım kırılırken yiyecek oldu bu kendilerine.</p> 
 <p><a name="an_4:11">4:11</a> RAB öfkesini boşalttı, kızgın öfkesini döktü,<br>Temellerini yiyip bitiren ateşi Siyonun içinde tutuşturdu.</p> 
 <p><a name="an_4:12">4:12</a> Dünyadaki kralların ve insanların hiçbiri<br>Yeruşalim kapılarından hasımların, düşmanların gireceğine inanmazdı.</p> 
 <p><a name="an_4:13">4:13</a> Peygamberlerinin günahı, kâhinlerinin suçu yüzündendi bu,<br>Çünkü onlar kentin ortasında doğruların kanını döktüler.</p> 
 <p><a name="an_4:14">4:14</a> Sokaklarda körler gibi dolaşıyorlar,<br>Kanla kirlendikleri için kimse giysilerine dokunamıyor.</p> 
 <p><a name="an_4:15">4:15</a> ‹‹Çekilin! Kirliler!›› diye bağırdılar onlara,<br>‹‹Çekilin! Çekilin! Dokunmayın!››<br>Kaçıp başıboş dolaştıklarında,<br>Öteki uluslar, ‹‹Artık burada kalmasınlar›› dediler.</p> 
 <p><a name="an_4:16">4:16</a> RAB kendisi dağıttı onları,<br>Artık yüzlerine bakmayacak.<br>Kâhinleri saymadılar, yaşlılara acımadılar.</p> 
 <p><a name="an_4:17">4:17</a> Boş yere yardım beklemekten gözlerimizin feri sönüyor,<br>Gözetleme kulesinde bizi kurtaramayacak bir ulusu bekledikçe bekledik.</p> 
 <p><a name="an_4:18">4:18</a> İzlerimizi sürüyorlar,<br>Sokaklarımızda gezemez olduk.<br>Sonumuz yaklaştı, günlerimiz tükendi,<br>Çünkü sonumuz geldi.</p> 
 <p><a name="an_4:19">4:19</a> Bizi kovalayanlar gökteki kartallardan çevikti,<br>Dağların üstünde kovaladılar bizi,<br>Çölde bize pusu kurdular.</p> 
 <p><a name="an_4:20">4:20</a> Yaşam soluğumuz,<br>RABbin meshettiği kral onların çukurunda yakalandı;<br>Hani onun için, ‹‹Ulusların arasında onun gölgesinde yaşayacağız›› dediğimiz.</p> 
 <p><a name="an_4:21">4:21</a> Ûs ülkesinde yaşayan Edom kızı, sevin, coş,<br>Ancak kâse sana da gelecek, sarhoş olup soyunacaksın.</p> 
 <p><a name="an_4:22">4:22</a> Ey Siyon kızı, suçunun cezası sona erdi,<br>RAB bir daha seni sürgüne göndermeyecek.<br>Ama, ey Edom kızı, suçun yüzünden seni cezalandırıp günahlarını ortaya çıkaracak.</p> 
 <p><a name="an_5:1">5:1</a> Anımsa, ya RAB, başımıza geleni,<br>Bak da utancımızı gör.</p> 
 <p><a name="an_5:2">5:2</a> Mülkümüz yabancılara geçti,<br>Evlerimiz ellere.</p> 
 <p><a name="an_5:3">5:3</a> Öksüz kaldık, babasız,<br>Annelerimiz dul kadınlara döndü.</p> 
 <p><a name="an_5:4">5:4</a> Suyumuzu parayla içtik,<br>Odunumuzu parayla almak zorunda kaldık.</p> 
 <p><a name="an_5:5">5:5</a> Bizi kovalayanlar ensemizde,<br>Yorgun düştük, rahatımız yok.</p> 
 <p><a name="an_5:6">5:6</a> Ekmek için<br>Mısıra, Asura el açtık.</p> 
 <p><a name="an_5:7">5:7</a> Atalarımız günah işledi,<br>Ama artık onlar yok;<br>Suçlarının cezasını biz yüklendik.</p> 
 <p><a name="an_5:8">5:8</a> Köleler üstümüzde saltanat sürüyor,<br>Bizi ellerinden kurtaracak kimse yok.</p> 
 <p><a name="an_5:9">5:9</a> Çöldeki kılıçlı haydutlar yüzünden<br>Ekmeğimizi canımız pahasına kazanıyoruz.</p> 
 <p><a name="an_5:10">5:10</a> Kıtlığın yakıcı sıcağından<br>Derimiz fırın gibi kızardı.</p> 
 <p><a name="an_5:11">5:11</a> Siyonda kadınların,<br>Yahuda kentlerinde erden kızların ırzına geçtiler.</p> 
 <p><a name="an_5:12">5:12</a> Önderler ellerinden asıldı,<br>Yaşlılar saygı görmedi.</p> 
 <p><a name="an_5:13">5:13</a> Değirmen taşını gençler çevirdi,<br>Çocuklar odun yükü altında tökezledi.</p> 
 <p><a name="an_5:14">5:14</a> Yaşlılar kent kapısında oturmaz oldu,<br>Gençler saz çalmaz oldu.</p> 
 <p><a name="an_5:15">5:15</a> Yüreğimizin sevinci durdu,<br>Oyunumuz yasa döndü.</p> 
 <p><a name="an_5:16">5:16</a> Taç düştü başımızdan,<br>Vay başımıza!<br>Çünkü günah işledik.</p> 
 <p><a name="an_5:17">5:17</a> Bu yüzden yüreğimiz baygın,<br>Bunlardan ötürü gözlerimiz karardı.</p> 
 <p><a name="an_5:18">5:18</a> Viran olan Siyon Dağının üstünde<br>Çakallar geziyor!</p> 
 <p><a name="an_5:19">5:19</a> Ama sen, sonsuza dek tahtında oturursun, ya RAB,<br>Egemenliğin kuşaklar boyu sürer.</p> 
 <p><a name="an_5:20">5:20</a> Niçin bizi hep unutuyorsun,<br>Neden bizi uzun süre terk ediyorsun?</p> 
 <p><a name="an_5:21">5:21</a> Bizi kendine döndür, ya RAB, döneriz,<br>Eski günlerimizi geri ver.</p> 
 <p><a name="an_5:22">5:22</a> Bizi büsbütün attıysan,<br>Bize çok öfkelenmiş olmalısın.</p> 
 <p></p><hr>
 <center>
 <a href="eze.htm">Next: Ezekiel</a></center>
 </body>