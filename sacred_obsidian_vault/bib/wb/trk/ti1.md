<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="th2.htm">Previous</a> 
 <a href="ti2.htm">Next</a> 
 </center>
 <hr>
  <h3 align="center">Turkish Bible: 1 Timothy</h3> 
 <p><a name="an_1:1">1:1</a> Kurtarıcımız Tanrının ve umudumuz Mesih İsanın buyruğuyla Mesih İsanın elçisi atanan ben Pavlustan imanda öz oğlum Timoteosa selam! Baba Tanrıdan ve Rabbimiz Mesih İsadan sana lütuf, merhamet ve esenlik olsun.</p> 
 <p><a name="an_1:3">1:3</a> Makedonyaya giderken sana rica ettiğim gibi, Efeste kal ve bazı kişilerin farklı öğretiler yaymamasını, masallarla ve sonu gelmeyen soyağaçlarıyla uğraşmamasını öğütle. Bu şeyler, imana dayanan tanrısal düzene hizmet etmekten çok, tartışmalara yol açar.</p> 
 <p><a name="an_1:5">1:5</a> Bu buyruğun amacı, pak yürekten, temiz vicdandan, içten imandan doğan sevgiyi uyandırmaktır.</p> 
 <p><a name="an_1:6">1:6</a> Bazı kişiler bunlardan saparak boş konuşmalara daldılar.</p> 
 <p><a name="an_1:7">1:7</a> Kutsal Yasa öğretmeni olmak istiyorlar, ama ne söyledikleri sözleri ne de iddialı oldukları konuları anlıyorlar.</p> 
 <p><a name="an_1:8">1:8</a> Yasayı özüne uygun biçimde kullanan için Yasanın iyi olduğunu biliyoruz.</p> 
 <p><a name="an_1:9">1:9</a> Çünkü biliyoruz ki, Yasa doğrular için değil, yasa tanımayanlarla asiler, tanrısızlarla günahkârlar, kutsallıktan yoksunlarla kutsala karşı saygısız olanlar, anne ya da babasını öldürenler, katiller, fuhuş yapanlar, oğlancılar, köle tüccarları, yalancılar, yalan yere ant içenler ve sağlam öğretiye karşıt olan başka ne varsa onlar için konmuştur.</p> 
 <p><a name="an_1:11">1:11</a> Mübarek Tanrının bana emanet edilen yüce Müjdesine göre bu böyledir.</p> 
 <p><a name="an_1:12">1:12</a> Beni güçlendiren Rabbimiz Mesih İsaya şükrederim. Çünkü beni güvenilir sayarak hizmetine aldı.</p> 
 <p><a name="an_1:13">1:13</a> Bir zamanlar Ona küfreden, zalim ve küstah biri olduğum halde bana merhamet edildi. Çünkü ne yaptıysam bilgisizlikten ve imansızlıktan yaptım.</p> 
 <p><a name="an_1:14">1:14</a> Ama Rabbimizin lütfu, imanla ve Mesih İsada olan sevgiyle birlikte bol bol üzerime döküldü.</p> 
 <p><a name="an_1:15">1:15</a> ‹‹Mesih İsa günahkârları kurtarmak için dünyaya geldi›› sözü, güvenilir ve her bakımdan kabule layık bir sözdür. Günahkârların en kötüsü benim.</p> 
 <p><a name="an_1:16">1:16</a> Ama Mesih İsa, kendisine iman edip sonsuz yaşama kavuşacak olanlara örnek olayım diye sınırsız sabrını öncelikle bende sergilemek için bana merhamet etti.</p> 
 <p><a name="an_1:17">1:17</a> Onur ve yücelik sonsuzlara dek bütün çağların Kralı, ölümsüz ve görünmez tek Tanrının olsun! Amin.</p> 
 <p><a name="an_1:18">1:18</a> Oğlum Timoteos, senin hakkında önceden söylenen peygamberlik sözleri uyarınca, bu buyruğu sana emanet ediyorum. Öyle ki, bu sözlere dayanarak iyi savaşı sürdüresin.</p> 
 <p><a name="an_1:19">1:19</a> İmana ve temiz vicdana sarıl. Bazıları temiz vicdanı bir yana iterek iman konusunda battılar.</p> 
 <p><a name="an_1:20">1:20</a> Himeneos ve İskender bunlardandır. Küfür etmemeyi öğrensinler diye onları Şeytan'a teslim ettim.</p> 
 <p><a name="an_2:1">2:1</a> Her şeyden önce şunu öğütlerim: Tanrı yoluna tam bir bağlılık ve ağırbaşlılık içinde sakin ve huzurlu bir yaşam sürelim diye, krallarla bütün üst yöneticiler dahil, bütün insanlar için dilekler, dualar, yakarışlar ve şükürler sunulsun.</p> 
 <p><a name="an_2:3">2:3</a> Böyle yapmak iyidir ve Kurtarıcımız Tanrıyı hoşnut eder.</p> 
 <p><a name="an_2:4">2:4</a> O bütün insanların kurtulup gerçeğin bilincine erişmesini ister.</p> 
 <p><a name="an_2:5">2:5</a> Çünkü tek Tanrı ve Tanrıyla insanlar arasında tek aracı vardır. O da insan olan ve kendisini herkes için fidye olarak sunmuş bulunan Mesih İsadır. Uygun zamanda verilen tanıklık budur.</p> 
 <p><a name="an_2:7">2:7</a> Ben bunun habercisi ve elçisi atandım -gerçeği söylüyorum, yalan söylemiyorum- uluslara imanı ve gerçeği öğretmeye atandım.</p> 
 <p><a name="an_2:8">2:8</a> Buna göre, erkeklerin öfkelenip çekişmeden, her yerde pak eller yükselterek dua etmelerini isterim.</p> 
 <p><a name="an_2:9">2:9</a> Kadınların da saç örgüleriyle, altınlarla, incilerle ya da pahalı giysilerle değil, sade giyimle, edepli ve ölçülü tutumla, Tanrı yolunda yürüdüklerini ileri süren kadınlara yaraşır biçimde, iyi işlerle süslenmelerini isterim.</p> 
 <p><a name="an_2:11">2:11</a> Kadın sükûnet ve tam bir uysallık içinde öğrensin.</p> 
 <p><a name="an_2:12">2:12</a> Kadının öğretmesine, erkeğe egemen olmasına izin vermiyorum; sakin olsun.</p> 
 <p><a name="an_2:13">2:13</a> Çünkü önce Adem, sonra Havva yaratıldı; aldatılan da Adem değildi, kadın aldatılıp suç işledi.</p> 
 <p><a name="an_2:15">2:15</a> Ama doğum yapıp kurtulacaktır; yeter ki, sağduyuyla iman, sevgi ve kutsallıkta yaşasın.</p> 
 <p><a name="an_3:1">3:1</a> İşte güvenilir söz: Bir kimse gözetmen olmayı gönülden istiyorsa, iyi bir görev arzu etmiş olur.</p> 
 <p><a name="an_3:2">3:2</a> Ancak gözetmen ayıplanacak bir yanı olmayan, tek karılı, ölçülü, sağduyulu, saygın, konuksever, öğretmeye yetenekli biri olmalı.</p> 
 <p><a name="an_3:3">3:3</a> Şarap düşkünü, zorba olmamalı; uysal, kavgadan ve para sevgisinden uzak olmalı.</p> 
 <p><a name="an_3:4">3:4</a> Evini iyi yönetmeli, çocuklarına söz dinletmeli, her yönden saygılı olmalarını sağlamalı.</p> 
 <p><a name="an_3:5">3:5</a> Kendi evini yönetmesini bilmeyen, Tanrının topluluğunu nasıl kayırabilir?</p> 
 <p><a name="an_3:6">3:6</a> Gözetmen yeni iman etmiş biri olmamalı. Yoksa gurura kapılıp İblisin uğradığı yargıya uğrayabilir.</p> 
 <p><a name="an_3:7">3:7</a> Topluluğun dışındakiler tarafından da iyi bir insan olarak tanınmalıdır. Öyle ki, ayıplanacak duruma ve İblisin tuzağına düşmesin.</p> 
 <p><a name="an_3:8">3:8</a> Aynı şekilde kilise görevlileri, özü sözü ayrı, şarap tutkunu, haksız kazanç peşinde koşan kişiler değil, ağırbaşlı kişiler olmalı.</p> 
 <p><a name="an_3:9">3:9</a> Temiz vicdanla imanın sırrına sarılmalıdırlar.</p> 
 <p><a name="an_3:10">3:10</a> Bunlar da önce denensin; eleştirilecek bir yönleri yoksa görev alsınlar.</p> 
 <p><a name="an_3:11">3:11</a> Aynı şekilde kadınlar ağırbaşlı olmalı; iftiracı değil, ama ölçülü ve her bakımdan güvenilir olmalı.</p> 
 <p><a name="an_3:12">3:12</a> Görevliler tek karılı, çocuklarını ve evlerini iyi yöneten kişiler olsun.</p> 
 <p><a name="an_3:13">3:13</a> Görevlerini iyi yapanlar, kendileri için iyi bir yer edinir, Mesih İsaya imanda büyük cesaret kazanırlar.</p> 
 <p><a name="an_3:14">3:14</a> Yakında yanına gelmeyi umuyorum. Ama gecikirsem, gerçeğin direği ve dayanağı olan Tanrının ev halkı arasında, yani yaşayan Tanrının topluluğunda nasıl davranmak gerektiğini bilesin diye sana bunları yazıyorum.</p> 
 <p><a name="an_3:16">3:16</a> Kuşkusuz Tanrı yolunun sırrı büyüktür.  O, bedende göründü,  Ruh'ça doğrulandı,  Meleklerce görüldü,  Uluslara tanıtıldı,  Dünyada O'na iman edildi,  Yücelik içinde yukarı alındı.</p> 
 <p><a name="an_4:1">4:1</a> Ruh açıkça diyor ki, son zamanlarda bazıları yalancıların ikiyüzlülüğü nedeniyle aldatıcı ruhlara ve cinlerin öğretilerine kulak vererek imandan dönecek. Vicdanları adeta kızgın bir demirle dağlanmış bu yalancılar evlenmeyi yasaklayacak, iman edip gerçeği bilenlerin şükranla yemesi için Tanrının yarattığı yiyeceklerden çekinmek gerektiğini buyuracaklar.</p> 
 <p><a name="an_4:4">4:4</a> Oysa Tanrının yarattığı her şey iyidir, hiçbir şey reddedilmemeli; yeter ki, şükranla kabul edilsin.</p> 
 <p><a name="an_4:5">4:5</a> Çünkü her şey Tanrının sözüyle ve duayla kutsal kılınır.</p> 
 <p><a name="an_4:6">4:6</a> Bunları kardeşlere öğütlersen, imanın ve izlediğin iyi öğretinin sözleriyle beslenmiş olarak Mesih İsanın iyi bir görevlisi olursun.</p> 
 <p><a name="an_4:7">4:7</a> Kutsallıktan yoksun kocakarı masallarını reddet. Kendini Tanrı yolunda eğit.</p> 
 <p><a name="an_4:8">4:8</a> Bedeni eğitmenin biraz yararı var; ama şimdiki ve gelecek yaşamın vaadini içeren Tanrı yolunda yürümek her yönden yararlıdır.</p> 
 <p><a name="an_4:9">4:9</a> Bu güvenilir ve her bakımdan kabule layık bir sözdür.</p> 
 <p><a name="an_4:10">4:10</a> Bunun için emek veriyor, mücadele ediyoruz. Çünkü umudumuzu bütün insanların, özellikle iman edenlerin Kurtarıcısı olan diri Tanrıya bağladık.</p> 
 <p><a name="an_4:11">4:11</a> Bunları buyur ve öğret.</p> 
 <p><a name="an_4:12">4:12</a> Gençsin diye kimse seni küçümsemesin. Konuşmada, davranışta, sevgide, imanda, paklıkta imanlılara örnek ol.</p> 
 <p><a name="an_4:13">4:13</a> Ben yanına gelinceye dek kendini topluluğa Kutsal Yazıları okumaya, öğüt vermeye, öğretmeye ada.</p> 
 <p><a name="an_4:14">4:14</a> Peygamberlik sözüyle, ihtiyarlar kurulunun ellerini senin üzerine koymasıyla sana verilen ve hâlâ sende olan ruhsal armağanı ihmal etme.</p> 
 <p><a name="an_4:15">4:15</a> Bu konuların üzerinde dur, kendini bunlara ver ki, ilerlediğini herkes görsün.</p> 
 <p><a name="an_4:16">4:16</a> Kendine ve öğretine dikkat et, bu yolda yürümeye devam et. Çünkü bunu yapmakla hem kendini hem seni dinleyenleri kurtaracaksın.</p> 
 <p><a name="an_5:1">5:1</a> Yaşlı adama çıkışma, babanmış gibi yol göster. Genç erkeklere kardeşinmiş gibi, yaşlı kadınlara annenmiş gibi, genç kadınlara tam bir yürek temizliğiyle kızkardeşinmiş gibi yol göster.</p> 
 <p><a name="an_5:3">5:3</a> Gerçekten kimsesiz dul kadınlara saygı göster.</p> 
 <p><a name="an_5:4">5:4</a> Ama dul kadının çocukları ya da torunları varsa, bunlar öncelikle kendi ev halkına yardım ederek Tanrı yolunda yürümeyi ve büyüklerine iyilik borcunu ödemeyi öğrensinler. Çünkü bu Tanrıyı hoşnut eder.</p> 
 <p><a name="an_5:5">5:5</a> Gerçekten kimsesiz, yalnız kalmış dul kadın umudunu Tanrıya bağlamıştır; gece gündüz Ona dilekte bulunmaya ve dua etmeye devam eder.</p> 
 <p><a name="an_5:6">5:6</a> Kendini zevke veren dul kadınsa daha yaşarken ölmüştür.</p> 
 <p><a name="an_5:7">5:7</a> Ayıplanacak duruma düşmemeleri için onları bu konularda uyar.</p> 
 <p><a name="an_5:8">5:8</a> Kendi yakınlarına, özellikle de ev halkına bakmayan kişi imanı inkâr etmiş, imansızdan beter olmuştur.</p> 
 <p><a name="an_5:9">5:9</a> Yaptığı iyiliklerle tanınmış, tek erkekle evlenmiş, en az altmış yaşında olan dul kadın, eğer çocuk büyütmüş, konuk ağırlamış, kutsalların ayaklarını yıkamış, sıkıntıda olanlara yardım etmiş, kendini her tür iyi işe adamışsa, adı dullar listesine yazılsın.</p> 
 <p><a name="an_5:11">5:11</a> Daha genç dulları listeye alma. Çünkü bedensel arzuları Mesihe bağlılıklarına baskın çıkınca evlenmek isterler.</p> 
 <p><a name="an_5:12">5:12</a> Böylece verdikleri ilk sözü çiğneyerek hüküm giyerler.</p> 
 <p><a name="an_5:13">5:13</a> Aynı zamanda ev ev gezerek tembelliğe alışırlar. Yalnız tembelliğe alışmakla kalmazlar, üzerlerine düşmeyen sözler söyleyerek başkalarının işine karışan boşboğazlar olurlar.</p> 
 <p><a name="an_5:14">5:14</a> Bu nedenle, daha genç dulların evlenmelerini, çocuk yapmalarını, evlerini yönetmelerini, düşmana hiçbir iftira fırsatı vermemelerini isterim.</p> 
 <p><a name="an_5:15">5:15</a> Kimisi zaten sapmış, Şeytanın ardına düşmüştür.</p> 
 <p><a name="an_5:16">5:16</a> İmanlı bir kadının dul yakınları varsa onlara yardım etsin. İnanlılar topluluğu yük altına girmesin ki, gerçekten kimsesiz olan dullara yardım edebilsin.</p> 
 <p><a name="an_5:17">5:17</a> Topluluğu iyi yöneten ihtiyarlar, özellikle Tanrı sözünü duyurup öğretmeye emek verenler iki kat saygıya layık görülsün.</p> 
 <p><a name="an_5:18">5:18</a> Çünkü Kutsal Yazıda şöyle deniyor: ‹‹Harman döven öküzün ağzını bağlama›› ve ‹‹İşçi ücretini hak eder.››</p> 
 <p><a name="an_5:19">5:19</a> İki ya da üç tanık olmadıkça, bir ihtiyara yöneltilen suçlamayı kabul etme.</p> 
 <p><a name="an_5:20">5:20</a> Günah işleyenleri herkesin önünde azarla ki, öbürleri de korksun.</p> 
 <p><a name="an_5:21">5:21</a> Bu söylediklerimi yan tutmadan, kimseyi kayırmadan yerine getirmen için seni Tanrının, Mesih İsanın ve seçilmiş meleklerin önünde uyarıyorum.</p> 
 <p><a name="an_5:22">5:22</a> Birinin üzerine ellerini koymakta aceleci davranma, başkalarının günahlarına ortak olma. Kendini temiz tut.</p> 
 <p><a name="an_5:23">5:23</a> Artık yalnız su içmekten vazgeç; miden ve sık sık baş gösteren rahatsızlıkların için biraz da şarap iç.</p> 
 <p><a name="an_5:24">5:24</a> Bazı kişilerin günahları bellidir, kendilerinden önce yargı kürsüsüne ulaşır. Bazılarının günahlarıysa sonradan ortaya çıkar.</p> 
 <p><a name="an_5:25">5:25</a> Bunun gibi, iyi işler de bellidir; belli olmayanlar bile gizli kalamaz.</p> 
 <p><a name="an_6:1">6:1</a> Kölelik boyunduruğu altında olanların hepsi kendi efendilerini tam bir saygıya layık görsünler ki, Tanrının adı ve öğretisi kötülenmesin.</p> 
 <p><a name="an_6:2">6:2</a> Efendileri iman etmiş olanlarsa, nasıl olsa kardeşiz deyip efendilerine saygısızlık etmesinler. Tersine, daha iyi hizmet etsinler. Çünkü bu iyi hizmetten yararlananlar, sevdikleri imanlılardır. Bu ilkeleri öğret ve öğütle.</p> 
 <p><a name="an_6:3">6:3</a> Eğer biri farklı öğretiler yayar, doğru sözleri, yani Rabbimiz İsa Mesihin sözlerini ve Tanrı yoluna dayanan öğretiyi onaylamazsa, kendini beğenmiş, bilgisiz bir kişidir. Böyle biri tartışmaları ve kelime kavgalarını hastalık derecesinde sever. Bu şeyler kıskançlığa, çekişmeye, iftiraya, kötü kuşkulara, düşünceleri yozlaşmış ve gerçeği yitirmiş kişilerin durmadan sürtüşmesine yol açar. Onlar Tanrı yolunu kazanç yolu sanıyorlar.</p> 
 <p><a name="an_6:6">6:6</a> Oysa eldekiyle yetinerek Tanrı yolunda yürümek büyük kazançtır.</p> 
 <p><a name="an_6:7">6:7</a> Çünkü dünyaya ne bir şey getirdik, ne de ondan bir şey götürebiliriz.</p> 
 <p><a name="an_6:8">6:8</a> Yiyeceğimiz, giyeceğimiz varsa bunlarla yetiniriz.</p> 
 <p><a name="an_6:9">6:9</a> Zengin olmak isteyenler ayartılıp tuzağa düşerler, insanı çöküşe ve yıkıma götüren birçok saçma ve zararlı arzulara kapılırlar.</p> 
 <p><a name="an_6:10">6:10</a> Çünkü her türlü kötülüğün bir kökü de para sevgisidir. Kimileri zengin olma hevesiyle imandan saptılar, kendi kendilerine çok acı çektirdiler.</p> 
 <p><a name="an_6:11">6:11</a> Ama sen, ey Tanrı adamı, bu şeylerden kaç! Doğruluğun, Tanrı yolunun, imanın, sevginin, sabrın, uysallığın ardından koş.</p> 
 <p><a name="an_6:12">6:12</a> İman uğrunda yüce mücadeleyi sürdür. Sonsuz yaşama sımsıkı sarıl. Bunun için çağrıldın ve birçok tanık önünde yüce inancı açıkça benimsedin.</p> 
 <p><a name="an_6:13">6:13</a> Her şeye yaşam veren Tanrının ve Pontius Pilatus önünde yüce inanca tanıklık etmiş olan Mesih İsanın huzurunda sana buyuruyorum: Rabbimiz İsa Mesihin gelişine dek Tanrı buyruğunu lekesiz ve kusursuz olarak koru.</p> 
 <p><a name="an_6:15">6:15</a> Mübarek ve tek Hükümdar, kralların Kralı, rablerin Rabbi, ölümsüzlüğün tek sahibi, yaklaşılmaz ışıkta yaşayan, hiçbir insanın görmediği ve göremeyeceği Tanrı, Mesihi belirlenen zamanda ortaya çıkaracaktır. Onur ve kudret sonsuza dek Onun olsun! Amin.</p> 
 <p><a name="an_6:17">6:17</a> Şimdiki çağda zengin olanlara gururlanmamalarını, gelip geçici zenginliğe umut bağlamamalarını buyur. Zevk almamız için bize her şeyi bol bol veren Tanrıya umut bağlasınlar.</p> 
 <p><a name="an_6:18">6:18</a> İyilik yapmalarını, iyilikten yana zengin, eliaçık ve paylaşmaya istekli olmalarını buyur.</p> 
 <p><a name="an_6:19">6:19</a> Böylelikle gerçek yaşama kavuşmak üzere gelecek için kendilerine sağlam temel olacak bir hazine biriktirmiş olurlar.</p> 
 <p><a name="an_6:20">6:20</a> Ey Timoteos, sana emanet edileni koru! Kutsallıktan yoksun, boş sözlerden, yalan yere ‹‹bilgi›› denen düşüncelerin çelişkilerinden sakın.</p> 
 <p><a name="an_6:21">6:21</a> Kimileri bu sözde bilgiye sahip olduklarını ileri sürerek imandan saptılar. Tanrı'nın lütfu sizlerle birlikte olsun.</p> 
 <p></p><hr>
 <center>
 <a href="ti2.htm">Next: 2 Timothy</a></center>
 </body>