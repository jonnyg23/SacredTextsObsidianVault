<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="zep.htm">Previous</a> 
 <a href="zac.htm">Next</a> 
 </center>
 <hr>
  <h3 align="center">Italian Bible: Haggai</h3> 
 <p><a name="an_1:1">1:1</a> Il secondo anno del re Dario, il sesto mese, il primo giorno del mese, la parola dell’Eterno fu rivolta, per mezzo del profeta Aggeo, a Zorobabele, figliuolo di Scealtiel, governatore di Giuda, e a Giosuè, figliuolo di Jehotsadak, sommo sacerdote, in questi termini:</p> 
 <p><a name="an_1:2">1:2</a> "Così parla l’Eterno degli eserciti: Questo popolo dice: Il tempo non è giunto, il tempo in cui la casa dell’Eterno dev’essere riedificata".</p> 
 <p><a name="an_1:3">1:3</a> Perciò la parola dell’Eterno fu rivolta loro per mezzo del profeta Aggeo, in questi termini:</p> 
 <p><a name="an_1:4">1:4</a> "E’ egli il tempo per voi stessi d’abitare le vostre case ben rivestite di legno mentre questa casa giace in rovina?</p> 
 <p><a name="an_1:5">1:5</a> Or dunque così parla l’Eterno degli eserciti: Ponete ben mente alle vostre vie!</p> 
 <p><a name="an_1:6">1:6</a> Voi avete seminato molto, e avete raccolto poco; voi mangiate, ma non fino ad esser sazi; bevete, ma non fino a soddisfare la sete; vi vestite, ma non v’è chi si riscaldi; chi guadagna un salario mette il suo salario in una borsa forata.</p> 
 <p><a name="an_1:7">1:7</a> Così parla l’Eterno degli eserciti: Ponete ben mente alle vostre vie!</p> 
 <p><a name="an_1:8">1:8</a> Salite nella contrada montuosa, recate del legname, e costruite la casa; e io mi compiacerò d’essa, e sarò glorificato, dice l’Eterno.</p> 
 <p><a name="an_1:9">1:9</a> Voi v’aspettate molto, ed ecco v’è poco; e quando l’avete portato in casa, io ci ho soffiato sopra. Perché? dice l’Eterno degli eserciti. A motivo della mia casa che giace in rovina, mentre ognun di voi si dà premura per la propria casa.</p> 
 <p><a name="an_1:10">1:10</a> Perciò il cielo, sopra di voi, è rimasto chiuso, sì che non c’è stata rugiada, e la terra ha ritenuto il suo prodotto.</p> 
 <p><a name="an_1:11">1:11</a> Ed io ho chiamato la siccità sul paese, sui monti, sul grano, sul vino, sull’olio, su tutto ciò che il suolo produce, sugli uomini, sul bestiame, e su tutto il lavoro delle mani".</p> 
 <p><a name="an_1:12">1:12</a> E Zorobabele, figliuolo di Scealtiel, e Giosuè, figliuolo di Jehotsadak, il sommo sacerdote, e tutto il rimanente del popolo, diedero ascolto alla voce dell’Eterno, del loro Dio, e alle parole del profeta Aggeo, secondo il messaggio che l’Eterno, il loro Dio, gli aveva affidato; e il popolo temette l’Eterno.</p> 
 <p><a name="an_1:13">1:13</a> E Aggeo, messaggero dell’Eterno, disse al popolo, in virtù della missione avuta dall’Eterno: "Io son con voi, dice l’Eterno".</p> 
 <p><a name="an_1:14">1:14</a> E l’Eterno destò lo spirito di Zorobabele, figliuolo di Scealtiel, governatore di Giuda, e lo spirito di Giosuè, figliuolo di Jehotsadak, sommo sacerdote, e lo spirito di tutto il resto del popolo; ed essi vennero e misero mano all’opera nella casa dell’Eterno degli eserciti, il loro Dio,</p> 
 <p><a name="an_1:15">1:15</a> il ventiquattresimo giorno del mese, il sesto mese, il secondo anno del re Dario.</p> 
 <p><a name="an_2:1">2:1</a> Il settimo mese, il ventunesimo giorno del mese, la parola dell’Eterno fu rivelata per mezzo del profeta Aggeo, in questi termini:</p> 
 <p><a name="an_2:2">2:2</a> "Parla ora a Zorobabele, figliuolo di Scealtiel, governatore di Giuda, e a Giosuè, figliuolo di Jehotsadak, sommo sacerdote, e al resto del popolo, e dì loro:</p> 
 <p><a name="an_2:3">2:3</a> Chi è rimasto fra voi che abbia veduto questa casa nella sua prima gloria? E come la vedete adesso? Così com’è, non è essa come nulla agli occhi vostri?</p> 
 <p><a name="an_2:4">2:4</a> E ora, fortìficati, Zorobabele! dice l’Eterno; fortìficati, Giosuè, figliuolo di Jehotsadak, sommo sacerdote! fortìficati, o popolo tutto del paese! dice l’Eterno; e mettetevi all’opra! poiché io sono con voi, dice l’Eterno degli eserciti,</p> 
 <p><a name="an_2:5">2:5</a> secondo il patto che feci con voi quando usciste dall’Egitto, e il mio spirito dimora tra voi, non temete!</p> 
 <p><a name="an_2:6">2:6</a> Poiché così parla l’Eterno degli eserciti: Ancora una volta, fra poco, io farò tremare i cieli, la terra, il mare, e l’asciutto;</p> 
 <p><a name="an_2:7">2:7</a> farò tremare tutte le nazioni, le cose più preziose di tutte le nazioni affluiranno, ed io empirò di gloria questa casa, dice l’Eterno degli eserciti.</p> 
 <p><a name="an_2:8">2:8</a> Mio è l’argento e mio è l’oro, dice l’Eterno degli eserciti.</p> 
 <p><a name="an_2:9">2:9</a> La gloria di quest’ultima casa sarà più grande di quella della prima, dice l’Eterno degli eserciti; e in questo luogo io darò la pace, dice l’Eterno degli eserciti".</p> 
 <p><a name="an_2:10">2:10</a> Il ventiquattresimo giorno del nono mese, il secondo anno di Dario, la parola dell’Eterno fu rivelata per mezzo del profeta Aggeo, in questi termini:</p> 
 <p><a name="an_2:11">2:11</a> "Così parla l’Eterno degli eserciti: Interroga i sacerdoti sulla legge intorno a questo punto:</p> 
 <p><a name="an_2:12">2:12</a> Se uno porta nel lembo della sua veste della carne consacrata, e con quel suo lembo tocca del pane, o una vivanda cotta, o del vino, o dell’olio, o qualsivoglia altro cibo, quelle cose diventeranno esse consacrate? I sacerdoti riposero e dissero: No.</p> 
 <p><a name="an_2:13">2:13</a> E Aggeo disse: Se uno, essendo impuro a motivo d’un morto, tocca qualcuna di quelle cose, diventerà essa impura? I sacerdoti risposero e dissero: Sì, diventerà impura.</p> 
 <p><a name="an_2:14">2:14</a> Allora Aggeo replicò e disse: Così è questo popolo, così è questa nazione nel mio cospetto, dice l’Eterno; e così è tutta l’opera delle loro mani; e tutto quello che m’offrono là è impuro.</p> 
 <p><a name="an_2:15">2:15</a> Ed ora, ponete ben mente a ciò ch’è avvenuto fino a questo giorno, prima che fosse messa pietra su pietra nel tempio dell’Eterno!</p> 
 <p><a name="an_2:16">2:16</a> Durante tutto quel tempo, quand’uno veniva a un mucchio di venti misure, non ve n’eran che dieci; quand’uno veniva al tino per cavarne cinquanta misure, non ve n’eran che venti.</p> 
 <p><a name="an_2:17">2:17</a> Io vi colpii col carbonchio, colla ruggine, con la grandine, in tutta l’opera delle vostre mani; ma voi non tornaste a me, dice l’Eterno.</p> 
 <p><a name="an_2:18">2:18</a> Ponete ben mente a ciò ch’è avvenuto fino a questo giorno, fino al ventiquattresimo giorno del nono mese, dal giorno che il tempio dell’Eterno fu fondato; ponetevi ben mente!</p> 
 <p><a name="an_2:19">2:19</a> V’è egli ancora del grano nel granaio? La stessa vigna, il fico, il melagrano, l’ulivo, nulla producono! Da questo giorno, io vi benedirò".</p> 
 <p><a name="an_2:20">2:20</a> E la parola dell’Eterno fu indirizzata per la seconda volta ad Aggeo, il ventiquattresimo giorno del mese, in questi termini:</p> 
 <p><a name="an_2:21">2:21</a> "Parla a Zorobabele, governatore di Giuda, e digli: Io farò tremare i cieli e la terra,</p> 
 <p><a name="an_2:22">2:22</a> rovescerò il trono dei regni e distruggerò la forza dei regni delle nazioni; rovescerò i carri e quelli che vi montano; i cavalli e i loro cavalieri cadranno, l’uno per la spada dell’altro.</p> 
 <p><a name="an_2:23">2:23</a> In quel giorno, dice l’Eterno degli eserciti, io ti prenderò, o Zorobabele, figliuolo di Scealtiel, mio servo, dice l’Eterno, e ti terrò come un sigillo, perché io t’ho scelto, dice l’Eterno degli eserciti".</p> 
 <p></p><hr>
 <center>
 <a href="zac.htm">Next: Zechariah</a></center>
 </body>