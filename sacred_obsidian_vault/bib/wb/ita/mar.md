<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mat.htm">Previous</a> 
 <a href="luk.htm">Next</a> 
 </center>
 <hr>
  <h3 align="center">Italian Bible: Mark</h3> 
 <p><a name="an_1:1">1:1</a> Principio dell’evangelo di Gesù Cristo, Figliuolo di Dio.</p> 
 <p><a name="an_1:2">1:2</a> Secondo ch’egli è scritto nel profeta Isaia: Ecco, io mando davanti a te il mio messaggero a prepararti la via…</p> 
 <p><a name="an_1:3">1:3</a> V’è una voce di uno che grida nel deserto: Preparate la via del Signore, addirizzate i suoi sentieri,</p> 
 <p><a name="an_1:4">1:4</a> apparve Giovanni il Battista nel deserto predicando un battesimo di ravvedimento per la remissione dei peccati.</p> 
 <p><a name="an_1:5">1:5</a> E tutto il paese della Giudea e tutti quei di Gerusalemme accorrevano a lui; ed erano da lui battezzati nel fiume Giordano, confessando i loro peccati.</p> 
 <p><a name="an_1:6">1:6</a> Or Giovanni era vestito di pel di cammello, con una cintura di cuoio intorno ai fianchi, e si nutriva di locuste e di miele selvatico.</p> 
 <p><a name="an_1:7">1:7</a> E predicava, dicendo: Dopo di me vien colui che è più forte di me; al quale io non son degno di chinarmi a sciogliere il legaccio dei calzari.</p> 
 <p><a name="an_1:8">1:8</a> Io vi ho battezzati con acqua, ma lui vi battezzerà con lo Spirito Santo.</p> 
 <p><a name="an_1:9">1:9</a> Ed avvenne in que’ giorni che Gesù venne da Nazaret di Galilea e fu battezzato da Giovanni nel Giordano.</p> 
 <p><a name="an_1:10">1:10</a> E ad un tratto, com’egli saliva fuori dell’acqua, vide fendersi i cieli, e lo Spirito scendere su di lui in somiglianza di colomba.</p> 
 <p><a name="an_1:11">1:11</a> E una voce venne dai cieli: Tu sei il mio diletto Figliuolo; in te mi sono compiaciuto.</p> 
 <p><a name="an_1:12">1:12</a> E subito dopo lo Spirito lo sospinse nel deserto;</p> 
 <p><a name="an_1:13">1:13</a> e nel deserto rimase per quaranta giorni, tentato da Satana; e stava tra le fiere e gli angeli lo servivano.</p> 
 <p><a name="an_1:14">1:14</a> Dopo che Giovanni fu messo in prigione, Gesù si recò in Galilea, predicando l’evangelo di Dio e dicendo:</p> 
 <p><a name="an_1:15">1:15</a> Il tempo è compiuto e il regno di Dio è vicino; ravvedetevi e credete all’evangelo.</p> 
 <p><a name="an_1:16">1:16</a> Or passando lungo il mar della Galilea, egli vide Simone e Andrea, il fratello di Simone, che gettavano la rete in mare, perché erano pescatori. E Gesù disse loro:</p> 
 <p><a name="an_1:17">1:17</a> Seguitemi, ed io farò di voi dei pescatori d’uomini.</p> 
 <p><a name="an_1:18">1:18</a> Ed essi, lasciate subito le reti, lo seguirono.</p> 
 <p><a name="an_1:19">1:19</a> Poi, spintosi un po’ più oltre, vide Giacomo di Zebedeo e Giovanni suo fratello, che anch’essi in barca rassettavano le reti;</p> 
 <p><a name="an_1:20">1:20</a> e subito li chiamò; ed essi, lasciato Zebedeo loro padre nella barca con gli operai, se n’andarono dietro a lui.</p> 
 <p><a name="an_1:21">1:21</a> E vennero in Capernaum; e subito, il sabato, Gesù, entrato nella sinagoga, insegnava.</p> 
 <p><a name="an_1:22">1:22</a> E la gente stupiva della sua dottrina, perch’egli li ammaestrava come avente autorità e non come gli scribi.</p> 
 <p><a name="an_1:23">1:23</a> In quel mentre, si trovava nella loro sinagoga un uomo posseduto da uno spirito immondo, il quale prese a gridare:</p> 
 <p><a name="an_1:24">1:24</a> Che v’è fra noi e te, o Gesù Nazareno? Se’ tu venuto per perderci? Io so chi tu sei: il Santo di Dio!</p> 
 <p><a name="an_1:25">1:25</a> E Gesù lo sgridò, dicendo: Ammutolisci ed esci da costui!</p> 
 <p><a name="an_1:26">1:26</a> E lo spirito immondo, straziatolo e gridando forte, uscì da lui.</p> 
 <p><a name="an_1:27">1:27</a> E tutti sbigottirono talché si domandavano fra loro: Che cos’è mai questo? E’ una dottrina nuova! Egli comanda con autorità perfino agli spiriti immondi, ed essi gli ubbidiscono!</p> 
 <p><a name="an_1:28">1:28</a> E la sua fama si divulgò subito per ogni dove, in tutta al circostante contrada della Galilea.</p> 
 <p><a name="an_1:29">1:29</a> Ed appena usciti dalla sinagoga, vennero con Giacomo e Giovanni in casa di Simone e d’Andrea.</p> 
 <p><a name="an_1:30">1:30</a> Or la suocera di Simone era a letto con la febbre; ed essi subito gliene parlarono;</p> 
 <p><a name="an_1:31">1:31</a> ed egli, accostatosi, la prese per la mano e la fece levare; e la febbre la lasciò ed ella si mise a servirli.</p> 
 <p><a name="an_1:32">1:32</a> Poi, fattosi sera, quando il sole fu tramontato, gli menarono tutti i malati e gl’indemoniati.</p> 
 <p><a name="an_1:33">1:33</a> E tutta la città era raunata all’uscio.</p> 
 <p><a name="an_1:34">1:34</a> Ed egli ne guarì molti che soffrivan di diverse malattie, e cacciò molti demoni; e non permetteva ai demoni di parlare; poiché sapevano chi egli era.</p> 
 <p><a name="an_1:35">1:35</a> Poi, la mattina, essendo ancora molto buio, Gesù, levatosi, uscì e se ne andò in un luogo deserto; e quivi pregava.</p> 
 <p><a name="an_1:36">1:36</a> Simone e quelli ch’eran con lui gli tennero dietro;</p> 
 <p><a name="an_1:37">1:37</a> e trovatolo, gli dissero: Tutti ti cercano.</p> 
 <p><a name="an_1:38">1:38</a> Ed egli disse loro: Andiamo altrove, per i villaggi vicini, ond’io predichi anche là; poiché è per questo che io sono uscito.</p> 
 <p><a name="an_1:39">1:39</a> E andò per tutta la Galilea, predicando nelle loro sinagoghe e cacciando i demoni.</p> 
 <p><a name="an_1:40">1:40</a> E un lebbroso venne a lui e buttandosi in ginocchio lo pregò dicendo: Se tu vuoi, tu puoi mondarmi!</p> 
 <p><a name="an_1:41">1:41</a> E Gesù, mosso a pietà, stese la mano, lo toccò e gli disse: Lo voglio; sii mondato!</p> 
 <p><a name="an_1:42">1:42</a> E subito la lebbra sparì da lui, e fu mondato.</p> 
 <p><a name="an_1:43">1:43</a> E Gesù, avendogli fatte severe ammonizioni, lo mandò subito via e gli disse:</p> 
 <p><a name="an_1:44">1:44</a> Guardati dal farne parola ad alcuno; ma va’, mostrati al sacerdote ed offri per la tua purificazione quel che Mosè ha prescritto; e questo serva loro di testimonianza.</p> 
 <p><a name="an_1:45">1:45</a> Ma colui, appena partito, si dette a proclamare e a divulgare il fatto; di modo che Gesù non poteva più entrar palesemente in città; ma se ne stava fuori in luoghi deserti, e da ogni parte la gente accorreva a lui.</p> 
 <p><a name="an_2:1">2:1</a> E dopo alcuni giorni, egli entrò di nuovo in Capernaum, e si seppe che era in casa;</p> 
 <p><a name="an_2:2">2:2</a> e si raunò tanta gente che neppure lo spazio dinanzi alla porta la potea contenere. Ed egli annunziava loro la Parola.</p> 
 <p><a name="an_2:3">2:3</a> E vennero a lui alcuni che menavano un paralitico portato da quattro.</p> 
 <p><a name="an_2:4">2:4</a> E non potendolo far giungere fino a lui a motivo della calca, scoprirono il tetto dalla parte dov’era Gesù; e fattavi un’apertura, calarono il lettuccio sul quale il paralitico giaceva.</p> 
 <p><a name="an_2:5">2:5</a> E Gesù, veduta la loro fede, disse al paralitico: Figliuolo, i tuoi peccati ti sono rimessi.</p> 
 <p><a name="an_2:6">2:6</a> Or alcuni degli scribi eran quivi seduti e così ragionavano in cuor loro:</p> 
 <p><a name="an_2:7">2:7</a> Perché parla costui in questa maniera? Egli bestemmia! Chi può rimettere i peccati, se non un solo, cioè Dio?</p> 
 <p><a name="an_2:8">2:8</a> E Gesù, avendo subito conosciuto nel suo spirito che ragionavano così dentro di sé, disse loro: Perché fate voi cotesti ragionamenti ne’ vostri cuori?</p> 
 <p><a name="an_2:9">2:9</a> Che è più agevole, dire al paralitico: I tuoi peccati ti sono rimessi, oppur dirgli: Lèvati, togli il tuo lettuccio e cammina?</p> 
 <p><a name="an_2:10">2:10</a> Ora, affinché sappiate che il Figliuol dell’uomo ha potestà in terra di rimettere i peccati:</p> 
 <p><a name="an_2:11">2:11</a> Io tel dico (disse al paralitico), lèvati, togli il tuo lettuccio, e vattene a casa tua.</p> 
 <p><a name="an_2:12">2:12</a> E colui s’alzò, e subito, preso il suo lettuccio, se ne andò via in presenza di tutti; talché tutti stupivano e glorificavano Iddio dicendo: Una cosa così non la vedemmo mai.</p> 
 <p><a name="an_2:13">2:13</a> E Gesù uscì di nuovo verso il mare; e tutta la moltitudine andava a lui, ed egli li ammaestrava.</p> 
 <p><a name="an_2:14">2:14</a> E passando, vide Levi d’Alfeo seduto al banco della gabella, e gli disse: Seguimi. Ed egli, alzatosi, lo seguì.</p> 
 <p><a name="an_2:15">2:15</a> Ed avvenne che, mentre Gesù era a tavola in casa di lui, molti pubblicani e peccatori erano anch’essi a tavola con lui e coi suoi discepoli; poiché ve ne erano molti e lo seguivano.</p> 
 <p><a name="an_2:16">2:16</a> E gli scribi d’infra i Farisei, vedutolo mangiar coi pubblicani e coi peccatori, dicevano ai suoi discepoli: Come mai mangia e beve coi pubblicani e i peccatori?</p> 
 <p><a name="an_2:17">2:17</a> E Gesù, udito ciò, disse loro: Non sono i sani che hanno bisogno del medico, ma i malati. Io non son venuto a chiamar de’ giusti, ma dei peccatori.</p> 
 <p><a name="an_2:18">2:18</a> Or i discepoli di Giovanni e i Farisei solevano digiunare. E vennero a Gesù e gli dissero: Perché i discepoli di Giovanni e i discepoli dei Farisei digiunano, e i discepoli tuoi non digiunano?</p> 
 <p><a name="an_2:19">2:19</a> E Gesù disse loro: Possono gli amici dello sposo digiunare, mentre lo sposo è con loro? Finché hanno con sé lo sposo, non possono digiunare.</p> 
 <p><a name="an_2:20">2:20</a> Ma verranno i giorni che lo sposo sarà loro tolto; ed allora, in quei giorni, digiuneranno.</p> 
 <p><a name="an_2:21">2:21</a> Niuno cuce un pezzo di stoffa nuova sopra un vestito vecchio; altrimenti la toppa nuova porta via del vecchio, e lo strappo si fa peggiore.</p> 
 <p><a name="an_2:22">2:22</a> E niuno mette del vin nuovo in otri vecchi; altrimenti il vino fa scoppiare gli otri; ma il vino nuovo va messo in otri nuovi.</p> 
 <p><a name="an_2:23">2:23</a> Or avvenne che in un giorno di sabato egli passava per i seminati, e i suoi discepoli, cammin facendo, si misero a svellere delle spighe.</p> 
 <p><a name="an_2:24">2:24</a> E i Farisei gli dissero: Vedi! Perché fanno di sabato quel che non è lecito?</p> 
 <p><a name="an_2:25">2:25</a> Ed egli disse loro: Non avete voi mai letto quel che fece Davide, quando fu nel bisogno ed ebbe fame, egli e coloro ch’eran con lui?</p> 
 <p><a name="an_2:26">2:26</a> Com’egli, sotto il sommo sacerdote Abiatar, entrò nella casa di Dio e mangiò i pani di presentazione, che a nessuno è lecito mangiare se non ai sacerdoti, e ne diede anche a coloro che eran con lui?</p> 
 <p><a name="an_2:27">2:27</a> Poi disse loro: Il sabato è stato fatto per l’uomo e non l’uomo per il sabato;</p> 
 <p><a name="an_2:28">2:28</a> perciò il Figliuol dell’uomo è Signore anche del sabato.</p> 
 <p><a name="an_3:1">3:1</a> Poi entrò di nuovo in una sinagoga; e quivi era un uomo che avea la mano secca.</p> 
 <p><a name="an_3:2">3:2</a> E l’osservavano per vedere se lo guarirebbe in giorno di sabato, per poterlo accusare.</p> 
 <p><a name="an_3:3">3:3</a> Ed egli disse all’uomo che avea la mano secca: Lèvati là nel mezzo!</p> 
 <p><a name="an_3:4">3:4</a> Poi disse loro: E’ egli lecito, in giorno di sabato, di far del bene o di far del male? di salvare una persona o di ucciderla? Ma quelli tacevano.</p> 
 <p><a name="an_3:5">3:5</a> Allora Gesù, guardatili tutt’intorno con indignazione, contristato per l’induramento del cuor loro, disse all’uomo: Stendi la mano! Egli la stese, e la sua mano tornò sana.</p> 
 <p><a name="an_3:6">3:6</a> E i Farisei, usciti, tennero subito consiglio con gli Erodiani contro di lui, con lo scopo di farlo morire.</p> 
 <p><a name="an_3:7">3:7</a> Poi Gesù co’ suoi discepoli si ritirò verso il mare; e dalla Galilea gran moltitudine lo seguitò;</p> 
 <p><a name="an_3:8">3:8</a> e dalla Giudea e da Gerusalemme e dalla Idumea e da oltre il Giordano e dai dintorni di Tiro e di Sidone una gran folla, udendo quante cose egli facea, venne a lui.</p> 
 <p><a name="an_3:9">3:9</a> Ed egli disse ai suoi discepoli che gli tenessero sempre pronta una barchetta a motivo della calca, che talora non l’affollasse.</p> 
 <p><a name="an_3:10">3:10</a> Perché egli ne aveva guariti molti; cosicché tutti quelli che aveano qualche flagello gli si precipitavano addosso per toccarlo.</p> 
 <p><a name="an_3:11">3:11</a> E gli spiriti immondi, quando lo vedevano, si gittavano davanti a lui e gridavano: Tu sei il Figliuol di Dio!</p> 
 <p><a name="an_3:12">3:12</a> Ed egli li sgridava forte, affinché non facessero conoscere chi egli era.</p> 
 <p><a name="an_3:13">3:13</a> Poi Gesù salì sul monte e chiamò a sé quei ch’egli stesso volle, ed essi andarono a lui.</p> 
 <p><a name="an_3:14">3:14</a> E ne costituì dodici per tenerli con sé</p> 
 <p><a name="an_3:15">3:15</a> e per mandarli a predicare con la potestà di cacciare i demoni.</p> 
 <p><a name="an_3:16">3:16</a> Costituì dunque i dodici, cioè: Simone, al quale mise nome Pietro;</p> 
 <p><a name="an_3:17">3:17</a> e Giacomo di Zebedeo e Giovanni fratello di Giacomo, ai quali pose nome Boanerges, che vuol dire figliuoli del tuono;</p> 
 <p><a name="an_3:18">3:18</a> e Andrea e Filippo e Bartolomeo e Matteo e Toma e Giacomo di Alfeo e Taddeo e Simone il Cananeo</p> 
 <p><a name="an_3:19">3:19</a> e Giuda Iscariot quello che poi lo tradì.</p> 
 <p><a name="an_3:20">3:20</a> Poi entrò in una casa, e la moltitudine si adunò di nuovo, talché egli ed i suoi non potevan neppur prender cibo.</p> 
 <p><a name="an_3:21">3:21</a> or i suoi parenti, udito ciò, vennero per impadronirsi di lui, perché dicevano:</p> 
 <p><a name="an_3:22">3:22</a> E’ fuori di sé. E gli scribi, ch’eran discesi da Gerusalemme, dicevano: Egli ha Beelzebub, ed è per l’aiuto del principe dei demoni, ch’ei caccia i demoni.</p> 
 <p><a name="an_3:23">3:23</a> Ma egli, chiamatili a sé, diceva loro in parabole: Come può Satana cacciar Satana?</p> 
 <p><a name="an_3:24">3:24</a> E se un regno è diviso in parti contrarie, quel regno non può durare.</p> 
 <p><a name="an_3:25">3:25</a> E se una casa è divisa in parti contrarie, quella casa non potrà reggere.</p> 
 <p><a name="an_3:26">3:26</a> E se Satana insorge contro se stesso ed è diviso, non può reggere, ma deve finire.</p> 
 <p><a name="an_3:27">3:27</a> Ed anzi niuno può entrar nella casa dell’uomo forte e rapirgli le sue masserizie, se prima non abbia legato l’uomo forte; allora soltanto gli prenderà la casa.</p> 
 <p><a name="an_3:28">3:28</a> In verità io vi dico: Ai figliuoli degli uomini saranno rimessi tutti i peccati e qualunque bestemmia avranno proferita;</p> 
 <p><a name="an_3:29">3:29</a> ma chiunque avrà bestemmiato contro lo Spirito Santo, non ha remissione in eterno, ma è reo d’un peccato eterno.</p> 
 <p><a name="an_3:30">3:30</a> Or egli parlava così perché dicevano: Ha uno spirito immondo.</p> 
 <p><a name="an_3:31">3:31</a> E giunsero sua madre ed i suoi fratelli; e fermatisi fuori, lo mandarono a chiamare.</p> 
 <p><a name="an_3:32">3:32</a> Una moltitudine gli stava seduta attorno, quando gli fu detto: Ecco tua madre, i tuoi fratelli e le tue sorelle là fuori che ti cercano.</p> 
 <p><a name="an_3:33">3:33</a> Ed egli rispose loro: Chi è mia madre? e chi sono i miei fratelli?</p> 
 <p><a name="an_3:34">3:34</a> E guardati in giro coloro che gli sedevano d’intorno, disse: Ecco mia madre e i miei fratelli!</p> 
 <p><a name="an_3:35">3:35</a> Chiunque avrà fatta la volontà di Dio, mi è fratello, sorella e madre.</p> 
 <p><a name="an_4:1">4:1</a> Gesù prese di nuovo ad insegnare presso il mare: e una gran moltitudine si radunò intorno a lui; talché egli, montato in una barca, vi sedette stando in mare, mentre tutta la moltitudine era a terra sulla riva.</p> 
 <p><a name="an_4:2">4:2</a> Ed egli insegnava loro molte cose in parabole e diceva loro nel suo insegnamento:</p> 
 <p><a name="an_4:3">4:3</a> Udite: Ecco, il seminatore uscì a seminare.</p> 
 <p><a name="an_4:4">4:4</a> Ed avvenne che mentre seminava, una parte del seme cadde lungo la strada; e gli uccelli vennero e lo mangiarono.</p> 
 <p><a name="an_4:5">4:5</a> Ed un’altra cadde in un suolo roccioso ove non avea molta terra; e subito spuntò, perché non avea terreno profondo;</p> 
 <p><a name="an_4:6">4:6</a> ma quando il sole si levò, fu riarsa; perché non aveva radice, si seccò.</p> 
 <p><a name="an_4:7">4:7</a> Ed un’altra cadde fra le spine; e le spine crebbero e l’affogarono e non fece frutto.</p> 
 <p><a name="an_4:8">4:8</a> Ed altre parti caddero nella buona terra; e portaron frutto che venne su e crebbe, e giunsero a dare qual trenta, qual sessanta e qual cento.</p> 
 <p><a name="an_4:9">4:9</a> Poi disse: Chi ha orecchi da udire oda.</p> 
 <p><a name="an_4:10">4:10</a> Quand’egli fu in disparte, quelli che gli stavano intorno coi dodici, lo interrogarono sulle parabole.</p> 
 <p><a name="an_4:11">4:11</a> Ed egli disse loro: A voi è dato di conoscere il mistero del regno di Dio; ma a quelli che son di fuori, tutto è presentato per via di parabole, affinché:</p> 
 <p><a name="an_4:12">4:12</a> vedendo, vedano sì, ma non discernano; udendo, odano sì, ma non intendano; che talora non si convertano, e i peccati non siano loro rimessi.</p> 
 <p><a name="an_4:13">4:13</a> Poi disse loro: Non intendete voi questa parabola? E come intenderete voi tutte le parabole?</p> 
 <p><a name="an_4:14">4:14</a> Il seminatore semina la Parola.</p> 
 <p><a name="an_4:15">4:15</a> Quelli che sono lungo la strada, sono coloro nei quali è seminata la Parola; e quando l’hanno udita, subito viene Satana e porta via la Parola seminata in loro.</p> 
 <p><a name="an_4:16">4:16</a> E parimente quelli che ricevono la semenza in luoghi rocciosi sono coloro che, quando hanno udito la Parola, la ricevono subito con allegrezza;</p> 
 <p><a name="an_4:17">4:17</a> e non hanno in sé radice ma son di corta durata; e poi, quando venga tribolazione o persecuzione a cagion della Parola, son subito scandalizzati.</p> 
 <p><a name="an_4:18">4:18</a> Ed altri sono quelli che ricevono la semenza fra le spine; cioè coloro che hanno udita la Parola;</p> 
 <p><a name="an_4:19">4:19</a> poi le cure mondane e l’inganno delle ricchezze e le cupidigie delle altre cose, penetrati in loro, affogano la Parola, e così riesce infruttuosa.</p> 
 <p><a name="an_4:20">4:20</a> Quelli poi che hanno ricevuto il seme in buona terra, sono coloro che odono la Parola e l’accolgono e fruttano qual trenta, qual sessanta e qual cento.</p> 
 <p><a name="an_4:21">4:21</a> Poi diceva ancora: Si reca forse la lampada per metterla sotto il moggio o sotto il letto? Non è ella recata per esser messa sul candeliere?</p> 
 <p><a name="an_4:22">4:22</a> Poiché non v’è nulla che sia nascosto se non in vista d’esser manifestato; e nulla è stato tenuto segreto, se non per esser messo in luce.</p> 
 <p><a name="an_4:23">4:23</a> Se uno ha orecchi da udire oda.</p> 
 <p><a name="an_4:24">4:24</a> Diceva loro ancora: Ponete mente a ciò che voi udite. Con la misura con la quale misurate, sarà misurato a voi; e a voi sarà data anche la giunta;</p> 
 <p><a name="an_4:25">4:25</a> poiché a chi ha sarà dato, e a chi non ha, anche quello che ha gli sarà tolto.</p> 
 <p><a name="an_4:26">4:26</a> Diceva ancora: Il regno di Dio è come un uomo che getti il seme in terra,</p> 
 <p><a name="an_4:27">4:27</a> e dorma e si levi, la notte e il giorno; il seme intanto germoglia e cresce nel modo ch’egli stesso ignora.</p> 
 <p><a name="an_4:28">4:28</a> La terra da se stessa dà il suo frutto: prima l’erba; poi la spiga; poi, nella spiga, il grano ben formato.</p> 
 <p><a name="an_4:29">4:29</a> E quando il frutto è maturo, subito e’ vi mette la falce perché la mietitura è venuta.</p> 
 <p><a name="an_4:30">4:30</a> Diceva ancora: A che assomiglieremo il regno di Dio, o con qual parabola lo rappresenteremo?</p> 
 <p><a name="an_4:31">4:31</a> Esso è simile ad un granello di senapa, il quale, quando lo si semina in terra, è il più piccolo di tutti i semi che son sulla terra;</p> 
 <p><a name="an_4:32">4:32</a> ma quando è seminato, cresce e diventa maggiore di tutti i legumi; e fa de’ rami tanto grandi, che all’ombra sua possono ripararsi gli uccelli del cielo.</p> 
 <p><a name="an_4:33">4:33</a> E con molte cosiffatte parabole esponeva loro la Parola, secondo che potevano intendere;</p> 
 <p><a name="an_4:34">4:34</a> e non parlava loro senza una parabola; ma in privato spiegava ogni cosa ai suoi discepoli.</p> 
 <p><a name="an_4:35">4:35</a> In quel medesimo giorno, fattosi sera, Gesù disse loro: Passiamo all’altra riva.</p> 
 <p><a name="an_4:36">4:36</a> E i discepoli, licenziata la moltitudine, lo presero, così com’era, nella barca. E vi erano delle altre barche con lui.</p> 
 <p><a name="an_4:37">4:37</a> Ed ecco levarsi un gran turbine di vento che cacciava le onde nella barca, talché ella già si riempiva.</p> 
 <p><a name="an_4:38">4:38</a> Or egli stava a poppa, dormendo sul guanciale. I discepoli lo destano e gli dicono: Maestro, non ti curi tu che noi periamo?</p> 
 <p><a name="an_4:39">4:39</a> Ed egli, destatosi, sgridò il vento e disse al mare: Taci, calmati! E il vento cessò, e si fece gran bonaccia.</p> 
 <p><a name="an_4:40">4:40</a> Ed egli disse loro: Perché siete così paurosi? Come mai non avete voi fede?</p> 
 <p><a name="an_4:41">4:41</a> Ed essi furon presi da gran timore e si dicevano gli uni agli altri: Chi è dunque costui, che anche il vento ed il mare gli obbediscono?</p> 
 <p><a name="an_5:1">5:1</a> E giunsero all’altra riva del mare nel paese de’ Geraseni.</p> 
 <p><a name="an_5:2">5:2</a> E come Gesù fu smontato dalla barca, subito gli venne incontro dai sepolcri un uomo posseduto da uno spirito immondo,</p> 
 <p><a name="an_5:3">5:3</a> il quale nei sepolcri avea la sua dimora; e neppure con una catena poteva più alcuno tenerlo legato;</p> 
 <p><a name="an_5:4">5:4</a> poiché spesso era stato legato con ceppi e catene; e le catene erano state da lui rotte, ed i ceppi spezzati, e niuno avea forza da domarlo.</p> 
 <p><a name="an_5:5">5:5</a> E di continuo, notte e giorno, fra i sepolcri e su per i monti, andava urlando e percotendosi con delle pietre.</p> 
 <p><a name="an_5:6">5:6</a> Or quand’ebbe veduto Gesù da lontano, corse e gli si prostrò dinanzi;</p> 
 <p><a name="an_5:7">5:7</a> e dato un gran grido, disse: Che v’è fra me e te, o Gesù, Figliuolo dell’Iddio altissimo? Io ti scongiuro, in nome di Dio, di non tormentarmi;</p> 
 <p><a name="an_5:8">5:8</a> perché Gesù gli diceva: Spirito immondo, esci da quest’uomo!</p> 
 <p><a name="an_5:9">5:9</a> E Gesù gli domandò: Qual è il tuo nome? Ed egli rispose: Il mio nome è Legione perché siamo molti.</p> 
 <p><a name="an_5:10">5:10</a> E lo pregava con insistenza che non li mandasse via dal paese.</p> 
 <p><a name="an_5:11">5:11</a> Or quivi pel monte stava a pascolare un gran branco di porci.</p> 
 <p><a name="an_5:12">5:12</a> E gli spiriti lo pregarono dicendo: Mandaci ne’ porci, perché entriamo in essi.</p> 
 <p><a name="an_5:13">5:13</a> Ed egli lo permise loro. E gli spiriti immondi, usciti, entrarono ne’ porci, ed il branco si avventò giù a precipizio nel mare.</p> 
 <p><a name="an_5:14">5:14</a> Eran circa duemila ed affogarono nel mare. E quelli che li pasturavano fuggirono e portaron la notizia in città e per la campagna; e la gente andò a vedere ciò che era avvenuto.</p> 
 <p><a name="an_5:15">5:15</a> E vennero a Gesù, e videro l’indemoniato seduto, vestito ed in buon senno, lui che aveva avuto la legione; e s’impaurirono.</p> 
 <p><a name="an_5:16">5:16</a> E quelli che aveano visto, raccontarono loro ciò che era avvenuto all’indemoniato e il fatto de’ porci.</p> 
 <p><a name="an_5:17">5:17</a> Ed essi presero a pregar Gesù che se ne andasse dai loro confini,</p> 
 <p><a name="an_5:18">5:18</a> E come egli montava nella barca, l’uomo che era stato indemoniato lo pregava di poter stare con lui.</p> 
 <p><a name="an_5:19">5:19</a> E Gesù non glielo permise, ma gli disse: Va’ a casa tua dai tuoi, e racconta loro le grandi cose che il Signore ti ha fatto, e come egli ha avuto pietà di te.</p> 
 <p><a name="an_5:20">5:20</a> E quello se ne andò e cominciò a pubblicare per la Decapoli le grandi cose che Gesù aveva fatto per lui. E tutti si maravigliarono.</p> 
 <p><a name="an_5:21">5:21</a> Ed essendo Gesù passato di nuovo in barca all’altra riva, una gran moltitudine si radunò attorno a lui; ed egli stava presso il mare.</p> 
 <p><a name="an_5:22">5:22</a> Ed ecco venire uno dei capi della sinagoga, chiamato Iairo, il quale, vedutolo, gli si getta ai piedi</p> 
 <p><a name="an_5:23">5:23</a> e lo prega istantemente, dicendo: La mia figliuola è agli estremi. Vieni a metter sopra lei le mani, affinché sia salva e viva.</p> 
 <p><a name="an_5:24">5:24</a> E Gesù andò con lui, e gran moltitudine lo seguiva e l’affollava.</p> 
 <p><a name="an_5:25">5:25</a> Or una donna che avea un flusso di sangue da dodici anni,</p> 
 <p><a name="an_5:26">5:26</a> e molto avea sofferto da molti medici, ed avea speso tutto il suo senz’alcun giovamento, anzi era piuttosto peggiorata,</p> 
 <p><a name="an_5:27">5:27</a> avendo udito parlar di Gesù, venne per di dietro fra la calca e gli toccò la vesta, perché diceva:</p> 
 <p><a name="an_5:28">5:28</a> Se riesco a toccare non foss’altro che le sue vesti, sarò salva.</p> 
 <p><a name="an_5:29">5:29</a> E in quell’istante il suo flusso ristagnò; ed ella sentì nel corpo d’esser guarita di quel flagello.</p> 
 <p><a name="an_5:30">5:30</a> E subito Gesù, conscio della virtù ch’era emanata da lui, voltosi indietro in quella calca, disse: Chi mi ha toccato le vesti?</p> 
 <p><a name="an_5:31">5:31</a> E i suoi discepoli gli dicevano: Tu vedi come la folla ti si serra addosso e dici: Chi mi ha toccato?</p> 
 <p><a name="an_5:32">5:32</a> Ed egli guardava attorno per vedere colei che avea ciò fatto.</p> 
 <p><a name="an_5:33">5:33</a> Ma la donna, paurosa e tremante, ben sapendo quel che era avvenuto in lei, venne e gli si gettò ai piedi, e gli disse tutta la verità.</p> 
 <p><a name="an_5:34">5:34</a> Ma Gesù le disse: Figliuola, la tua fede t’ha salvata; vattene in pace e sii guarita del tuo flagello.</p> 
 <p><a name="an_5:35">5:35</a> Mentr’egli parlava ancora, ecco arrivar gente da casa del capo della sinagoga, che gli dice: La tua figliuola è morta; perché incomodare più oltre il Maestro?</p> 
 <p><a name="an_5:36">5:36</a> Ma Gesù, inteso quel che si diceva, disse al capo della sinagoga: Non temere; solo abbi fede!</p> 
 <p><a name="an_5:37">5:37</a> E non permise ad alcuno di accompagnarlo, salvo che a Pietro, a Giacomo e a Giovanni, fratello di Giacomo.</p> 
 <p><a name="an_5:38">5:38</a> E giungono a casa del capo della sinagoga; ed egli vede del tumulto e gente che piange ed urla forte.</p> 
 <p><a name="an_5:39">5:39</a> Ed entrato, dice loro: Perché fate tanto strepito e piangete? La fanciulla non è morta, ma dorme.</p> 
 <p><a name="an_5:40">5:40</a> E si ridevano di lui. Ma egli, messili tutti fuori, prende seco il padre la madre della fanciulla e quelli che eran con lui, ed entra là dove era la fanciulla.</p> 
 <p><a name="an_5:41">5:41</a> E presala per la mano le dice: Talithà cumì! che interpretato vuole dire: Giovinetta, io tel dico, lèvati!</p> 
 <p><a name="an_5:42">5:42</a> E tosto la giovinetta s’alzò e camminava, perché avea dodici anni. E furono subito presi da grande stupore;</p> 
 <p><a name="an_5:43">5:43</a> ed egli comandò loro molto strettamente che non lo risapesse alcuno: e disse loro che le fosse dato da mangiare.</p> 
 <p><a name="an_6:1">6:1</a> Poi si partì di là e venne nel suo paese e i suoi discepoli lo seguitarono.</p> 
 <p><a name="an_6:2">6:2</a> E venuto il sabato, si mise ad insegnar nella sinagoga; e la maggior parte, udendolo, stupivano dicendo: Donde ha costui queste cose? e che sapienza è questa che gli è data? e che cosa sono cotali opere potenti fatte per mano sua?</p> 
 <p><a name="an_6:3">6:3</a> Non è costui il falegname, il figliuol di Maria, e il fratello di Giacomo e di Giosè, di Giuda e di Simone? E le sue sorelle non stanno qui da noi? E si scandalizzavano di lui.</p> 
 <p><a name="an_6:4">6:4</a> Ma Gesù diceva loro: Niun profeta è sprezzato se non nella sua patria e tra i suoi parenti e in casa sua.</p> 
 <p><a name="an_6:5">6:5</a> E non poté far quivi alcun’opera potente, salvo che, imposte le mani ad alcuni pochi infermi, li guarì.</p> 
 <p><a name="an_6:6">6:6</a> E si maravigliava della loro incredulità. E andava attorno per i villaggi circostanti, insegnando.</p> 
 <p><a name="an_6:7">6:7</a> Poi chiamò a sé i dodici e cominciò a mandarli a due a due; e dette loro potestà sugli spiriti immondi.</p> 
 <p><a name="an_6:8">6:8</a> E comandò loro di non prender nulla per viaggio, se non un bastone soltanto; non pane, non sacca, non danaro nella cintura:</p> 
 <p><a name="an_6:9">6:9</a> ma di calzarsi di sandali e di non portar tunica di ricambio.</p> 
 <p><a name="an_6:10">6:10</a> E diceva loro: Dovunque sarete entrati in una casa, trattenetevi quivi, finché non ve ne andiate di là;</p> 
 <p><a name="an_6:11">6:11</a> e se in qualche luogo non vi ricevono né v’ascoltano, andandovene di là, scotetevi la polvere di sotto ai piedi; e ciò serva loro di testimonianza.</p> 
 <p><a name="an_6:12">6:12</a> E partiti, predicavano che la gente si ravvedesse;</p> 
 <p><a name="an_6:13">6:13</a> cacciavano molti demoni, ungevano d’olio molti infermi e li guarivano.</p> 
 <p><a name="an_6:14">6:14</a> Ora il re Erode udì parlar di Gesù (ché la sua rinomanza s’era sparsa), e diceva: Giovanni Battista è risuscitato dai morti; ed è per questo che agiscono in lui le potenze miracolose.</p> 
 <p><a name="an_6:15">6:15</a> Altri invece dicevano: E’ Elia! Ed altri: E’ un profeta come quelli di una volta.</p> 
 <p><a name="an_6:16">6:16</a> Ma Erode, udito ciò, diceva: Quel Giovanni ch’io ho fatto decapitare, è lui che è risuscitato!</p> 
 <p><a name="an_6:17">6:17</a> Poiché esso Erode avea fatto arrestare Giovanni e l’avea fatto incatenare in prigione a motivo di Erodiada, moglie di Filippo suo fratello, ch’egli, Erode, avea sposata.</p> 
 <p><a name="an_6:18">6:18</a> Giovanni infatti gli diceva: E’ non t’è lecito di tener la moglie di tuo fratello!</p> 
 <p><a name="an_6:19">6:19</a> Ed Erodiada gli serbava rancore e bramava di farlo morire, ma non poteva;</p> 
 <p><a name="an_6:20">6:20</a> perché Erode avea soggezione di Giovanni, sapendolo uomo giusto e santo, e lo proteggeva; dopo averlo udito era molto perplesso, e l’ascoltava volentieri.</p> 
 <p><a name="an_6:21">6:21</a> Ma venuto un giorno opportuno che Erode, nel suo natalizio, fece un convito ai grandi della sua corte, ai capitani ad ai primi della Galilea,</p> 
 <p><a name="an_6:22">6:22</a> la figliuola della stessa Erodiada, essendo entrata, ballò e piacque ad Erode ed ai commensali. E il re disse alla fanciulla: Chiedimi quello che vuoi e te lo darò.</p> 
 <p><a name="an_6:23">6:23</a> E le giurò: Ti darò quel che mi chiederai; fin la metà del mio regno.</p> 
 <p><a name="an_6:24">6:24</a> Costei, uscita, domandò a sua madre: Che chiederò? E quella le disse: La testa di Giovanni Battista.</p> 
 <p><a name="an_6:25">6:25</a> E rientrata subito frettolosamente dal re, gli fece così la domanda: Voglio che sul momento tu mi dia in un piatto la testa di Giovanni Battista.</p> 
 <p><a name="an_6:26">6:26</a> Il re ne fu grandemente attristato; ma a motivo de’ giuramenti fatti e dei commensali, non volle dirle di no;</p> 
 <p><a name="an_6:27">6:27</a> e mandò subito una guardia con l’ordine di portargli la testa di lui.</p> 
 <p><a name="an_6:28">6:28</a> E quegli andò, lo decapitò nella prigione, e ne portò la testa in un piatto, e la dette alla fanciulla, e la fanciulla la dette a sua madre.</p> 
 <p><a name="an_6:29">6:29</a> I discepoli di Giovanni, udita la cosa, andarono a prendere il suo corpo e lo deposero in un sepolcro.</p> 
 <p><a name="an_6:30">6:30</a> Or gli apostoli, essendosi raccolti presso Gesù gli riferirono tutto quello che avean fatto e insegnato.</p> 
 <p><a name="an_6:31">6:31</a> Ed egli disse loro: Venitevene ora in disparte, in luogo solitario, e riposatevi un po’. Difatti, era tanta la gente che andava e veniva, che essi non aveano neppur tempo di mangiare.</p> 
 <p><a name="an_6:32">6:32</a> Partirono dunque nella barca per andare in un luogo solitario in disparte.</p> 
 <p><a name="an_6:33">6:33</a> E molti li videro partire e li riconobbero; e da tutte le città accorsero là a piedi e vi giunsero prima di loro.</p> 
 <p><a name="an_6:34">6:34</a> E come Gesù fu sbarcato, vide una gran moltitudine e n’ebbe compassione, perché erano come pecore che non hanno pastore; e si mise ad insegnar loro molte cose.</p> 
 <p><a name="an_6:35">6:35</a> Ed essendo già tardi, i discepoli gli s’accostarono e gli dissero: Questo luogo è deserto ed è già tardi;</p> 
 <p><a name="an_6:36">6:36</a> licenziali, affinché vadano per le campagne e per i villaggi d’intorno a comprarsi qualcosa da mangiare.</p> 
 <p><a name="an_6:37">6:37</a> Ma egli rispose loro: Date lor voi da mangiare. Ed essi a lui: Andremo noi a comprare per dugento danari di pane e daremo loro da mangiare?</p> 
 <p><a name="an_6:38">6:38</a> Ed egli domandò loro: Quanti pani avete? andate a vedere. Ed essi, accertatisi, risposero: Cinque, e due pesci.</p> 
 <p><a name="an_6:39">6:39</a> Allora egli comandò loro di farli accomodar tutti a brigate sull’erba verde;</p> 
 <p><a name="an_6:40">6:40</a> e si assisero per gruppi di cento e di cinquanta.</p> 
 <p><a name="an_6:41">6:41</a> Poi Gesù prese i cinque pani e i due pesci, e levati gli occhi al cielo, benedisse e spezzò i pani, e li dava ai discepoli, affinché li mettessero dinanzi alla gente; e i due pesci spartì pure fra tutti.</p> 
 <p><a name="an_6:42">6:42</a> E tutti mangiarono e furon sazi;</p> 
 <p><a name="an_6:43">6:43</a> e si portaron via dodici ceste piene di pezzi di pane, ed anche i resti dei pesci.</p> 
 <p><a name="an_6:44">6:44</a> E quelli che avean mangiato i pani erano cinquemila uomini.</p> 
 <p><a name="an_6:45">6:45</a> Subito dopo Gesù obbligò i suoi discepoli a montar nella barca e a precederlo sull’altra riva, verso Betsaida, mentre egli licenzierebbe la moltitudine.</p> 
 <p><a name="an_6:46">6:46</a> E preso commiato, se ne andò sul monte a pregare.</p> 
 <p><a name="an_6:47">6:47</a> E fattosi sera, la barca era in mezzo al mare ed egli era solo a terra.</p> 
 <p><a name="an_6:48">6:48</a> E vedendoli che si affannavano a remare perché il vento era loro contrario, verso la quarta vigilia della notte, andò alla loro volta, camminando sul mare; e voleva oltrepassarli;</p> 
 <p><a name="an_6:49">6:49</a> ma essi, vedutolo camminar sul mare, pensarono che fosse un fantasma e si dettero a gridare;</p> 
 <p><a name="an_6:50">6:50</a> perché tutti lo videro e ne furono sconvolti. Ma egli subito parlò loro e disse: State di buon cuore, son io; non temete!</p> 
 <p><a name="an_6:51">6:51</a> E montò nella barca con loro, e il vento s’acquetò; ed essi più che mai sbigottirono in loro stessi,</p> 
 <p><a name="an_6:52">6:52</a> perché non avean capito il fatto de’ pani, anzi il cuor loro era indurito.</p> 
 <p><a name="an_6:53">6:53</a> Passati all’altra riva, vennero a Gennesaret e vi presero terra.</p> 
 <p><a name="an_6:54">6:54</a> E come furono sbarcati, subito la gente, riconosciutolo,</p> 
 <p><a name="an_6:55">6:55</a> corse per tutto il paese e cominciarono a portare qua e là i malati sui loro lettucci, dovunque sentivano dire ch’egli si trovasse.</p> 
 <p><a name="an_6:56">6:56</a> E da per tutto dov’egli entrava, ne’ villaggi, nelle città, e nelle campagne, posavano gl’infermi per le piazze e lo pregavano che li lasciasse toccare non foss’altro che il lembo del suo vestito. E tutti quelli che lo toccavano, erano guariti.</p> 
 <p><a name="an_7:1">7:1</a> Allora si radunarono presso di lui i Farisei ed alcuni degli scribi venuti da Gerusalemme.</p> 
 <p><a name="an_7:2">7:2</a> E videro che alcuni de’ suoi discepoli prendevano cibo con mani impure, cioè non lavate.</p> 
 <p><a name="an_7:3">7:3</a> Poiché i Farisei e tutti i Giudei non mangiano se non si sono con gran cura lavate le mani, attenendosi alla tradizione degli antichi;</p> 
 <p><a name="an_7:4">7:4</a> e quando tornano dalla piazza non mangiano se non si sono purificati con delle aspersioni. E vi sono molto altre cose che ritengono per tradizione: lavature di calici, d’orciuoli e di vasi di rame.</p> 
 <p><a name="an_7:5">7:5</a> E i Farisei e gli scribi domandarono: Perché i tuoi discepoli non seguono essi la tradizione degli antichi, ma prendon cibo con mani impure?</p> 
 <p><a name="an_7:6">7:6</a> Ma Gesù disse loro: Ben profetò Isaia di voi ipocriti, com’è scritto: Questo popolo mi onora con le labbra, ma il cuor loro è lontano da me.</p> 
 <p><a name="an_7:7">7:7</a> Ma invano mi rendono il loro culto insegnando dottrine che son precetti d’uomini.</p> 
 <p><a name="an_7:8">7:8</a> Voi, lasciato il comandamento di Dio, state attaccati alla tradizione degli uomini.</p> 
 <p><a name="an_7:9">7:9</a> E diceva loro ancora: Come ben sapete annullare il comandamento di Dio per osservare la tradizione vostra!</p> 
 <p><a name="an_7:10">7:10</a> Mosè infatti ha detto: Onora tuo padre e tua madre; e: Chi maledice padre o madre, sia punito di morte;</p> 
 <p><a name="an_7:11">7:11</a> voi, invece, se uno dice a suo padre od a sua madre: Quello con cui potrei assisterti è Corban (vale a dire, offerta a Dio),</p> 
 <p><a name="an_7:12">7:12</a> non gli permettete più di far cosa alcuna a pro di suo padre o di sua madre;</p> 
 <p><a name="an_7:13">7:13</a> annullando così la parola di Dio con la tradizione che voi vi siete tramandata. E di cose consimili ne fate tante!</p> 
 <p><a name="an_7:14">7:14</a> Poi, chiamata a sé di nuovo la moltitudine, diceva loro: Ascoltatemi tutti ed intendete:</p> 
 <p><a name="an_7:15">7:15</a> Non v’è nulla fuori dell’uomo che entrando in lui possa contaminarlo; ma son le cose che escono dall’uomo quelle che contaminano l’uomo.</p> 
 <p><a name="an_7:16">7:16</a> Se uno ha orecchi da udire oda.</p> 
 <p><a name="an_7:17">7:17</a> E quando, lasciata la moltitudine, fu entrato in casa, i suoi discepoli lo interrogarono intorno alla parabola.</p> 
 <p><a name="an_7:18">7:18</a> Ed egli disse loro: Siete anche voi così privi d’intendimento? Non capite voi che tutto ciò che dal di fuori entra nell’uomo non lo può contaminare,</p> 
 <p><a name="an_7:19">7:19</a> perché gli entra non nel cuore ma nel ventre e se ne va nella latrina? Così dicendo, dichiarava pure puri tutti quanti i cibi.</p> 
 <p><a name="an_7:20">7:20</a> Diceva inoltre: E’ quel che esce dall’uomo che contamina l’uomo;</p> 
 <p><a name="an_7:21">7:21</a> poiché è dal di dentro, dal cuore degli uomini, che escono cattivi pensieri, fornicazioni, furti, omicidi,</p> 
 <p><a name="an_7:22">7:22</a> adulteri, cupidigie, malvagità, frode, lascivia, sguardo maligno, calunnia, superbia, stoltezza.</p> 
 <p><a name="an_7:23">7:23</a> Tutte queste cose malvage escono dal di dentro e contaminano l’uomo.</p> 
 <p><a name="an_7:24">7:24</a> Poi, partitosi di là, se ne andò vero i confini di Tiro. Ed entrato in una casa, non voleva che alcuno lo sapesse; ma non poté restar nascosto,</p> 
 <p><a name="an_7:25">7:25</a> ché anzi, subito, una donna la cui figliuolina aveva uno spirito immondo, avendo udito parlar di lui, venne e gli si gettò ai piedi.</p> 
 <p><a name="an_7:26">7:26</a> Quella donna era pagana, di nazione sirofenicia, e lo pregava di cacciare il demonio dalla sua figliuola.</p> 
 <p><a name="an_7:27">7:27</a> Ma Gesù le disse: Lascia che prima siano saziati i figliuoli; ché non è bene prendere il pane dei figliuoli per buttarlo a’ cagnolini.</p> 
 <p><a name="an_7:28">7:28</a> Ma ella rispose: Dici bene, Signore; e i cagnolini, sotto la tavola, mangiano de’ minuzzoli dei figliuoli.</p> 
 <p><a name="an_7:29">7:29</a> E Gesù le disse: Per cotesta parola, va’; il demonio è uscito dalla tua figliuola.</p> 
 <p><a name="an_7:30">7:30</a> E la donna, tornata a casa sua, trovò la figliuolina coricata sul letto e il demonio uscito di lei.</p> 
 <p><a name="an_7:31">7:31</a> Partitosi di nuovo dai confini di Tiro, Gesù, passando per Sidone, tornò verso il mar di Galilea traversano il territorio della Decapoli.</p> 
 <p><a name="an_7:32">7:32</a> E gli menarono un sordo che parlava a stento; e lo pregarono che gl’imponesse la mano.</p> 
 <p><a name="an_7:33">7:33</a> Ed egli, trattolo in disparte fuor dalla folla, gli mise le dite negli orecchi e con la saliva gli toccò la lingua;</p> 
 <p><a name="an_7:34">7:34</a> poi, levati gli occhi al cielo, sospirò e gli disse: Effathà! che vuol dire: Apriti!</p> 
 <p><a name="an_7:35">7:35</a> E gli si aprirono gli orecchi; e subito gli si sciolse lo scilinguagnolo e parlava bene.</p> 
 <p><a name="an_7:36">7:36</a> E Gesù ordinò loro di non parlarne ad alcuno; ma lo più lo divietava loro e più lo divulgavano;</p> 
 <p><a name="an_7:37">7:37</a> e stupivano oltremodo, dicendo: Egli ha fatto ogni cosa bene; i sordi li fa udire, e i mutoli li fa parlare.</p> 
 <p><a name="an_8:1">8:1</a> In que’ giorni, essendo di nuovo la folla grandissima, e non avendo ella da mangiare, Gesù, chiamati a sé i discepoli, disse loro:</p> 
 <p><a name="an_8:2">8:2</a> Io ho pietà di questa moltitudine; poiché già da tre giorni sta con me e non ha da mangiare.</p> 
 <p><a name="an_8:3">8:3</a> E se li rimando a casa digiuni, verranno meno per via; e ve n’hanno alcuni che son venuti da lontano.</p> 
 <p><a name="an_8:4">8:4</a> E i suoi discepoli gli risposero: Come si potrebbe mai saziarli di pane qui, in un deserto?</p> 
 <p><a name="an_8:5">8:5</a> Ed egli domandò loro: Quanti pani avete? Essi dissero: Sette.</p> 
 <p><a name="an_8:6">8:6</a> Ed egli ordinò alla folla di accomodarsi per terra; e prese i sette pani, dopo aver rese grazie, li spezzò e diede ai discepoli perché li ponessero dinanzi alla folla; ed essi li posero.</p> 
 <p><a name="an_8:7">8:7</a> Avevano anche alcuni pochi pescetti ed egli, fatta la benedizione, comandò di porre anche quelli dinanzi a loro.</p> 
 <p><a name="an_8:8">8:8</a> E mangiarono e furono saziati; e de’ pezzi avanzati si levarono sette panieri.</p> 
 <p><a name="an_8:9">8:9</a> Or erano circa quattromila persone. Poi Gesù li licenziò;</p> 
 <p><a name="an_8:10">8:10</a> e subito, montato nella barca co’ suoi discepoli, andò dalle parti di Dalmanuta.</p> 
 <p><a name="an_8:11">8:11</a> E i Farisei si recarono colà e si misero a disputar con lui, chiedendogli, per metterlo alla prova, un segno dal cielo.</p> 
 <p><a name="an_8:12">8:12</a> Ma egli, dopo aver sospirato nel suo spirito, disse: Perché questa generazione chiede un segno? In verità io vi dico: Non sarà dato alcun segno a questa generazione.</p> 
 <p><a name="an_8:13">8:13</a> E lasciatili, montò di nuovo nella barca e passò all’altra riva.</p> 
 <p><a name="an_8:14">8:14</a> Or i discepoli avevano dimenticato di prendere dei pani, e non avevano seco nella barca che un pane solo.</p> 
 <p><a name="an_8:15">8:15</a> Ed egli dava loro de’ precetti dicendo: Badate, guardatevi dal lievito de’ Farisei e dal lievito d’Erode!</p> 
 <p><a name="an_8:16">8:16</a> Ed essi si dicevano gli uni agli altri: Egli è perché non abbiam pane.</p> 
 <p><a name="an_8:17">8:17</a> E Gesù, accortosene, disse loro: Perché ragionate voi del non aver pane? Non riflettete e non capite voi ancora? Avete il cuore indurito?</p> 
 <p><a name="an_8:18">8:18</a> Avendo occhi non vedete? e avendo orecchie non udite? e non avete memoria alcuna?</p> 
 <p><a name="an_8:19">8:19</a> Quand’io spezzai i cinque pani per i cinquemila, quante ceste piene di pezzi levaste? Essi dissero: Dodici.</p> 
 <p><a name="an_8:20">8:20</a> E quando spezzai i sette pani per i quattromila, quanti panieri pieni levaste?</p> 
 <p><a name="an_8:21">8:21</a> Ed essi risposero: Sette. E diceva loro: Non capite ancora?</p> 
 <p><a name="an_8:22">8:22</a> E vennero in Betsaida; e gli fu menato un cieco, e lo pregarono che lo toccasse.</p> 
 <p><a name="an_8:23">8:23</a> Ed egli, preso il cieco per la mano, lo condusse fuor dal villaggio; e sputatogli negli occhi e impostegli le mani, gli domandò:</p> 
 <p><a name="an_8:24">8:24</a> Vedi tu qualche cosa? Ed egli, levati gli occhi, disse: Scorgo gli uomini, perché li vedo camminare, e mi paion alberi.</p> 
 <p><a name="an_8:25">8:25</a> Poi Gesù gli mise di nuovo le mani sugli occhi; ed egli riguardò e fu guarito e vedeva ogni cosa chiaramente.</p> 
 <p><a name="an_8:26">8:26</a> E Gesù lo rimandò a casa sua e gli disse: Non entrar neppure nel villaggio.</p> 
 <p><a name="an_8:27">8:27</a> Poi Gesù, co’ suoi discepoli, se ne andò verso le borgate di Cesare di Filippo; e cammin facendo domandò ai suoi discepoli: Chi dice la gente ch’io sia?</p> 
 <p><a name="an_8:28">8:28</a> Ed essi risposero: Gli uni, Giovanni Battista: altri, Elia; ed altri, uno de’ profeti.</p> 
 <p><a name="an_8:29">8:29</a> Ed egli domandò loro: E voi, chi dite ch’io sia? E Pietro rispose: Tu sei il Cristo.</p> 
 <p><a name="an_8:30">8:30</a> Ed egli vietò loro severamente di dir ciò di lui ad alcuno.</p> 
 <p><a name="an_8:31">8:31</a> Poi cominciò ad insegnar loro ch’era necessario che il Figliuol dell’uomo soffrisse molte cose, e fosse reietto dagli anziani e dai capi sacerdoti e dagli scribi, e fosse ucciso, e in capo a tre giorni risuscitasse.</p> 
 <p><a name="an_8:32">8:32</a> E diceva queste cose apertamente. E Pietro, trattolo da parte, prese a rimproverarlo.</p> 
 <p><a name="an_8:33">8:33</a> Ma egli, rivoltosi e guardati i suoi discepoli, rimproverò Pietro dicendo: Vattene via da me, Satana! Tu non hai il senso delle cose di Dio, ma delle cose degli uomini.</p> 
 <p><a name="an_8:34">8:34</a> E chiamata a sé la folla coi suoi discepoli, disse loro: Se uno vuol venire dietro a me, rinunzi a se stesso e prenda la sua croce e mi segua.</p> 
 <p><a name="an_8:35">8:35</a> Perché chi vorrà salvare la sua vita, la perderà; ma chi perderà la sua vita per amor di me e del Vangelo, la salverà.</p> 
 <p><a name="an_8:36">8:36</a> E che giova egli all’uomo se guadagna tutto il mondo e perde l’anima sua?</p> 
 <p><a name="an_8:37">8:37</a> E infatti, che darebbe l’uomo in cambio dell’anima sua?</p> 
 <p><a name="an_8:38">8:38</a> Perché se uno si sarà vergognato di me e delle mie parole in questa generazione adultera e peccatrice, anche il Figliuol dell’uomo si vergognerà di lui quando sarà venuto nella gloria del Padre suo coi santi angeli.</p> 
 <p><a name="an_9:1">9:1</a> E diceva loro: In verità io vi dico che alcuni di coloro che son qui presenti non gusteranno la morte, finché non abbian visto il regno di Dio venuto con potenza.</p> 
 <p><a name="an_9:2">9:2</a> Sei giorni dopo, Gesù prese seco Pietro e Giacomo e Giovanni e li condusse soli, in disparte, sopra un alto monte.</p> 
 <p><a name="an_9:3">9:3</a> E fu trasfigurato in presenza loro; e i suoi vestiti divennero sfolgoranti, candidissimi, di un tal candore che niun lavator di panni sulla terra può dare.</p> 
 <p><a name="an_9:4">9:4</a> Ed apparve loro Elia con Mosè, i quali stavano conversando con Gesù.</p> 
 <p><a name="an_9:5">9:5</a> E Pietro rivoltosi a Gesù: Maestro, disse, egli è bene che stiamo qui; facciamo tre tende; una per te, una per Mosè ed una per Elia.</p> 
 <p><a name="an_9:6">9:6</a> Poiché non sapeva che cosa dire, perché erano stati presi da spavento.</p> 
 <p><a name="an_9:7">9:7</a> E venne una nuvola che li coperse della sua ombra; e dalla nuvola una voce: Questo è il mio diletto figliuolo; ascoltatelo.</p> 
 <p><a name="an_9:8">9:8</a> E ad un tratto, guardatisi attorno, non videro più alcuno con loro, se non Gesù solo.</p> 
 <p><a name="an_9:9">9:9</a> Or come scendevano dal monte, egli ordinò loro di non raccontare ad alcuno le cose che aveano vedute, se non quando il Figliuol dell’uomo sarebbe risuscitato dai morti.</p> 
 <p><a name="an_9:10">9:10</a> Ed essi tennero in sé la cosa, domandandosi fra loro che cosa fosse quel risuscitare dai morti.</p> 
 <p><a name="an_9:11">9:11</a> Poi gli chiesero: Perché dicono gli scribi che prima deve venir Elia?</p> 
 <p><a name="an_9:12">9:12</a> Ed egli disse loro: Elia deve venir prima e ristabilire ogni cosa; e come mai è egli scritto del Figliuol dell’uomo che egli ha da patir molte cose e da essere sprezzato?</p> 
 <p><a name="an_9:13">9:13</a> Ma io vi dico che Elia è già venuto, ed anche gli hanno fatto quello che hanno voluto, com’è scritto di lui.</p> 
 <p><a name="an_9:14">9:14</a> E venuti ai discepoli, videro intorno a loro una gran folla, e degli scribi che discutevan con loro.</p> 
 <p><a name="an_9:15">9:15</a> E subito tutta la folla, veduto Gesù, sbigottì e accorse a salutarlo.</p> 
 <p><a name="an_9:16">9:16</a> Ed egli domandò loro: Di che discutete voi con loro?</p> 
 <p><a name="an_9:17">9:17</a> E uno della folla gli rispose: Maestro, io t’ho menato il mio figliuolo che ha uno spirito mutolo;</p> 
 <p><a name="an_9:18">9:18</a> e dovunque esso lo prende, lo atterra; ed egli schiuma, stride dei denti e rimane stecchito. Ho detto a’ tuoi discepoli che lo cacciassero, ma non hanno potuto.</p> 
 <p><a name="an_9:19">9:19</a> E Gesù, rispondendo, disse loro: O generazione incredula! Fino a quando sarò io con voi? Fino a quando vi sopporterò? Menatemelo.</p> 
 <p><a name="an_9:20">9:20</a> E glielo menarono; e come vide Gesù, subito lo spirito lo torse in convulsione; e caduto in terra, si rotolava schiumando. E Gesù domandò al padre:</p> 
 <p><a name="an_9:21">9:21</a> Da quanto tempo gli avviene questo? Ed egli disse:</p> 
 <p><a name="an_9:22">9:22</a> Dalla sua infanzia e spesse volte l’ha gettato anche nel fuoco e nell’acqua per farlo perire; ma tu, se ci puoi qualcosa, abbi pietà di noi ed aiutaci.</p> 
 <p><a name="an_9:23">9:23</a> E Gesù: Dici: Se puoi?! Ogni cosa è possibile a chi crede.</p> 
 <p><a name="an_9:24">9:24</a> E subito il padre del fanciullo esclamò: Io credo; sovvieni alla mia incredulità.</p> 
 <p><a name="an_9:25">9:25</a> E Gesù, vedendo che la folla accorreva, sgridò lo spirito immondo, dicendogli: Spirito muto e sordo, io tel comando, esci da lui e non entrar più in lui.</p> 
 <p><a name="an_9:26">9:26</a> E lo spirito, gridando e straziandolo forte, uscì; e il fanciullo rimase come morto; talché quasi tutti dicevano: E’ morto.</p> 
 <p><a name="an_9:27">9:27</a> Ma Gesù lo sollevò, ed egli si rizzò in piè.</p> 
 <p><a name="an_9:28">9:28</a> E quando Gesù fu entrato in casa, i suoi discepoli gli domandarono in privato: Perché non abbiam potuto cacciarlo noi?</p> 
 <p><a name="an_9:29">9:29</a> Ed egli disse loro: Cotesta specie di spiriti non si può far uscir in altro modo che con la preghiera.</p> 
 <p><a name="an_9:30">9:30</a> Poi, essendosi partiti di là, traversarono la Galilea; e Gesù non voleva che alcuno lo sapesse.</p> 
 <p><a name="an_9:31">9:31</a> Poich’egli ammaestrava i suoi discepoli, e diceva loro: Il Figliuol dell’uomo sta per esser dato nelle mani degli uomini ed essi l’uccideranno; e tre giorni dopo essere stato ucciso, risusciterà.</p> 
 <p><a name="an_9:32">9:32</a> Ma essi non intendevano il suo dire e temevano d’interrogarlo.</p> 
 <p><a name="an_9:33">9:33</a> E vennero a Capernaum; e quand’egli fu in casa, domandò loro: Di che discorrevate per via?</p> 
 <p><a name="an_9:34">9:34</a> Ed essi tacevano, perché per via aveano questionato fra loro chi fosse il maggiore.</p> 
 <p><a name="an_9:35">9:35</a> Ed egli postosi a sedere, chiamò i dodici e disse loro: Se alcuno vuol essere il primo, dovrà essere l’ultimo di tutti e il servitor di tutti.</p> 
 <p><a name="an_9:36">9:36</a> E preso un piccolo fanciullo, lo pose in mezzo a loro; e recatoselo in braccio, disse a loro:</p> 
 <p><a name="an_9:37">9:37</a> Chiunque riceve uno di tali piccoli fanciulli nel nome mio, riceve me; e chiunque riceve me, non riceve me, ma colui che mi ha mandato.</p> 
 <p><a name="an_9:38">9:38</a> Giovanni gli disse: Maestro, noi abbiam veduto uno che cacciava i demoni nel nome tuo, il quale non ci seguita; e glielo abbiam vietato perché non ci seguitava.</p> 
 <p><a name="an_9:39">9:39</a> E Gesù disse: Non glielo vietate, poiché non v’è alcuno che faccia qualche opera potente nel mio nome, e che subito dopo possa dir male di me.</p> 
 <p><a name="an_9:40">9:40</a> Poiché chi non è contro a noi, è per noi.</p> 
 <p><a name="an_9:41">9:41</a> Perché chiunque vi avrà dato a bere un bicchiere d’acqua in nome mio perché siete di Cristo, in verità vi dico che non perderà punto il suo premio.</p> 
 <p><a name="an_9:42">9:42</a> E chiunque avrà scandalizzato uno di questi piccoli che credono, meglio sarebbe per lui che gli fosse messa al collo una macina da mulino, e fosse gettato in mare.</p> 
 <p><a name="an_9:43">9:43</a> E se la tua mano ti fa intoppare, mozzala; meglio è per te entrar monco nella vita, che aver due mani e andartene nella geenna, nel fuoco inestinguibile.</p> 
 <p><a name="an_9:44">9:44</a> dove il verme loro non muore ed il fuoco non si spegne.</p> 
 <p><a name="an_9:45">9:45</a> E se il tuo piede ti fa intoppare, mozzalo; meglio è per te entrar zoppo nella vita, che aver due occhi piedi ed esser gittato nella geenna.</p> 
 <p><a name="an_9:46">9:46</a> dove il verme loro non muore ed il fuoco non si spegne.</p> 
 <p><a name="an_9:47">9:47</a> E se l’occhio tuo ti fa intoppare, cavalo; meglio è per te entrar con un occhio solo nel regno di Dio, che aver due occhi ed esser gittato nella geenna,</p> 
 <p><a name="an_9:48">9:48</a> dove il verme loro non muore ed il fuoco non si spegne.</p> 
 <p><a name="an_9:49">9:49</a> Poiché ognuno sarà salato con fuoco.</p> 
 <p><a name="an_9:50">9:50</a> Il sale è buono; ma se il sale diventa insipido, con che gli darete sapore? (G9-51) Abbiate del sale in voi stessi e state in pace gli uni con gli altri.</p> 
 <p><a name="an_10:1">10:1</a> Poi, levatosi di là, se ne andò sui confini della Giudea, ed oltre il Giordano; e di nuovo di raunarono presso a lui delle turbe; ed egli di nuovo, come soleva, le ammaestrava.</p> 
 <p><a name="an_10:2">10:2</a> E de’ Farisei, accostatisi, gli domandarono, tentandolo: E’ egli lecito ad un marito di mandar via la moglie?</p> 
 <p><a name="an_10:3">10:3</a> Ed egli rispose loro: Mosè che v’ha egli comandato?</p> 
 <p><a name="an_10:4">10:4</a> Ed essi dissero: Mosè permise di scrivere una atto di divorzio e mandarla via.</p> 
 <p><a name="an_10:5">10:5</a> E Gesù disse loro: E’ per la durezza del vostro cuore ch’egli scrisse per voi quel precetto;</p> 
 <p><a name="an_10:6">10:6</a> ma al principio della creazione Iddio li fece maschio e femmina.</p> 
 <p><a name="an_10:7">10:7</a> Perciò l’uomo lascerà suo padre e sua madre, e i due saranno una sola carne.</p> 
 <p><a name="an_10:8">10:8</a> Talché non sono più due, ma una stessa carne.</p> 
 <p><a name="an_10:9">10:9</a> Quello dunque che Iddio ha congiunto l’uomo nol separi.</p> 
 <p><a name="an_10:10">10:10</a> E in casa i discepoli lo interrogarono di nuovo sullo stesso soggetto.</p> 
 <p><a name="an_10:11">10:11</a> Ed egli disse loro: Chiunque manda via sua moglie e ne sposa un’altra, commette adulterio verso di lei;</p> 
 <p><a name="an_10:12">10:12</a> e se la moglie, ripudiato il marito, ne sposa un altro, commette adulterio.</p> 
 <p><a name="an_10:13">10:13</a> Or gli presentavano dei bambini perché li toccasse; ma i discepoli sgridavan coloro che glieli presentavano.</p> 
 <p><a name="an_10:14">10:14</a> E Gesù, veduto ciò, s’indignò e disse loro: Lasciate i piccoli fanciulli venire a me; non glielo vietate, perché di tali è il regno di Dio.</p> 
 <p><a name="an_10:15">10:15</a> In verità io vi dico che chiunque non avrà ricevuto il regno di Dio come un piccolo fanciullo, non entrerà punto in esso.</p> 
 <p><a name="an_10:16">10:16</a> E presili in braccio ed imposte loro le mani, li benediceva.</p> 
 <p><a name="an_10:17">10:17</a> Or com’egli usciva per mettersi in cammino, un tale accorse e inginocchiatosi davanti a lui, gli domandò: Maestro buono, che farò io per ereditare la vita eterna?</p> 
 <p><a name="an_10:18">10:18</a> E Gesù gli disse: Perché mi chiami buono? Nessuno è buono, tranne uno solo, cioè Iddio.</p> 
 <p><a name="an_10:19">10:19</a> Tu sai i comandamenti: Non uccidere; non commettere adulterio; non rubare; non dir falsa testimonianza; non far torto ad alcuno; onora tuo padre e tua madre.</p> 
 <p><a name="an_10:20">10:20</a> Ed egli rispose: Maestro, tutte queste cose io le ho osservate fin dalla mia giovinezza.</p> 
 <p><a name="an_10:21">10:21</a> E Gesù, riguardatolo in viso, l’amò e gli disse: Una cosa ti manca; va’, vendi tutto ciò che hai, e dallo ai poveri, e tu avrai un tesoro nel cielo; poi vieni e seguimi.</p> 
 <p><a name="an_10:22">10:22</a> Ma egli, attristato da quella parola, se ne andò dolente, perché avea di gran beni.</p> 
 <p><a name="an_10:23">10:23</a> E Gesù, guardatosi attorno, disse ai suoi discepoli: Quanto malagevolmente coloro che hanno delle ricchezze entreranno nel regno di Dio!</p> 
 <p><a name="an_10:24">10:24</a> E i discepoli sbigottirono a queste sue parole. E Gesù da capo replicò loro: Figliuoli, quant’è malagevole a coloro che si confidano nelle ricchezze entrare nel regno di Dio!</p> 
 <p><a name="an_10:25">10:25</a> E’ più facile a un cammello passare per la cruna d’un ago, che ad un ricco entrare nel regno di Dio.</p> 
 <p><a name="an_10:26">10:26</a> Ed essi vie più stupivano, dicendo fra loro: Chi dunque può esser salvato?</p> 
 <p><a name="an_10:27">10:27</a> E Gesù, riguardatili, disse: Agli uomini è impossibile, ma non a Dio; perché tutto è possibile a Dio.</p> 
 <p><a name="an_10:28">10:28</a> E Pietro prese a dirgli: Ecco, noi abbiamo lasciato ogni cosa e t’abbiam seguitato.</p> 
 <p><a name="an_10:29">10:29</a> E Gesù rispose: Io vi dico in verità che non v’è alcuno che abbia lasciato casa, o fratelli, o sorelle, o madre, o padre, o figliuoli, o campi, per amor di me e per amor dell’evangelo,</p> 
 <p><a name="an_10:30">10:30</a> il quale ora, in questo tempo, non ne riceva cento volte tanto: case, fratelli, sorelle, madri, figliuoli, campi, insieme a persecuzioni; e nel secolo avvenire, la vita eterna.</p> 
 <p><a name="an_10:31">10:31</a> Ma molti primi saranno ultimi e molti ultimi, primi.</p> 
 <p><a name="an_10:32">10:32</a> Or erano per cammino salendo a Gerusalemme, e Gesù andava innanzi a loro; ed essi erano sbigottiti; e quelli che lo seguivano eran presi da timore. Ed egli, tratti di nuovo da parte i dodici, prese a dir loro le cose che gli avverrebbero:</p> 
 <p><a name="an_10:33">10:33</a> Ecco, noi saliamo a Gerusalemme, e il Figliuol dell’uomo sarà dato nelle mani de’ capi sacerdoti e degli scribi; ed essi lo condanneranno a morte e lo metteranno nelle mani dei Gentili;</p> 
 <p><a name="an_10:34">10:34</a> e lo scherniranno e gli sputeranno addosso e lo flagelleranno e l’uccideranno; e dopo tre giorni egli risusciterà.</p> 
 <p><a name="an_10:35">10:35</a> E Giacomo e Giovanni, figliuoli di Zebedeo, si accostarono a lui, dicendogli: Maestro, desideriamo che tu ci faccia quello che ti chiederemo.</p> 
 <p><a name="an_10:36">10:36</a> Ed egli disse loro: Che volete ch’io vi faccia?</p> 
 <p><a name="an_10:37">10:37</a> Essi gli dissero: Concedici di sedere uno alla tua destra e l’altro alla tua sinistra nella tua gloria. Ma Gesù disse loro:</p> 
 <p><a name="an_10:38">10:38</a> Voi non sapete quel che chiedete. Potete voi bere il calice ch’io bevo, o esser battezzati del battesimo del quale io son battezzato? Essi gli dissero: Sì, lo possiamo.</p> 
 <p><a name="an_10:39">10:39</a> E Gesù disse loro: Voi certo berrete il calice ch’io bevo e sarete battezzati del battesimo del quale io sono battezzato;</p> 
 <p><a name="an_10:40">10:40</a> ma quant’è al sedermi a destra o a sinistra, non sta a me il darlo, ma è per quelli cui è stato preparato.</p> 
 <p><a name="an_10:41">10:41</a> E i dieci, udito ciò, presero a indignarsi di Giacomo e di Giovanni.</p> 
 <p><a name="an_10:42">10:42</a> Ma Gesù, chiamatili a sé, disse loro: Voi sapete che quelli che son reputati principi delle nazioni, le signoreggiano; e che i loro grandi usano potestà sopra di esse.</p> 
 <p><a name="an_10:43">10:43</a> Ma non è così tra voi; anzi chiunque vorrà esser grande fra voi, sarà vostro servitore;</p> 
 <p><a name="an_10:44">10:44</a> e chiunque fra voi vorrà esser primo, sarà servo di tutti.</p> 
 <p><a name="an_10:45">10:45</a> Poiché anche il Figliuol dell’uomo non è venuto per esser servito, ma per servire, e per dar la vita sua come prezzo di riscatto per molti.</p> 
 <p><a name="an_10:46">10:46</a> Poi vennero in Gerico. E come egli usciva di Gerico coi suoi discepoli e con gran moltitudine, il figliuol di Timeo, Bartimeo, cieco mendicante, sedeva presso la strada.</p> 
 <p><a name="an_10:47">10:47</a> E udito che chi passava era Gesù il Nazareno, prese a gridare e a dire: Gesù, figliuol di Davide, abbi pietà di me!</p> 
 <p><a name="an_10:48">10:48</a> E molti lo sgridavano perché tacesse; ma quello gridava più forte: Figliuol di Davide, abbi pietà di me!</p> 
 <p><a name="an_10:49">10:49</a> E Gesù, fermatosi, disse: Chiamatelo! E chiamarono il cieco, dicendogli: Sta’ di buon cuore! Alzati! Egli ti chiama.</p> 
 <p><a name="an_10:50">10:50</a> E il cieco, gettato via il mantello, balzò in piedi e venne a Gesù.</p> 
 <p><a name="an_10:51">10:51</a> E Gesù, rivoltosi a lui, gli disse: Che vuoi ch’io ti faccia? E il cieco gli rispose: Rabbuni, ch’io recuperi la vista.</p> 
 <p><a name="an_10:52">10:52</a> E Gesù gli disse: Va’, la tua fede ti ha salvato. E in quell’istante egli ricuperò la vista e seguiva Gesù per la via.</p> 
 <p><a name="an_11:1">11:1</a> E quando furon giunti vicino a Gerusalemme, a Betfage e Betania, presso al monte degli Ulivi, Gesù mandò due dei suoi discepoli, e disse loro:</p> 
 <p><a name="an_11:2">11:2</a> Andate nella borgata che è di rimpetto a voi; e subito, appena entrati, troverete legato un puledro d’asino, sopra il quale non è montato ancora alcuno; scioglietelo e menatemelo.</p> 
 <p><a name="an_11:3">11:3</a> E se qualcuno vi dice: Perché fate questo? rispondete: Il Signore ne ha bisogno, e lo rimanderà subito qua.</p> 
 <p><a name="an_11:4">11:4</a> Ed essi andarono e trovarono un puledro legato ad una porta, fuori, sulla strada, e lo sciolsero.</p> 
 <p><a name="an_11:5">11:5</a> Ed alcuni di coloro ch’eran lì presenti, dissero loro: Che fate, che sciogliete il puledro?</p> 
 <p><a name="an_11:6">11:6</a> Ed essi risposero come Gesù aveva detto. E quelli li lasciaron fare.</p> 
 <p><a name="an_11:7">11:7</a> Ed essi menarono il puledro a Gesù, e gettarono su quello i loro mantelli, ed egli vi montò sopra.</p> 
 <p><a name="an_11:8">11:8</a> E molti stendevano i loro mantelli sulla via; ed altri, delle fronde che avean tagliate nei campi.</p> 
 <p><a name="an_11:9">11:9</a> E coloro che andavano avanti e coloro che venivano dietro, gridavano: Osanna! Benedetto colui che viene nel nome del Signore!</p> 
 <p><a name="an_11:10">11:10</a> Benedetto il regno che viene, il regno di Davide nostro padre! Osanna ne’ luoghi altissimi!</p> 
 <p><a name="an_11:11">11:11</a> E Gesù entrò in Gerusalemme, nel tempio; e avendo riguardata ogni cosa attorno attorno, essendo già l’ora tarda, uscì per andare a Betania coi dodici.</p> 
 <p><a name="an_11:12">11:12</a> E il giorno seguente, quando furon usciti da Betania, egli ebbe fame.</p> 
 <p><a name="an_11:13">11:13</a> E veduto di lontano un fico che avea delle foglie, andò a vedere se per caso vi trovasse qualche cosa; ma venuto al fico non vi trovò nient’altro che foglie; perché non era la stagion dei fichi.</p> 
 <p><a name="an_11:14">11:14</a> E Gesù prese a dire al fico: Niuno mangi mai più in perpetuo frutto da te! E i suoi discepoli udirono.</p> 
 <p><a name="an_11:15">11:15</a> E vennero a Gerusalemme; e Gesù, entrato nel tempio, prese a cacciarne coloro che vendevano e che compravano nel tempio; e rovesciò le tavole de’ cambiamonete e le sedie de’ venditori di colombi;</p> 
 <p><a name="an_11:16">11:16</a> e non permetteva che alcuno portasse oggetti attraverso il tempio.</p> 
 <p><a name="an_11:17">11:17</a> Ed insegnava, dicendo loro: Non è egli scritto: La mia casa sarà chiamata casa d’orazione per tutte le genti? ma voi ne avete fatta una spelonca di ladroni.</p> 
 <p><a name="an_11:18">11:18</a> Ed i capi sacerdoti e gli scribi udirono queste cose e cercavano il modo di farli morire, perché lo temevano; poiché tutta la moltitudine era rapita in ammirazione della sua dottrina.</p> 
 <p><a name="an_11:19">11:19</a> E quando fu sera, uscirono dalla città.</p> 
 <p><a name="an_11:20">11:20</a> E la mattina, passando, videro il fico seccato fin dalle radici;</p> 
 <p><a name="an_11:21">11:21</a> e Pietro, ricordatosi, gli disse: Maestro, vedi, il fico che tu maledicesti, è seccato.</p> 
 <p><a name="an_11:22">11:22</a> E Gesù, rispondendo, disse loro: Abbiate fede in Dio!</p> 
 <p><a name="an_11:23">11:23</a> In verità io vi dico che chi dirà a questo monte: Togliti di là e gettati nel mare, se non dubita in cuor suo, ma crede che quel che dice avverrà, gli sarà fatto.</p> 
 <p><a name="an_11:24">11:24</a> Perciò vi dico: Tutte le cose che voi domanderete pregando, crediate che le avete ricevute, e voi le otterrete.</p> 
 <p><a name="an_11:25">11:25</a> E quando vi mettete a pregare, se avete qualcosa contro a qualcuno, perdonate; affinché il Padre vostro che è nei cieli, vi perdoni i vostri falli.</p> 
 <p><a name="an_11:26">11:26</a> Ma se voi non perdonate, neppure il Padre vostro che è nei cieli vi perdonerà i vostri falli.</p> 
 <p><a name="an_11:27">11:27</a> Poi vennero di nuovo in Gerusalemme; e mentr’egli passeggiava per il tempio, i capi sacerdoti e gli scribi e gli anziani s’accostarono a lui e gli dissero:</p> 
 <p><a name="an_11:28">11:28</a> Con quale autorità fai tu queste cose? O chi ti ha data codesta autorità di far queste cose?</p> 
 <p><a name="an_11:29">11:29</a> E Gesù disse loro: Io vi domanderò una cosa; rispondetemi e vi dirò con quale autorità io faccio queste cose.</p> 
 <p><a name="an_11:30">11:30</a> Il battesimo di Giovanni era esso dal cielo o dagli uomini? Rispondetemi.</p> 
 <p><a name="an_11:31">11:31</a> Ed essi ragionavan fra loro dicendo: Se diciamo: Dal cielo, egli dirà: Perché dunque non gli credeste?</p> 
 <p><a name="an_11:32">11:32</a> Diremo invece: Dagli uomini?… Essi temevano il popolo, perché tutti stimavano che Giovanni fosse veramente profeta.</p> 
 <p><a name="an_11:33">11:33</a> E risposero a Gesù: Non lo sappiamo. E Gesù disse loro: E neppur io vi dico con quale autorità fo queste cose.</p> 
 <p><a name="an_12:1">12:1</a> E prese a dir loro in parabole: Un uomo piantò una vigna e le fece attorno una siepe e vi scavò un luogo da spremer l’uva e vi edificò una torre; l’allogò a de’ lavoratori, e se ne andò in viaggio.</p> 
 <p><a name="an_12:2">12:2</a> E a suo tempo mandò a que’ lavoratori un servitore per ricevere da loro de’ frutti della vigna.</p> 
 <p><a name="an_12:3">12:3</a> Ma essi, presolo, lo batterono e lo rimandarono a vuoto.</p> 
 <p><a name="an_12:4">12:4</a> Ed egli di nuovo mandò loro un altro servitore; e anche lui ferirono nel capo e vituperarono.</p> 
 <p><a name="an_12:5">12:5</a> Ed egli ne mandò un altro, e anche quello uccisero; e poi molti altri, de’ quali alcuni batterono ed alcuni uccisero.</p> 
 <p><a name="an_12:6">12:6</a> Aveva ancora un unico figliuolo diletto; e quello mandò loro per ultimo, dicendo: Avranno rispetto al mio figliuolo.</p> 
 <p><a name="an_12:7">12:7</a> Ma que’ lavoratori dissero fra loro: Costui è l’erede; venite, uccidiamolo, e l’eredità sarà nostra.</p> 
 <p><a name="an_12:8">12:8</a> E presolo, l’uccisero, e lo gettarono fuor dalla vigna.</p> 
 <p><a name="an_12:9">12:9</a> Che farà dunque il padrone della vigna? Egli verrà e distruggerà quei lavoratori, e darà la vigna ad altri.</p> 
 <p><a name="an_12:10">12:10</a> Non avete voi neppur letta questa Scrittura: La pietra che gli edificatori hanno riprovata, è quella che è divenuta pietra angolare;</p> 
 <p><a name="an_12:11">12:11</a> ciò è stato fatto dal Signore, ed è cosa maravigliosa agli occhi nostri?</p> 
 <p><a name="an_12:12">12:12</a> Ed essi cercavano di pigliarlo, ma temettero la moltitudine; perché si avvidero bene ch’egli aveva detto quella parabola per loro. E lasciatolo, se ne andarono.</p> 
 <p><a name="an_12:13">12:13</a> E gli mandarono alcuni dei Farisei e degli Erodiani per coglierlo in parole.</p> 
 <p><a name="an_12:14">12:14</a> Ed essi, venuti, gli dissero: Maestro, noi sappiamo che tu sei verace, e che non ti curi d’alcuno, perché non guardi all’apparenza delle persone, ma insegni la via di Dio secondo verità. E’ egli lecito pagare il tributo a Cesare o no? Dobbiamo darlo o non darlo?</p> 
 <p><a name="an_12:15">12:15</a> Ma egli, conosciuta la loro ipocrisia, disse loro: Perché mi tentante? Portatemi un denaro, ch’io lo vegga.</p> 
 <p><a name="an_12:16">12:16</a> Ed essi glielo portarono. Ed egli disse loro: Di chi è questa effigie e questa iscrizione? Essi gli dissero:</p> 
 <p><a name="an_12:17">12:17</a> Di Cesare. Allora Gesù disse loro: Rendete a Cesare quel ch’è di Cesare, e a Dio quel ch’è di Dio. Ed essi si maravigliarono di lui.</p> 
 <p><a name="an_12:18">12:18</a> Poi vennero a lui de’ Sadducei, i quali dicono che non v’è risurrezione, e gli domandarono:</p> 
 <p><a name="an_12:19">12:19</a> Maestro, Mosè ci lasciò scritto che se il fratello di uno muore e lascia moglie senza figliuoli, il fratello ne prenda la moglie e susciti progenie a suo fratello.</p> 
 <p><a name="an_12:20">12:20</a> Or v’erano sette fratelli. Il primo prese moglie; e morendo, non lasciò progenie.</p> 
 <p><a name="an_12:21">12:21</a> E il secondo la prese e morì senza lasciare progenie.</p> 
 <p><a name="an_12:22">12:22</a> Così il terzo. E i sette non lasciarono progenie. Infine, dopo tutti, morì anche la donna.</p> 
 <p><a name="an_12:23">12:23</a> nella risurrezione, quando saranno risuscitati, di chi di loro sarà ella moglie? Poiché tutti i sette l’hanno avuta per moglie.</p> 
 <p><a name="an_12:24">12:24</a> Gesù disse loro: Non errate voi per questo, che non conoscete le Scritture né la potenza di Dio?</p> 
 <p><a name="an_12:25">12:25</a> Poiché quando gli uomini risuscitano dai morti, né prendono né dànno moglie, ma son come angeli ne’ cieli.</p> 
 <p><a name="an_12:26">12:26</a> Quando poi ai morti ed alla loro risurrezione, non avete voi letto nel libro di Mosè, nel passo del "pruno", come Dio gli parlò dicendo: Io sono l’Iddio d’Abramo e l’Iddio d’Isacco e l’Iddio di Giacobbe?</p> 
 <p><a name="an_12:27">12:27</a> Egli non è un Dio di morti, ma di viventi. Voi errate grandemente.</p> 
 <p><a name="an_12:28">12:28</a> Or uno degli scribi che li aveva uditi discutere, visto ch’egli aveva loro ben risposto, si accostò e gli domandò: Qual è il comandamento primo fra tutti?</p> 
 <p><a name="an_12:29">12:29</a> Gesù rispose: Il primo è: Ascolta, Israele: Il Signore Iddio nostro è l’unico Signore:</p> 
 <p><a name="an_12:30">12:30</a> ama dunque il Signore Iddio tuo con tutto il tuo cuore e con tutta l’anima tua e con tutta la mente tua e con tutta la forza tua.</p> 
 <p><a name="an_12:31">12:31</a> Il secondo è questo: Ama il tuo prossimo come te stesso. Non v’è alcun altro comandamento maggiore di questi.</p> 
 <p><a name="an_12:32">12:32</a> E lo scriba gli disse: Maestro, ben hai detto secondo verità che v’è un Dio solo e che fuor di lui non ve n’è alcun altro;</p> 
 <p><a name="an_12:33">12:33</a> e che amarlo con tutto il cuore, con tutto l’intelletto e con tutta la forza e amare il prossimo come te stesso, è assai più che tutti gli olocausti e i sacrifici.</p> 
 <p><a name="an_12:34">12:34</a> E Gesù, vedendo ch’egli avea risposto avvedutamente, gli disse: Tu non sei lontano dal regno di Dio. E niuno ardiva più interrogarlo.</p> 
 <p><a name="an_12:35">12:35</a> E Gesù, insegnando nel tempio, prese a dire: Come dicono gli scribi che il Cristo è figliuolo di Davide?</p> 
 <p><a name="an_12:36">12:36</a> Davide stesso ha detto, per lo Spirito Santo: Il Signore ha detto al mio Signore: Siedi alla mia destra, finché io abbia posto i tuoi nemici per sgabello dei tuoi piedi.</p> 
 <p><a name="an_12:37">12:37</a> Davide stesso lo chiama Signore; e onde viene ch’egli è suo figliuolo? E la massa del popolo l’ascoltava con piacere.</p> 
 <p><a name="an_12:38">12:38</a> E diceva nel suo insegnamento: Guardatevi dagli scribi, i quali amano passeggiare in lunghe vesti, ed esser salutati nelle piazze,</p> 
 <p><a name="an_12:39">12:39</a> ed avere i primi seggi nelle sinagoghe e i primi posti ne’ conviti;</p> 
 <p><a name="an_12:40">12:40</a> essi che divorano le case delle vedove, e fanno per apparenza lunghe orazioni. Costoro riceveranno una maggiore condanna.</p> 
 <p><a name="an_12:41">12:41</a> E postosi a sedere dirimpetto alla cassa delle offerte, stava guardando come la gente gettava danaro nella cassa; e molti ricchi ne gettavano assai.</p> 
 <p><a name="an_12:42">12:42</a> E venuta una povera vedova, vi gettò due spiccioli che fanno un quarto di soldo.</p> 
 <p><a name="an_12:43">12:43</a> E Gesù, chiamati a se i suoi discepoli, disse loro: in verità io vi dico che questa povera vedova ha gettato nella cassa delle offerte più di tutti gli altri;</p> 
 <p><a name="an_12:44">12:44</a> poiché tutti han gettato del superfluo; ma costei, del suo necessario, vi ha gettato tutto ciò che possedeva, tutto quanto avea per vivere.</p> 
 <p><a name="an_13:1">13:1</a> E com’egli usciva dal tempio uno de’ suoi discepoli gli disse: Maestro, guarda che pietre e che edifizi!</p> 
 <p><a name="an_13:2">13:2</a> E Gesù gli disse: Vedi tu questi grandi edifizi? Non sarà lasciata pietra sopra pietra che non sia diroccata.</p> 
 <p><a name="an_13:3">13:3</a> Poi sedendo egli sul monte degli Ulivi dirimpetto al tempio, Pietro e Giacomo e Giovanni e Andrea gli domandarono in disparte:</p> 
 <p><a name="an_13:4">13:4</a> Dicci, quando avverranno queste cose, e qual sarà il segno del tempo in cui tutte queste cose staranno per compiersi?</p> 
 <p><a name="an_13:5">13:5</a> E Gesù prese a dir loro: Guardate che nessuno vi seduca!</p> 
 <p><a name="an_13:6">13:6</a> Molti verranno sotto il mio nome, dicendo: Son io; e ne sedurranno molti.</p> 
 <p><a name="an_13:7">13:7</a> Or quando udrete guerre e rumori di guerre, non vi turbate; è necessario che ciò avvenga, ma non sarà ancora la fine.</p> 
 <p><a name="an_13:8">13:8</a> Poiché si leverà nazione contro nazione e regno contro regno: vi saranno terremoti in vari luoghi; vi saranno carestie. Questo non sarà che un principio di dolori.</p> 
 <p><a name="an_13:9">13:9</a> Or badate a voi stessi! Vi daranno in mano dei tribunali e sarete battuti nelle sinagoghe e sarete fatti comparire davanti a governatori e re, per cagion mia, affinché ciò serva loro di testimonianza.</p> 
 <p><a name="an_13:10">13:10</a> E prima convien che fra tutte le genti sia predicato l’evangelo.</p> 
 <p><a name="an_13:11">13:11</a> E quando vi meneranno per mettervi nelle loro mani, non state innanzi in sollecitudine di ciò che avrete a dire: ma dite quel che vi sarà dato in quell’ora; perché non siete voi che parlate, ma lo Spirito Santo.</p> 
 <p><a name="an_13:12">13:12</a> E il fratello darà il fratello alla morte, e il padre il figliuolo; e i figliuoli si leveranno contro i genitori e li faranno morire.</p> 
 <p><a name="an_13:13">13:13</a> E sarete odiati da tutti a cagion del mio nome; ma chi avrà sostenuto sino alla fine, sarà salvato.</p> 
 <p><a name="an_13:14">13:14</a> Quando poi avrete veduta l’abominazione della desolazione posta là dove non si conviene (chi legge pongavi mente), allora quelli che saranno nella Giudea, fuggano ai monti;</p> 
 <p><a name="an_13:15">13:15</a> e chi sarà sulla terrazza non scendi e non entri in casa sua per toglierne cosa alcuna;</p> 
 <p><a name="an_13:16">13:16</a> e chi sarà nel campo non torni indietro a prender la sua veste.</p> 
 <p><a name="an_13:17">13:17</a> Or guai alle donne che saranno incinte ed a quelle che allatteranno in que’ giorni!</p> 
 <p><a name="an_13:18">13:18</a> E pregate che ciò non avvenga d’inverno!</p> 
 <p><a name="an_13:19">13:19</a> Poiché quelli saranno giorni di tale tribolazione, che non v’è stata l’uguale dal principio del mondo che Dio ha creato, fino ad ora, né mai più vi sarà.</p> 
 <p><a name="an_13:20">13:20</a> E se il Signore non avesse abbreviato quei giorni, nessuno scamperebbe; ma a cagion dei suoi propri eletti, egli ha abbreviato quei giorni.</p> 
 <p><a name="an_13:21">13:21</a> E allora, se alcuno vi dice: "Il Cristo eccolo qui, eccola là", non lo credete;</p> 
 <p><a name="an_13:22">13:22</a> perché sorgeranno falsi cristi e falsi profeti, e faranno segni e prodigi per sedurre, se fosse possibile, anche gli eletti.</p> 
 <p><a name="an_13:23">13:23</a> Ma voi, state attenti; io v’ho predetta ogni cosa.</p> 
 <p><a name="an_13:24">13:24</a> Ma in que’ giorni, dopo quella tribolazione, il sole si oscurerà e la luna non darà il suo splendore;</p> 
 <p><a name="an_13:25">13:25</a> e le stelle cadranno dal cielo e le potenze che son nei cieli saranno scrollate.</p> 
 <p><a name="an_13:26">13:26</a> E allora si vedrà il Figliuol dell’uomo venir sulle nuvole con gran potenza e gloria.</p> 
 <p><a name="an_13:27">13:27</a> Ed egli allora manderà gli angeli e raccoglierà i suoi eletti dai quattro venti, dall’estremo della terra all’estremo del cielo.</p> 
 <p><a name="an_13:28">13:28</a> Or imparate dal fico questa similitudine: Quando già i suoi rami si fanno teneri e metton le foglie, voi sapete che l’estate è vicina.</p> 
 <p><a name="an_13:29">13:29</a> Così anche voi, quando vedrete avvenir queste cose, sappiate ch’egli è vicino, alle porte.</p> 
 <p><a name="an_13:30">13:30</a> In verità io vi dico che questa generazione non passerà prima che tutte queste cose siano avvenute.</p> 
 <p><a name="an_13:31">13:31</a> Il cielo e la terra passeranno, ma le mie parole non passeranno.</p> 
 <p><a name="an_13:32">13:32</a> Ma quant’è a quel giorno ed al quell’ora, nessuno li sa, neppur gli angeli nel cielo, né il Figliuolo, ma solo il Padre.</p> 
 <p><a name="an_13:33">13:33</a> State in guardia, vegliate, poiché non sapete quando sarà quel tempo.</p> 
 <p><a name="an_13:34">13:34</a> Egli è come se un uomo, andando in un viaggio, lasciasse la sua casa e ne desse la potestà ai suoi servitori, a ciascuno il compito suo, e al portinaio comandasse di vegliare.</p> 
 <p><a name="an_13:35">13:35</a> Vegliate dunque perché non sapete quando viene il padron di casa: se a sera, a mezzanotte, o al cantar del gallo la mattina;</p> 
 <p><a name="an_13:36">13:36</a> che talora, venendo egli all’improvviso, non vi trovi addormentati.</p> 
 <p><a name="an_13:37">13:37</a> Ora, quel che dico a voi, lo dico a tutti: Vegliate.</p> 
 <p><a name="an_14:1">14:1</a> Ora, due giorni dopo, era la pasqua e gli azzimi; e i capi sacerdoti e gli scribi cercavano il modo di pigliar Gesù con inganno ed ucciderlo;</p> 
 <p><a name="an_14:2">14:2</a> perché dicevano: Non lo facciamo durante la festa, che talora non vi sia qualche tumulto del popolo.</p> 
 <p><a name="an_14:3">14:3</a> Ed essendo egli in Betania, nella casa di Simone il lebbroso, mentre era a tavola, venne una donna che aveva un alabastro d’olio odorifero di nardo schietto, di gran prezzo; e rotto l’alabastro, glielo versò sul capo.</p> 
 <p><a name="an_14:4">14:4</a> E alcuni, sdegnatisi, dicevano fra loro: Perché s’è fatta questa perdita dell’olio?</p> 
 <p><a name="an_14:5">14:5</a> Questo olio si sarebbe potuto vendere più di trecento denari e darli ai poveri. E fremevano contro a lei.</p> 
 <p><a name="an_14:6">14:6</a> Ma Gesù disse: Lasciatela stare! Perché le date noia? Ella ha fatto un’azione buona inverso me.</p> 
 <p><a name="an_14:7">14:7</a> Poiché i poveri li avete sempre con voi; e quando vogliate, potete far loro del bene; ma a me non mi avete sempre.</p> 
 <p><a name="an_14:8">14:8</a> Ella ha fatto ciò che per lei si poteva; ha anticipato d’ungere il mio corpo per la sepoltura.</p> 
 <p><a name="an_14:9">14:9</a> E in verità io vi dico che per tutto il mondo, dovunque sarà predicato l’evangelo, anche quello che costei ha fatto sarà raccontato, in memoria di lei.</p> 
 <p><a name="an_14:10">14:10</a> E Giuda Iscariot, uno dei dodici, andò dai capi sacerdoti per darglielo nelle mani.</p> 
 <p><a name="an_14:11">14:11</a> Ed essi, uditolo, si rallegrarono e promisero di dargli del denaro. Ed egli cercava il modo opportuno di tradirlo.</p> 
 <p><a name="an_14:12">14:12</a> E il primo giorno degli azzimi, quando si sacrificava la pasqua, i suoi discepoli gli dissero: Dove vuoi che andiamo ad apparecchiarti da mangiar la pasqua?</p> 
 <p><a name="an_14:13">14:13</a> Ed egli mandò due dei suoi discepoli, e disse loro: Andate nella città, e vi verrà incontro un uomo che porterà una brocca d’acqua; seguitelo;</p> 
 <p><a name="an_14:14">14:14</a> e dove sarà entrato, dite al padron di casa: Il Maestro dice: Dov’è la mia stanza da mangiarvi la pasqua coi miei discepoli?</p> 
 <p><a name="an_14:15">14:15</a> Ed egli vi mostrerà di sopra una gran sala ammobiliata e pronta; quivi apparecchiate per noi.</p> 
 <p><a name="an_14:16">14:16</a> E i discepoli andarono e giunsero nella città e trovarono come egli avea lor detto, e apparecchiarono la pasqua.</p> 
 <p><a name="an_14:17">14:17</a> E quando fu sera Gesù venne co’ dodici.</p> 
 <p><a name="an_14:18">14:18</a> E mentre erano a tavola e mangiavano, Gesù disse: In verità io vi dico che uno di voi, il quale mangia meco, mi tradirà.</p> 
 <p><a name="an_14:19">14:19</a> Essi cominciarono ad attristarsi e a dirgli ad uno ad uno: Sono io desso?</p> 
 <p><a name="an_14:20">14:20</a> Ed egli disse loro: E’ uno dei dodici, che intinge meco nel piatto.</p> 
 <p><a name="an_14:21">14:21</a> Certo il Figliuol dell’uomo se ne va, com’è scritto di lui; ma guai a quell’uomo per cui il Figliuol dell’uomo è tradito! Ben sarebbe per quell’uomo di non esser nato!</p> 
 <p><a name="an_14:22">14:22</a> E mentre mangiavano, Gesù prese del pane; e fatta la benedizione, lo ruppe e lo diede loro e disse: Prendete, questo è il mio corpo.</p> 
 <p><a name="an_14:23">14:23</a> Poi, preso il calice e rese grazie, lo diede loro, e tutti ne bevvero.</p> 
 <p><a name="an_14:24">14:24</a> E disse loro: Questo è il mio sangue, il sangue del patto, il quale è sparso per molti.</p> 
 <p><a name="an_14:25">14:25</a> In verità io vi dico che non berrò più del frutto della vigna fino a quel giorno che lo berrò nuovo nel regno di Dio.</p> 
 <p><a name="an_14:26">14:26</a> E dopo ch’ebbero cantato l’inno, uscirono per andare al monte degli Ulivi.</p> 
 <p><a name="an_14:27">14:27</a> E Gesù disse loro: Voi tutti sarete scandalizzati; perché è scritto: Io percoterò il pastore e le pecore saranno disperse.</p> 
 <p><a name="an_14:28">14:28</a> Ma dopo che sarò risuscitato, vi precederò in Galilea.</p> 
 <p><a name="an_14:29">14:29</a> Ma Pietro gli disse: Quand’anche tutti fossero scandalizzati, io però non lo sarò.</p> 
 <p><a name="an_14:30">14:30</a> E Gesù gli disse: In verità io ti dico che tu, oggi, in questa stessa notte, avanti che il gallo abbia cantato due volte, mi rinnegherai tre volte.</p> 
 <p><a name="an_14:31">14:31</a> Ma egli vie più fermamente diceva: Quantunque mi convenisse morir teco non però ti rinnegherò. E lo stesso dicevano pure tutti gli altri.</p> 
 <p><a name="an_14:32">14:32</a> Poi vennero in un podere detto Getsemani; ed egli disse ai suoi discepoli: Sedete qui finché io abbia pregato.</p> 
 <p><a name="an_14:33">14:33</a> E prese seco Pietro e Giacomo e Giovanni e cominciò ad essere spaventato ed angosciato.</p> 
 <p><a name="an_14:34">14:34</a> E disse loro: L’anima mia è oppressa da tristezza mortale; rimanete qui e vegliate.</p> 
 <p><a name="an_14:35">14:35</a> E andato un poco innanzi, si gettò a terra; e pregava che, se fosse possibile, quell’ora passasse oltre da lui.</p> 
 <p><a name="an_14:36">14:36</a> E diceva: Abba, Padre! ogni cosa ti è possibile; allontana da me questo calice! Ma pure, non quello che io voglio, ma quello che tu vuoi.</p> 
 <p><a name="an_14:37">14:37</a> E venne, e li trovò che dormivano, e disse a Pietro: Simone, dormi tu? non sei stato capace di vegliare un’ora sola?</p> 
 <p><a name="an_14:38">14:38</a> Vegliate e pregate, affinché non cadiate in tentazione; ben è lo spirito pronto, ma la carne è debole.</p> 
 <p><a name="an_14:39">14:39</a> E di nuovo andò e pregò, dicendo le medesime parole.</p> 
 <p><a name="an_14:40">14:40</a> E tornato di nuovo, li trovò che dormivano perché gli occhi loro erano aggravati; e non sapevano che rispondergli.</p> 
 <p><a name="an_14:41">14:41</a> E venne la terza volta, e disse loro: Dormite pure oramai, e riposatevi! Basta! L’ora è venuta: ecco, il Figliuol dell’uomo è dato nelle mani dei peccatori.</p> 
 <p><a name="an_14:42">14:42</a> Levatevi, andiamo; ecco, colui che mi tradisce, è vicino.</p> 
 <p><a name="an_14:43">14:43</a> E in quell’istante, mentr’egli parlava ancora, arrivò Giuda, l’uno dei dodici, e con lui una gran turba con ispade e bastoni, da parte de’ capi sacerdoti, degli scribi e degli anziani.</p> 
 <p><a name="an_14:44">14:44</a> Or colui che lo tradiva, avea dato loro un segnale, dicendo: Colui che bacerò è desso; pigliatelo e menatelo via sicuramente.</p> 
 <p><a name="an_14:45">14:45</a> E come fu giunto, subito si accostò a lui e gli disse: Maestro! e lo baciò.</p> 
 <p><a name="an_14:46">14:46</a> Allora quelli gli misero le mani addosso e lo presero;</p> 
 <p><a name="an_14:47">14:47</a> ma uno di coloro ch’erano quivi presenti, tratta la spada, percosse il servitore del somma sacerdote, e gli spiccò l’orecchio.</p> 
 <p><a name="an_14:48">14:48</a> E Gesù, rivolto a loro, disse: Voi siete usciti con ispade e bastoni come contro ad un ladrone per pigliarmi.</p> 
 <p><a name="an_14:49">14:49</a> Ogni giorno ero fra voi insegnando nel tempio, e voi non mi avete preso; ma ciò è avvenuto, affinché le Scritture fossero adempiute.</p> 
 <p><a name="an_14:50">14:50</a> E tutti, lasciatolo, se ne fuggirono.</p> 
 <p><a name="an_14:51">14:51</a> Ed un certo giovane lo seguiva, avvolto in un panno lino sul nudo; e lo presero;</p> 
 <p><a name="an_14:52">14:52</a> ma egli, lasciando andare il panno lino, se ne fuggì ignudo.</p> 
 <p><a name="an_14:53">14:53</a> E menarono Gesù al sommo sacerdote; e s’adunarono tutti i capi sacerdoti e gli anziani e egli scribi.</p> 
 <p><a name="an_14:54">14:54</a> E Pietro lo avea seguito da lungi, fin dentro la corte del sommo sacerdote, ove stava a sedere con le guardie e si scaldava al fuoco.</p> 
 <p><a name="an_14:55">14:55</a> Or i capi sacerdoti e tutto il Sinedrio cercavano qualche testimonianza contro a Gesù per farlo morire; e non ne trovavano alcuna.</p> 
 <p><a name="an_14:56">14:56</a> Poiché molti deponevano il falso contro a lui; ma le testimonianze non erano concordi.</p> 
 <p><a name="an_14:57">14:57</a> Ed alcuni, levatisi, testimoniarono falsamente contro a lui, dicendo:</p> 
 <p><a name="an_14:58">14:58</a> Noi l’abbiamo udito che diceva: Io disfarò questo tempio fatto di man d’uomo, e in tre giorni ne riedificherò un altro, che non sarà fatto di mano d’uomo.</p> 
 <p><a name="an_14:59">14:59</a> Ma neppur così la loro testimonianza era concorde.</p> 
 <p><a name="an_14:60">14:60</a> Allora il sommo sacerdote, levatosi in piè quivi in mezzo, domandò a Gesù: Non rispondi tu nulla? Che testimoniano costoro contro a te?</p> 
 <p><a name="an_14:61">14:61</a> Ma egli tacque e non rispose nulla. Daccapo il sommo sacerdote lo interrogò e gli disse: Sei tu il Cristo, il Figliuol del Benedetto?</p> 
 <p><a name="an_14:62">14:62</a> E Gesù disse: Sì, lo sono: e vedrete il Figliuol dell’uomo seduto alla destra della Potenza e venire sulle nuvole del cielo.</p> 
 <p><a name="an_14:63">14:63</a> Ed il sommo sacerdote, stracciatesi le vesti, disse: Che abbiam noi più bisogno di testimoni?</p> 
 <p><a name="an_14:64">14:64</a> Voi avete udito la bestemmia. Che ve ne pare? E tutti lo condannarono come reo di morte.</p> 
 <p><a name="an_14:65">14:65</a> Ed alcuni presero a sputargli addosso ed a velargli la faccia e a dargli dei pugni e a dirgli: Indovina, profeta! E le guardie presero a schiaffeggiarlo.</p> 
 <p><a name="an_14:66">14:66</a> Ed essendo Pietro giù nella corte, venne una delle serve del sommo sacerdote;</p> 
 <p><a name="an_14:67">14:67</a> e veduto Pietro che si scaldava, lo riguardò in viso e disse: Anche tu eri con Gesù Nazareno.</p> 
 <p><a name="an_14:68">14:68</a> Ma egli lo negò, dicendo: Io non so, né capisco quel che tu dica. Ed uscì fuori nell’antiporto, e il gallo cantò.</p> 
 <p><a name="an_14:69">14:69</a> E la serva, vedutolo, cominciò di nuovo a dire a quelli ch’eran quivi presenti: Costui è di quelli. Ma egli daccapo lo negò.</p> 
 <p><a name="an_14:70">14:70</a> E di nuovo di lì a poco, quelli ch’erano quivi, dicevano a Pietro: Per certo tu sei di quelli, perché poi sei galileo.</p> 
 <p><a name="an_14:71">14:71</a> Ma egli prese ad imprecare ed a giurare: Non conosco quell’uomo che voi dite.</p> 
 <p><a name="an_14:72">14:72</a> E subito per la seconda volta, il gallo cantò. E Pietro si ricordò della parola che Gesù gli aveva detta: Avanti che il gallo abbia cantato due volte, tu mi rinnegherai tre volte. Ed a questo pensiero si mise a piangere.</p> 
 <p><a name="an_15:1">15:1</a> E subito la mattina, i capi sacerdoti, con gli anziani e gli scribi e tutto il Sinedrio, tenuto consiglio, legarono Gesù e lo menarono via e lo misero in man di Pilato.</p> 
 <p><a name="an_15:2">15:2</a> E Pilato gli domandò: Sei tu il re dei Giudei? Ed egli, rispondendo, gli disse: Sì, lo sono.</p> 
 <p><a name="an_15:3">15:3</a> E i capi sacerdoti l’accusavano di molte cose;</p> 
 <p><a name="an_15:4">15:4</a> e Pilato daccapo lo interrogò dicendo: Non rispondi nulla? Vedi di quante cose ti accusano!</p> 
 <p><a name="an_15:5">15:5</a> Ma Gesù non rispose più nulla; talché Pilato se ne maravigliava.</p> 
 <p><a name="an_15:6">15:6</a> Or ogni festa di pasqua ei liberava loro un carcerato, qualunque chiedessero.</p> 
 <p><a name="an_15:7">15:7</a> C’era allora in prigione un tale chiamato Barabba, insieme a de’ sediziosi, i quali, nella sedizione, avean commesso omicidio.</p> 
 <p><a name="an_15:8">15:8</a> E la moltitudine, venuta su, cominciò a domandare ch’e’ facesse come sempre avea lor fatto.</p> 
 <p><a name="an_15:9">15:9</a> E Pilato rispose loro: Volete ch’io vi liberi il Re de’ Giudei?</p> 
 <p><a name="an_15:10">15:10</a> Poiché capiva bene che i capi sacerdoti glielo aveano consegnato per invidia.</p> 
 <p><a name="an_15:11">15:11</a> Ma i capi sacerdoti incitarono la moltitudine a chiedere che piuttosto liberasse loro Barabba.</p> 
 <p><a name="an_15:12">15:12</a> E Pilato, daccapo replicando, diceva loro: Che volete dunque ch’io faccia di colui che voi chiamate il Re de’ Giudei?</p> 
 <p><a name="an_15:13">15:13</a> Ed essi di nuovo gridarono: Crocifiggilo!</p> 
 <p><a name="an_15:14">15:14</a> E Pilato diceva loro: Ma pure, che male ha egli fatto? Ma essi gridarono più forte che mai: Crocifiggilo!</p> 
 <p><a name="an_15:15">15:15</a> E Pilato, volendo soddisfare la moltitudine, liberò loro Barabba; e consegnò Gesù, dopo averlo flagellato, per esser crocifisso.</p> 
 <p><a name="an_15:16">15:16</a> Allora i soldati lo menarono dentro la corte che è il Pretorio, e radunarono tutta la coorte.</p> 
 <p><a name="an_15:17">15:17</a> E lo vestirono di porpora; e intrecciata una corona di spine, gliela misero intorno al capo,</p> 
 <p><a name="an_15:18">15:18</a> e cominciarono a salutarlo: Salve, Re de’ Giudei!</p> 
 <p><a name="an_15:19">15:19</a> E gli percotevano il capo con una canna, e gli sputavano addosso, e postisi inginocchioni, si prostravano dinanzi a lui.</p> 
 <p><a name="an_15:20">15:20</a> E dopo che l’ebbero schernito, lo spogliarono della porpora e lo rivestirono dei suoi propri vestimenti. E lo menaron fuori per crocifiggerlo.</p> 
 <p><a name="an_15:21">15:21</a> E costrinsero a portar la croce di lui un certo Simon cireneo, il padre di Alessandro e di Rufo, il quale passava di là, tornando dai campi.</p> 
 <p><a name="an_15:22">15:22</a> E menarono Gesù al luogo detto Golgota; il che, interpretato, vuol dire luogo del teschio.</p> 
 <p><a name="an_15:23">15:23</a> E gli offersero da bere del vino mescolato con mirra; ma non ne prese.</p> 
 <p><a name="an_15:24">15:24</a> Poi lo crocifissero e si spartirono i suoi vestimenti, tirandoli a sorte per sapere quel che ne toccherebbe a ciascuno.</p> 
 <p><a name="an_15:25">15:25</a> Era l’ora terza quando lo crocifissero.</p> 
 <p><a name="an_15:26">15:26</a> E l’iscrizione indicante il motivo della condanna, diceva: IL RE DE’ GIUDEI.</p> 
 <p><a name="an_15:27">15:27</a> E con lui crocifissero due ladroni, uno alla sua destra e l’altro alla sua sinistra.</p> 
 <p><a name="an_15:28">15:28</a> E si adempié la Scrittura che dice: Egli è stato annoverato fra gli iniqui.</p> 
 <p><a name="an_15:29">15:29</a> E quelli che passavano lì presso lo ingiuriavano, scotendo il capo e dicendo: Eh, tu che disfai il tempio e lo riedifichi in tre giorni,</p> 
 <p><a name="an_15:30">15:30</a> salva te stesso e scendi giù di croce!</p> 
 <p><a name="an_15:31">15:31</a> Parimente anche i capi sacerdoti con gli scribi, beffandosi, dicevano l’uno all’altro: Ha salvato altri e non può salvar se stesso!</p> 
 <p><a name="an_15:32">15:32</a> Il Cristo, il Re d’Israele, scenda ora giù di croce, affinché vediamo e crediamo! Anche quelli che erano stati crocifissi con lui, lo insultavano.</p> 
 <p><a name="an_15:33">15:33</a> E venuta l’ora sesta, si fecero tenebre per tutto il paese, fino all’ora nona.</p> 
 <p><a name="an_15:34">15:34</a> Ed all’ora nona, Gesù gridò con gran voce: Eloì, Eloì, lamà sabactanì? il che, interpretato, vuol dire: Dio mio, Dio mio, perché mi hai abbandonato?</p> 
 <p><a name="an_15:35">15:35</a> E alcuni degli astanti, udito ciò, dicevano: Ecco, chiama Elia!</p> 
 <p><a name="an_15:36">15:36</a> E uno di loro corse, e inzuppata d’aceto una spugna, e postala in cima ad una canna, gli diè da bere dicendo: Aspettate, vediamo se Elia viene a trarlo giù.</p> 
 <p><a name="an_15:37">15:37</a> E Gesù, gettato un gran grido, rendé lo spirito.</p> 
 <p><a name="an_15:38">15:38</a> E la cortina del tempio si squarciò in due, da cima a fondo.</p> 
 <p><a name="an_15:39">15:39</a> E il centurione ch’era quivi presente dirimpetto a Gesù, avendolo veduto spirare a quel modo, disse: Veramente, quest’uomo era Figliuol di Dio!</p> 
 <p><a name="an_15:40">15:40</a> Or v’erano anche delle donne, che guardavan da lontano; fra le quali era Maria Maddalena e Maria madre di Giacomo il piccolo e di Iose, e Salome;</p> 
 <p><a name="an_15:41">15:41</a> le quali, quand’egli era in Galilea, lo seguivano e lo servivano; e molte altre, che eran salite con lui a Gerusalemme.</p> 
 <p><a name="an_15:42">15:42</a> Ed essendo già sera (poiché era Preparazione, cioè la vigilia del sabato),</p> 
 <p><a name="an_15:43">15:43</a> venne Giuseppe d’Arimatea, consigliere onorato, il quale aspettava anch’egli il Regno di Dio; e, preso ardire, si presentò a Pilato e domandò il corpo di Gesù.</p> 
 <p><a name="an_15:44">15:44</a> Pilato si maravigliò ch’egli fosse già morto; e chiamato a sé il centurione, gli domandò se era morto da molto tempo;</p> 
 <p><a name="an_15:45">15:45</a> e saputolo dal centurione, donò il corpo a Giuseppe.</p> 
 <p><a name="an_15:46">15:46</a> E questi, comprato un panno lino e tratto Gesù giù di croce, l’involse nel panno e lo pose in una tomba scavata nella roccia, e rotolò una pietra contro l’apertura del sepolcro.</p> 
 <p><a name="an_15:47">15:47</a> E Maria Maddalena e Maria madre di Iose stavano guardando dove veniva deposto.</p> 
 <p><a name="an_16:1">16:1</a> E passato il sabato, Maria Maddalena e Maria madre di Giacomo e Salome comprarono degli aromi per andare a imbalsamar Gesù.</p> 
 <p><a name="an_16:2">16:2</a> E la mattina del primo giorno della settimana, molto per tempo, vennero al sepolcro sul levar del sole.</p> 
 <p><a name="an_16:3">16:3</a> E dicevano tra loro: Chi ci rotolerà la pietra dall’apertura del sepolcro?</p> 
 <p><a name="an_16:4">16:4</a> E alzati gli occhi, videro che la pietra era stata rotolata; ed era pur molto grande.</p> 
 <p><a name="an_16:5">16:5</a> Ed essendo entrate nel sepolcro, videro un giovinetto, seduto a destra, vestito d’una veste bianca, e furono spaventate.</p> 
 <p><a name="an_16:6">16:6</a> Ma egli disse loro: Non vi spaventate! Voi cercate Gesù il Nazareno che è stato crocifisso; egli è risuscitato; non è qui; ecco il luogo dove l’aveano posto.</p> 
 <p><a name="an_16:7">16:7</a> Ma andate a dire ai suoi discepoli ed a Pietro, ch’egli vi precede in Galilea; quivi lo vedrete, come v’ha detto.</p> 
 <p><a name="an_16:8">16:8</a> Ed esse, uscite, fuggiron via dal sepolcro, perché eran prese da tremito e da stupore, e non dissero nulla ad alcuno, perché aveano paura.</p> 
 <p><a name="an_16:9">16:9</a> Or Gesù, essendo risuscitato la mattina del primo giorno della settimana, apparve prima a Maria Maddalena, dalla quale avea cacciato sette demoni.</p> 
 <p><a name="an_16:10">16:10</a> Costei andò ad annunziarlo a coloro ch’eran stati con lui, i quali facean cordoglio e piangevano.</p> 
 <p><a name="an_16:11">16:11</a> Ed essi, udito ch’egli viveva ed era stato veduto da lei, non lo credettero.</p> 
 <p><a name="an_16:12">16:12</a> Or dopo questo, apparve in altra forma a due di loro ch’eran in cammino per andare ai campi;</p> 
 <p><a name="an_16:13">16:13</a> e questi andarono ad annunziarlo agli altri; ma neppure a quelli credettero.</p> 
 <p><a name="an_16:14">16:14</a> Di poi, apparve agli undici, mentre erano a tavola; e li rimproverò della loro incredulità e durezza di cuore, perché non avean creduto a quelli che l’avean veduto risuscitato.</p> 
 <p><a name="an_16:15">16:15</a> E disse loro: Andate per tutto il mondo e predicate l’evangelo ad ogni creatura.</p> 
 <p><a name="an_16:16">16:16</a> Chi avrà creduto e sarà stato battezzato sarà salvato; ma chi non avrà creduto sarà condannato.</p> 
 <p><a name="an_16:17">16:17</a> Or questi sono i segni che accompagneranno coloro che avranno creduto: nel nome mio cacceranno i demoni; parleranno in lingue nuove;</p> 
 <p><a name="an_16:18">16:18</a> prenderanno in mano dei serpenti; e se pur bevessero alcunché di mortifero, non ne avranno alcun male; imporranno le mani agl’infermi ed essi guariranno.</p> 
 <p><a name="an_16:19">16:19</a> Il Signor Gesù dunque, dopo aver loro parlato, fu assunto nel cielo, e sedette alla destra di Dio.</p> 
 <p><a name="an_16:20">16:20</a> E quelli se ne andarono a predicare da per tutto, operando il Signore con essi e confermando la Parola coi segni che l’accompagnavano.</p> 
 <p></p><hr>
 <center>
 <a href="luk.htm">Next: Luke</a></center>
 </body>