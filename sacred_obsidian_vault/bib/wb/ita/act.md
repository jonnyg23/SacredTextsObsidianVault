<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="joh.htm">Previous</a> 
 <a href="rom.htm">Next</a> 
 </center>
 <hr>
  <h3 align="center">Italian Bible: Acts</h3> 
 <p><a name="an_1:1">1:1</a> Nel mio primo libro, o Teofilo, parlai di tutto quel che Gesù prese e a fare e ad insegnare,</p> 
 <p><a name="an_1:2">1:2</a> fino al giorno che fu assunto in cielo, dopo aver dato per lo Spirito Santo dei comandamenti agli apostoli che avea scelto.</p> 
 <p><a name="an_1:3">1:3</a> Ai quali anche, dopo ch’ebbe sofferto, si presentò vivente con molte prove, facendosi veder da loro per quaranta giorni, e ragionando delle cose relative al regno di Dio.</p> 
 <p><a name="an_1:4">1:4</a> E trovandosi con essi, ordinò loro di non dipartirsi da Gerusalemme, ma di aspettarvi il compimento della promessa del Padre, la quale, egli disse, avete udita da me.</p> 
 <p><a name="an_1:5">1:5</a> Poiché Giovanni battezzò sì con acqua, ma voi sarete battezzati con lo Spirito Santo fra non molti giorni.</p> 
 <p><a name="an_1:6">1:6</a> Quelli dunque che erano raunati, gli domandarono: Signore, è egli in questo tempo che ristabilirai il regno ad Israele?</p> 
 <p><a name="an_1:7">1:7</a> Egli rispose loro: Non sta a voi di sapere i tempi o i momenti che il Padre ha riserbato alla sua propria autorità.</p> 
 <p><a name="an_1:8">1:8</a> Ma voi riceverete potenza quando lo Spirito Santo verrà su voi, e mi sarete testimoni e in Gerusalemme, e in tutta la Giudea e Samaria, e fino all’estremità della terra.</p> 
 <p><a name="an_1:9">1:9</a> E dette queste cose, mentr’essi guardavano, fu elevato; e una nuvola, accogliendolo, lo tolse d’innanzi agli occhi loro.</p> 
 <p><a name="an_1:10">1:10</a> E come essi aveano gli occhi fissi in cielo, mentr’egli se ne andava, ecco che due uomini in vesti bianche si presentaron loro e dissero:</p> 
 <p><a name="an_1:11">1:11</a> Uomini Galilei, perché state a guardare verso il cielo? Questo Gesù che è stato tolto da voi ed assunto in cielo, verrà nella medesima maniera che l’avete veduto andare in cielo.</p> 
 <p><a name="an_1:12">1:12</a> Allora essi tornarono a Gerusalemme dal monte chiamato dell’Uliveto, il quale è vicino a Gerusalemme, non distandone che un cammin di sabato.</p> 
 <p><a name="an_1:13">1:13</a> E come furono entrati, salirono nella sala di sopra ove solevano trattenersi Pietro e Giovanni e Giacomo e Andrea, Filippo e Toma, Bartolomeo e Matteo, Giacomo d’Alfeo, e Simone lo Zelota, e Giuda di Giacomo.</p> 
 <p><a name="an_1:14">1:14</a> Tutti costoro perseveravano di pari consentimento nella preghiera, con le donne, e con Maria, madre di Gesù, e coi fratelli di lui.</p> 
 <p><a name="an_1:15">1:15</a> E in que’ giorni, Pietro, levatosi in mezzo ai fratelli (il numero delle persone adunate saliva a circa centoventi), disse:</p> 
 <p><a name="an_1:16">1:16</a> Fratelli, bisognava che si adempisse la profezia della Scrittura pronunziata dallo Spirito Santo per bocca di Davide intorno a Giuda, che fu la guida di quelli che arrestarono Gesù.</p> 
 <p><a name="an_1:17">1:17</a> Poiché egli era annoverato fra noi, e avea ricevuto la sua parte di questo ministerio.</p> 
 <p><a name="an_1:18">1:18</a> Costui dunque acquistò un campo col prezzo della sua iniquità; ed essendosi precipitato, gli si squarciò il ventre, e tutte le sue interiora si sparsero.</p> 
 <p><a name="an_1:19">1:19</a> E ciò è divenuto così noto a tutti gli abitanti di Gerusalemme, che quel campo è stato chiamato nel loro proprio linguaggio Acheldama, cioè, Campo di sangue.</p> 
 <p><a name="an_1:20">1:20</a> Poiché è scritto nel libro dei Salmi: Divenga la sua dimora deserta, e non vi sia chi abiti in essa; e: L’ufficio suo lo prenda un altro.</p> 
 <p><a name="an_1:21">1:21</a> Bisogna dunque che fra gli uomini che sono stati in nostra compagnia tutto il tempo che il Signor Gesù è andato e venuto fra noi,</p> 
 <p><a name="an_1:22">1:22</a> a cominciare dal battesimo di Giovanni fino al giorno ch’egli, tolto da noi, è stato assunto in cielo, uno sia fatto testimone con noi della risurrezione di lui.</p> 
 <p><a name="an_1:23">1:23</a> E ne presentarono due: Giuseppe, detto Barsabba, il quale era soprannominato Giusto, e Mattia.</p> 
 <p><a name="an_1:24">1:24</a> E, pregando, dissero: Tu, Signore, che conosci i cuori di tutti, mostra quale di questi due hai scelto</p> 
 <p><a name="an_1:25">1:25</a> per prendere in questo ministerio ed apostolato il posto che Giuda ha abbandonato per andarsene al suo luogo.</p> 
 <p><a name="an_1:26">1:26</a> E li trassero a sorte, e la sorte cadde su Mattia, che fu associato agli undici apostoli.</p> 
 <p><a name="an_2:1">2:1</a> E come il giorno della Pentecoste fu giunto, tutti erano insieme nel medesimo luogo.</p> 
 <p><a name="an_2:2">2:2</a> E di subito si fece dal cielo un suono come di vento impetuoso che soffia, ed esso riempì tutta la casa dov’essi sedevano.</p> 
 <p><a name="an_2:3">2:3</a> E apparvero loro delle lingue come di fuoco che si dividevano, e se ne posò una su ciascuno di loro.</p> 
 <p><a name="an_2:4">2:4</a> E tutti furon ripieni dello Spirito Santo, e cominciarono a parlare in altre lingue, secondo che lo Spirito dava loro d’esprimersi.</p> 
 <p><a name="an_2:5">2:5</a> Or in Gerusalemme si trovavan di soggiorno dei Giudei, uomini religiosi d’ogni nazione di sotto il cielo.</p> 
 <p><a name="an_2:6">2:6</a> Ed essendosi fatto quel suono, la moltitudine si radunò e fu confusa, perché ciascuno li udiva parlare nel suo proprio linguaggio.</p> 
 <p><a name="an_2:7">2:7</a> E tutti stupivano e si maravigliavano, dicendo: Ecco, tutti costoro che parlano non son eglino Galilei?</p> 
 <p><a name="an_2:8">2:8</a> E com’è che li udiamo parlare ciascuno nel nostro proprio natìo linguaggio?</p> 
 <p><a name="an_2:9">2:9</a> Noi Parti, Medi, Elamiti, abitanti della Mesopotamia, della Giudea e della Cappadocia, del Ponto e dell’Asia,</p> 
 <p><a name="an_2:10">2:10</a> della Frigia e della Panfilia, dell’Egitto e delle parti della Libia Cirenaica, e avventizi Romani,</p> 
 <p><a name="an_2:11">2:11</a> tanto Giudei che proseliti, Cretesi ed Arabi, li udiamo parlar delle cose grandi di Dio nelle nostre lingue.</p> 
 <p><a name="an_2:12">2:12</a> E tutti stupivano ed eran perplessi dicendosi l’uno all’altro: Che vuol esser questo?</p> 
 <p><a name="an_2:13">2:13</a> Ma altri, beffandosi, dicevano: Son pieni di vin dolce.</p> 
 <p><a name="an_2:14">2:14</a> Ma Pietro, levatosi in piè con gli undici, alzò la voce e parlò loro in questa maniera: Uomini giudei, e voi tutti che abitate in Gerusalemme, siavi noto questo, e prestate orecchio alle mie parole.</p> 
 <p><a name="an_2:15">2:15</a> Perché costoro non sono ebbri, come voi supponete, poiché non è che la terza ora del giorno:</p> 
 <p><a name="an_2:16">2:16</a> ma questo è quel che fu detto per mezzo del profeta Gioele:</p> 
 <p><a name="an_2:17">2:17</a> E avverrà negli ultimi giorni, dice Iddio, che io spanderò del mio Spirito sopra ogni carne; e i vostri figliuoli e le vostre figliuole profeteranno, e i vostri giovani vedranno delle visioni, e i vostri vecchi sogneranno dei sogni.</p> 
 <p><a name="an_2:18">2:18</a> E anche sui miei servi e sulle mie serventi, in quei giorni, spanderò del mio Spirito, e profeteranno.</p> 
 <p><a name="an_2:19">2:19</a> E farò prodigi su nel cielo, e segni giù sulla terra; sangue e fuoco, e vapor di fumo.</p> 
 <p><a name="an_2:20">2:20</a> Il sole sarà mutato in tenebre, e la luna in sangue, prima che venga il grande e glorioso giorno, che è il giorno del Signore.</p> 
 <p><a name="an_2:21">2:21</a> Ed avverrà che chiunque avrà invocato il nome del Signore sarà salvato.</p> 
 <p><a name="an_2:22">2:22</a> Uomini israeliti, udite queste parole: Gesù il Nazareno, uomo che Dio ha accreditato fra voi mediante opere potenti e prodigi e segni che Dio fece per mezzo di lui fra voi, come voi stessi ben sapete,</p> 
 <p><a name="an_2:23">2:23</a> quest’uomo, allorché vi fu dato nelle mani per il determinato consiglio e per la prescienza di Dio, voi, per man d’iniqui, inchiodandolo sulla croce, lo uccideste;</p> 
 <p><a name="an_2:24">2:24</a> ma Dio lo risuscitò, avendo sciolto gli angosciosi legami della morte, perché non era possibile ch’egli fosse da essa ritenuto.</p> 
 <p><a name="an_2:25">2:25</a> Poiché Davide dice di lui: Io ho avuto del continuo il Signore davanti agli occhi, perché egli è alla mia destra, affinché io non sia smosso.</p> 
 <p><a name="an_2:26">2:26</a> Perciò s’è rallegrato il cuor mio, e ha giubilato la mia lingua, e anche la mia carne riposerà in isperanza;</p> 
 <p><a name="an_2:27">2:27</a> poiché tu non lascerai l’anima mia nell’Ades, e non permetterai che il tuo Santo vegga la corruzione.</p> 
 <p><a name="an_2:28">2:28</a> Tu m’hai fatto conoscere le vie della vita; tu mi riempirai di letizia con la tua presenza.</p> 
 <p><a name="an_2:29">2:29</a> Uomini fratelli, ben può liberamente dirvisi intorno al patriarca Davide, ch’egli morì e fu sepolto; e la sua tomba è ancora al dì d’oggi fra noi.</p> 
 <p><a name="an_2:30">2:30</a> Egli dunque, essendo profeta e sapendo che Dio gli avea con giuramento promesso che sul suo trono avrebbe fatto sedere uno dei suoi discendenti,</p> 
 <p><a name="an_2:31">2:31</a> antivedendola, parlò della risurrezione di Cristo, dicendo che non sarebbe stato lasciato nell’Ades, e che la sua carne non avrebbe veduto la corruzione.</p> 
 <p><a name="an_2:32">2:32</a> Questo Gesù, Iddio l’ha risuscitato; del che noi tutti siamo testimoni.</p> 
 <p><a name="an_2:33">2:33</a> Egli dunque, essendo stato esaltato dalla destra di Dio, e avendo ricevuto dal Padre lo Spirito Santo promesso, ha sparso quello che ora vedete e udite.</p> 
 <p><a name="an_2:34">2:34</a> Poiché Davide non è salito in cielo; anzi egli stesso dice: Il Signore ha detto al mio Signore: Siedi alla mia destra,</p> 
 <p><a name="an_2:35">2:35</a> finché io abbia posto i tuoi nemici per sgabello de’ tuoi piedi.</p> 
 <p><a name="an_2:36">2:36</a> Sappia dunque sicuramente tutta la casa d’Israele che Iddio ha fatto e Signore e Cristo quel Gesù che voi avete crocifisso.</p> 
 <p><a name="an_2:37">2:37</a> Or essi, udite queste cose, furon compunti nel cuore, e dissero a Pietro e agli altri apostoli: Fratelli, che dobbiam fare?</p> 
 <p><a name="an_2:38">2:38</a> E Pietro a loro: Ravvedetevi, e ciascun di voi sia battezzato nel nome di Gesù Cristo, per la remission de’ vostri peccati, e voi riceverete il dono dello Spirito Santo.</p> 
 <p><a name="an_2:39">2:39</a> Poiché per voi è la promessa, e per i vostri figliuoli, e per tutti quelli che son lontani, per quanti il Signore Iddio nostro ne chiamerà.</p> 
 <p><a name="an_2:40">2:40</a> E con molte altre parole li scongiurava e li esortava dicendo: Salvatevi da questa perversa generazione.</p> 
 <p><a name="an_2:41">2:41</a> Quelli dunque i quali accettarono la sua parola, furon battezzati; e in quel giorno furono aggiunte a loro circa tremila persone.</p> 
 <p><a name="an_2:42">2:42</a> Ed erano perseveranti nell’attendere all’insegnamento degli apostoli, nella comunione fraterna, nel rompere il pane e nelle preghiere.</p> 
 <p><a name="an_2:43">2:43</a> E ogni anima era presa da timore; e molti prodigi e segni eran fatti dagli apostoli.</p> 
 <p><a name="an_2:44">2:44</a> E tutti quelli che credevano erano insieme, ed aveano ogni cosa in comune;</p> 
 <p><a name="an_2:45">2:45</a> e vendevano le possessioni ed i beni, e li distribuivano a tutti, secondo il bisogno di ciascuno.</p> 
 <p><a name="an_2:46">2:46</a> E tutti i giorni, essendo di pari consentimento assidui al tempio, e rompendo il pane nelle case, prendevano il loro cibo assieme con letizia e semplicità di cuore,</p> 
 <p><a name="an_2:47">2:47</a> lodando Iddio, e avendo il favore di tutto il popolo. E il Signore aggiungeva ogni giorno alla loro comunità quelli che erano sulla via della salvazione.</p> 
 <p><a name="an_3:1">3:1</a> Or Pietro e Giovanni salivano al tempio per la preghiera dell’ora nona.</p> 
 <p><a name="an_3:2">3:2</a> E si portava un certo uomo, zoppo fin dalla nascita, che ogni giorno deponevano alla porta del tempio detta "Bella", per chieder l’elemosina a coloro che entravano nel tempio.</p> 
 <p><a name="an_3:3">3:3</a> Costui, veduto Pietro e Giovanni che stavan per entrare nel tempio, domandò loro l’elemosina.</p> 
 <p><a name="an_3:4">3:4</a> E Pietro, con Giovanni, fissando gli occhi su lui, disse: Guarda noi!</p> 
 <p><a name="an_3:5">3:5</a> Ed egli li guardava intentamente, aspettando di ricever qualcosa da loro.</p> 
 <p><a name="an_3:6">3:6</a> Ma Pietro disse: Dell’argento e dell’oro io non ne ho; ma quello che ho, te lo do: Nel nome di Gesù Cristo il Nazareno, cammina!</p> 
 <p><a name="an_3:7">3:7</a> E presolo per la man destra, lo sollevò; e in quell’istante le piante e le caviglie de’ piedi gli si raffermarono.</p> 
 <p><a name="an_3:8">3:8</a> E d’un salto si rizzò in piè e cominciò a camminare; ed entrò con loro nel tempio, camminando, e saltando, e lodando Iddio.</p> 
 <p><a name="an_3:9">3:9</a> E tutto il popolo lo vide che camminava e lodava Iddio;</p> 
 <p><a name="an_3:10">3:10</a> e lo riconoscevano per quello che sedeva a chieder l’elemosina alla porta "Bella" del tempio; e furono ripieni di sbigottimento e di stupore per quel che gli era avvenuto.</p> 
 <p><a name="an_3:11">3:11</a> E mentre colui teneva stretti a sé Pietro e Giovanni, tutto il popolo, attonito, accorse a loro al portico detto di Salomone.</p> 
 <p><a name="an_3:12">3:12</a> E Pietro, veduto ciò, parlò al popolo, dicendo: Uomini israeliti, perché vi maravigliate di questo? O perché fissate gli occhi su noi, come se per la nostra propria potenza o pietà avessimo fatto camminar quest’uomo?</p> 
 <p><a name="an_3:13">3:13</a> L’Iddio d’Abramo, d’Isacco e di Giacobbe, l’Iddio de’ nostri padri ha glorificato il suo Servitore Gesù, che voi metteste in man di Pilato e rinnegaste dinanzi a lui, mentre egli avea giudicato di doverlo liberare.</p> 
 <p><a name="an_3:14">3:14</a> Ma voi rinnegaste il Santo ed il Giusto, e chiedeste che vi fosse concesso un omicida;</p> 
 <p><a name="an_3:15">3:15</a> e uccideste il Principe della vita, che Dio ha risuscitato dai morti; del che noi siamo testimoni.</p> 
 <p><a name="an_3:16">3:16</a> E per la fede nel suo nome, il suo nome ha raffermato quest’uomo che vedete e conoscete; ed è la fede che si ha per mezzo di lui, che gli ha dato questa perfetta guarigione in presenza di voi tutti.</p> 
 <p><a name="an_3:17">3:17</a> Ed ora, fratelli, io so che lo faceste per ignoranza, al pari dei vostri rettori.</p> 
 <p><a name="an_3:18">3:18</a> Ma quello che Dio avea preannunziato per bocca di tutti i profeti, cioè, che il suo Cristo soffrirebbe, Egli l’ha adempiuto in questa maniera.</p> 
 <p><a name="an_3:19">3:19</a> Ravvedetevi dunque e convertitevi, onde i vostri peccati siano cancellati,</p> 
 <p><a name="an_3:20">3:20</a> affinché vengano dalla presenza del Signore dei tempi di refrigerio e ch’Egli vi mandi il Cristo che v’è stato destinato,</p> 
 <p><a name="an_3:21">3:21</a> cioè Gesù, che il cielo deve tenere accolto fino ai tempi della restaurazione di tutte le cose; tempi dei quali Iddio parlò per bocca dei suoi santi profeti che sono stati fin dal principio.</p> 
 <p><a name="an_3:22">3:22</a> Mosè, infatti, disse: Il Signore Iddio vi susciterà di fra i vostri fratelli un profeta come me; ascoltatelo in tutte le cose che vi dirà.</p> 
 <p><a name="an_3:23">3:23</a> E avverrà che ogni anima la quale non avrà ascoltato codesto profeta, sarà del tutto distrutta di fra il popolo.</p> 
 <p><a name="an_3:24">3:24</a> E tutti i profeti, da Samuele in poi, quanti hanno parlato, hanno anch’essi annunziato questi giorni.</p> 
 <p><a name="an_3:25">3:25</a> Voi siete i figliuoli de’ profeti e del patto che Dio fece coi vostri padri, dicendo ad Abramo: E nella tua progenie tutte le nazioni della terra saranno benedette.</p> 
 <p><a name="an_3:26">3:26</a> A voi per i primi Iddio, dopo aver suscitato il suo Servitore, l’ha mandato per benedirvi, convertendo ciascun di voi dalle sue malvagità.</p> 
 <p><a name="an_4:1">4:1</a> Or mentr’essi parlavano al popolo, i sacerdoti e il capitano del tempio e i Sadducei sopraggiunsero,</p> 
 <p><a name="an_4:2">4:2</a> essendo molto crucciati perché ammaestravano il popolo e annunziavano in Gesù la risurrezione dei morti.</p> 
 <p><a name="an_4:3">4:3</a> E misero loro le mani addosso, e li posero in prigione fino al giorno seguente, perché già era sera.</p> 
 <p><a name="an_4:4">4:4</a> Ma molti di coloro che aveano udito la Parola credettero; e il numero degli uomini salì a circa cinquemila.</p> 
 <p><a name="an_4:5">4:5</a> E il dì seguente, i loro capi, con gli anziani e gli scribi, si radunarono in Gerusalemme,</p> 
 <p><a name="an_4:6">4:6</a> con Anna, il sommo sacerdote, e Caiàfa, e Giovanni, e Alessandro e tutti quelli che erano della famiglia dei sommi sacerdoti.</p> 
 <p><a name="an_4:7">4:7</a> E fatti comparir quivi in mezzo Pietro e Giovanni, domandarono: Con qual podestà, o in nome di chi avete voi fatto questo?</p> 
 <p><a name="an_4:8">4:8</a> Allora Pietro, ripieno dello Spirito Santo, disse loro: Rettori del popolo ed anziani,</p> 
 <p><a name="an_4:9">4:9</a> se siamo oggi esaminati circa un beneficio fatto a un uomo infermo, per sapere com’è che quest’uomo è stato guarito,</p> 
 <p><a name="an_4:10">4:10</a> sia noto a tutti voi e a tutto il popolo d’Israele che ciò è stato fatto nel nome di Gesù Cristo il Nazareno, che voi avete crocifisso, e che Dio ha risuscitato dai morti; in virtù d’esso quest’uomo comparisce guarito, in presenza vostra.</p> 
 <p><a name="an_4:11">4:11</a> Egli è la pietra che è stata da voi edificatori sprezzata, ed è divenuta la pietra angolare.</p> 
 <p><a name="an_4:12">4:12</a> E in nessun altro è la salvezza; poiché non v’è sotto il cielo alcun altro nome che sia stato dato agli uomini, per il quale noi abbiamo ad esser salvati.</p> 
 <p><a name="an_4:13">4:13</a> Or essi, veduta la franchezza di Pietro e di Giovanni, e avendo capito che erano popolani senza istruzione, si maravigliavano e riconoscevano che erano stati con Gesù.</p> 
 <p><a name="an_4:14">4:14</a> E vedendo l’uomo, ch’era stato guarito, quivi presente con loro, non potevano dir nulla contro.</p> 
 <p><a name="an_4:15">4:15</a> Ma quand’ebbero comandato loro di uscire dal concistoro, conferiron fra loro dicendo:</p> 
 <p><a name="an_4:16">4:16</a> Che faremo a questi uomini? Che un evidente miracolo sia stato fatto per loro mezzo, è noto a tutti gli abitanti di Gerusalemme, e noi non lo possiamo negare.</p> 
 <p><a name="an_4:17">4:17</a> Ma affinché ciò non si sparga maggiormente fra il popolo, divietiam loro con minacce che non parlino più ad alcuno in questo nome.</p> 
 <p><a name="an_4:18">4:18</a> E avendoli chiamati, ingiunsero loro di non parlare né insegnare affatto nel nome di Gesù.</p> 
 <p><a name="an_4:19">4:19</a> Ma Pietro e Giovanni, rispondendo, dissero loro: Giudicate voi se è giusto, nel cospetto di Dio, di ubbidire a voi anzi che a Dio.</p> 
 <p><a name="an_4:20">4:20</a> Poiché, quanto a noi, non possiamo non parlare delle cose che abbiam vedute e udite.</p> 
 <p><a name="an_4:21">4:21</a> Ed essi, minacciatili di nuovo, li lasciarono andare, non trovando nulla da poterli castigare, per cagion del popolo; perché tutti glorificavano Iddio per quel ch’era stato fatto.</p> 
 <p><a name="an_4:22">4:22</a> Poiché l’uomo in cui questo miracolo della guarigione era stato compiuto, avea più di quarant’anni.</p> 
 <p><a name="an_4:23">4:23</a> Or essi, essendo stati rimandati vennero ai loro, e riferirono tutte le cose che i capi sacerdoti e gli anziani aveano loro dette.</p> 
 <p><a name="an_4:24">4:24</a> Ed essi, uditele, alzaron di pari consentimento la voce a Dio, e dissero: Signore, tu sei Colui che ha fatto il cielo, la terra, il mare e tutte le cose che sono in essi;</p> 
 <p><a name="an_4:25">4:25</a> Colui che mediante lo Spirito Santo, per bocca del padre nostro e tuo servitore Davide, ha detto: Perché hanno fremuto le genti, e hanno i popoli divisate cose vane?</p> 
 <p><a name="an_4:26">4:26</a> I re della terra si son fatti avanti, e i principi si son raunati assieme contro al Signore, e contro al suo Unto.</p> 
 <p><a name="an_4:27">4:27</a> E invero in questa città, contro al tuo santo Servitore Gesù che tu hai unto, si son raunati Erode e Ponzio Pilato, insiem coi Gentili e con tutto il popolo d’Israele,</p> 
 <p><a name="an_4:28">4:28</a> per far tutte le cose che la tua mano e il tuo consiglio aveano innanzi determinato che avvenissero.</p> 
 <p><a name="an_4:29">4:29</a> E adesso, Signore, considera le loro minacce, e concedi ai tuoi servitori di annunziar la tua parola con ogni franchezza,</p> 
 <p><a name="an_4:30">4:30</a> stendendo la tua mano per guarire, e perché si faccian segni e prodigi mediante il nome del tuo santo Servitore Gesù.</p> 
 <p><a name="an_4:31">4:31</a> E dopo ch’ebbero pregato, il luogo dov’erano raunati tremò; e furon tutti ripieni dello Spirito Santo, e annunziavano la parola di Dio con franchezza.</p> 
 <p><a name="an_4:32">4:32</a> E la moltitudine di coloro che aveano creduto, era d’un sol cuore e d’un’anima sola; né v’era chi dicesse sua alcuna delle cose che possedeva, ma tutto era comune tra loro.</p> 
 <p><a name="an_4:33">4:33</a> E gli apostoli con gran potenza rendevan testimonianza della risurrezione del Signor Gesù; e gran grazia era sopra tutti loro.</p> 
 <p><a name="an_4:34">4:34</a> Poiché non v’era alcun bisognoso fra loro; perché tutti coloro che possedevan poderi o case li vendevano, portavano il prezzo delle cose vendute,</p> 
 <p><a name="an_4:35">4:35</a> e lo mettevano ai piedi degli apostoli; poi, era distribuito a ciascuno, secondo il bisogno.</p> 
 <p><a name="an_4:36">4:36</a> Or Giuseppe, soprannominato dagli apostoli Barnaba (il che, interpretato, vuol dire: Figliuol di consolazione), levita, cipriota di nascita,</p> 
 <p><a name="an_4:37">4:37</a> avendo un campo, lo vendé, e portò i danari e li mise ai piedi degli apostoli.</p> 
 <p><a name="an_5:1">5:1</a> Ma un certo uomo, chiamato Anania, con Saffira sua moglie, vendé un possesso,</p> 
 <p><a name="an_5:2">5:2</a> e tenne per sé parte del prezzo, essendone consapevole anche la moglie; e portatane una parte, la pose ai piedi degli apostoli.</p> 
 <p><a name="an_5:3">5:3</a> Ma Pietro disse: Anania, perché ha Satana così riempito il cuor tuo da farti mentire allo Spirito Santo e ritener parte del prezzo del podere?</p> 
 <p><a name="an_5:4">5:4</a> Se questo restava invenduto, non restava tuo? E una volta venduto, non ne era il prezzo in tuo potere? Perché ti sei messa in cuore questa cosa? Tu non hai mentito agli uomini ma a Dio.</p> 
 <p><a name="an_5:5">5:5</a> E Anania, udendo queste parole, cadde e spirò. E gran paura prese tutti coloro che udiron queste cose.</p> 
 <p><a name="an_5:6">5:6</a> E i giovani, levatisi, avvolsero il corpo, e portatolo fuori, lo seppellirono.</p> 
 <p><a name="an_5:7">5:7</a> Or avvenne, circa tre ore dopo, che la moglie di lui, non sapendo ciò che era avvenuto, entrò.</p> 
 <p><a name="an_5:8">5:8</a> E Pietro, rivolgendosi a lei: Dimmi, le disse, avete voi venduto il podere per tanto? Ed ella rispose: Sì, per tanto.</p> 
 <p><a name="an_5:9">5:9</a> Ma Pietro a lei: Perché vi siete accordati a tentare lo Spirito del Signore? Ecco, i piedi di quelli che hanno seppellito il tuo marito sono all’uscio e ti porteranno via.</p> 
 <p><a name="an_5:10">5:10</a> Ed ella in quell’istante cadde ai suoi piedi, e spirò. E i giovani, entrati, la trovarono morta; e portatala via, la seppellirono presso al suo marito.</p> 
 <p><a name="an_5:11">5:11</a> E gran paura ne venne alla chiesa intera e a tutti coloro che udivano queste cose.</p> 
 <p><a name="an_5:12">5:12</a> E molti segni e prodigi eran fatti fra il popolo per le mani degli apostoli; e tutti di pari consentimento si ritrovavano sotto il portico di Salomone.</p> 
 <p><a name="an_5:13">5:13</a> Ma, degli altri, nessuno ardiva unirsi a loro; il popolo però li magnificava.</p> 
 <p><a name="an_5:14">5:14</a> E di più in più si aggiungevano al Signore dei credenti, uomini e donne, in gran numero;</p> 
 <p><a name="an_5:15">5:15</a> tanto che portavano perfino gli infermi per le piazze, e li mettevano su lettucci e giacigli, affinché, quando Pietro passava, l’ombra sua almeno ne adombrasse qualcuno.</p> 
 <p><a name="an_5:16">5:16</a> E anche la moltitudine accorreva dalle città vicine a Gerusalemme, portando dei malati e dei tormentati da spiriti immondi; e tutti quanti eran sanati.</p> 
 <p><a name="an_5:17">5:17</a> Or il sommo sacerdote e tutti quelli che eran con lui, cioè la setta de’ Sadducei, si levarono, pieni di invidia,</p> 
 <p><a name="an_5:18">5:18</a> e misero le mani sopra gli apostoli, e li gettarono nella prigione pubblica.</p> 
 <p><a name="an_5:19">5:19</a> Ma un angelo del Signore, nella notte, aprì le porte della prigione; e condottili fuori, disse:</p> 
 <p><a name="an_5:20">5:20</a> Andate, presentatevi nel tempio e quivi annunziate al popolo tutte le parole di questa Vita.</p> 
 <p><a name="an_5:21">5:21</a> Ed essi, avendo ciò udito, entrarono sullo schiarir del giorno nel tempio, e insegnavano. Or il sommo sacerdote e coloro che eran con lui vennero, e convocarono il Sinedrio e tutti gli anziani de’ figliuoli d’Israele, e mandarono alla prigione per far menare dinanzi a loro gli apostoli.</p> 
 <p><a name="an_5:22">5:22</a> Ma le guardie che vi andarono, non li trovarono nella prigione; e tornate, fecero il loro rapporto,</p> 
 <p><a name="an_5:23">5:23</a> dicendo: La prigione l’abbiam trovata serrata con ogni diligenza, e le guardie in piè davanti alle porte; ma, avendo aperto, non abbiam trovato alcuno dentro.</p> 
 <p><a name="an_5:24">5:24</a> Quando il capitano del tempio e i capi sacerdoti udiron queste cose, erano perplessi sul conto loro, non sapendo che cosa ciò potesse essere.</p> 
 <p><a name="an_5:25">5:25</a> Ma sopraggiunse uno che disse loro: Ecco, gli uomini che voi metteste in prigione sono nel tempio, e stanno quivi ammaestrando il popolo.</p> 
 <p><a name="an_5:26">5:26</a> Allora il capitano del tempio, con le guardie, andò e li menò via, non però con violenza, perché temevano d’esser lapidati dal popolo.</p> 
 <p><a name="an_5:27">5:27</a> E avendoli menati, li presentarono al Sinedrio; e il sommo sacerdote li interrogò,</p> 
 <p><a name="an_5:28">5:28</a> dicendo: Noi vi abbiamo del tutto vietato di insegnare in cotesto nome; ed ecco, avete riempita Gerusalemme della vostra dottrina, e volete trarci addosso il sangue di cotesto uomo.</p> 
 <p><a name="an_5:29">5:29</a> Ma Pietro e gli altri apostoli, rispondendo, dissero: Bisogna ubbidire a Dio anziché agli uomini.</p> 
 <p><a name="an_5:30">5:30</a> L’Iddio de’ nostri padri ha risuscitato Gesù, che voi uccideste appendendolo al legno.</p> 
 <p><a name="an_5:31">5:31</a> Esso ha Iddio esaltato con la sua destra, costituendolo Principe e Salvatore, per dare ravvedimento a Israele, e remission dei peccati.</p> 
 <p><a name="an_5:32">5:32</a> E noi siam testimoni di queste cose; e anche lo Spirito Santo, che Dio ha dato a coloro che gli ubbidiscono.</p> 
 <p><a name="an_5:33">5:33</a> Ma essi, udendo queste cose, fremevano d’ira, e facevan proposito d’ucciderli.</p> 
 <p><a name="an_5:34">5:34</a> Ma un certo Fariseo, chiamato per nome Gamaliele, dottor della legge, onorato da tutto il popolo, levatosi in piè nel Sinedrio, comandò che gli apostoli fossero per un po’ messi fuori.</p> 
 <p><a name="an_5:35">5:35</a> Poi disse loro: Uomini Israeliti, badate bene, circa questi uomini, a quel che state per fare.</p> 
 <p><a name="an_5:36">5:36</a> Poiché, prima d’ora, sorse Teuda, dicendosi esser qualche gran cosa; e presso a lui si raccolsero intorno a quattrocento uomini; ed egli fu ucciso e tutti quelli che gli aveano prestata fede, furono sbandati e ridotti a nulla.</p> 
 <p><a name="an_5:37">5:37</a> Dopo costui, sorse Giuda il Galileo, a’ dì del censimento, e si trascinò dietro della gente; anch’egli perì, e tutti coloro che gli aveano prestata fede, furon dispersi.</p> 
 <p><a name="an_5:38">5:38</a> E adesso io vi dico: Non vi occupate di questi uomini, e lasciateli stare; perché, se questo disegno o quest’opera e dagli uomini, sarà distrutta;</p> 
 <p><a name="an_5:39">5:39</a> ma se è da Dio, voi non li potrete distruggere, se non volete trovarvi a combattere anche contro Dio.</p> 
 <p><a name="an_5:40">5:40</a> Ed essi furon del suo parere; e chiamati gli apostoli, li batterono, e ordinarono loro di non parlare nel nome di Gesù, e li lasciaron andare.</p> 
 <p><a name="an_5:41">5:41</a> Ed essi se ne andarono dalla presenza del Sinedrio, rallegrandosi d’essere stati reputati degni di esser vituperati per il nome di Gesù.</p> 
 <p><a name="an_5:42">5:42</a> E ogni giorno, nel tempio e per le case, non ristavano d’insegnare e di annunziare la buona novella che Gesù è il Cristo.</p> 
 <p><a name="an_6:1">6:1</a> Or in que’ giorni, moltiplicandosi il numero dei discepoli, sorse un mormorio degli Ellenisti contro gli Ebrei, perché le loro vedove erano trascurate nell’assistenza quotidiana.</p> 
 <p><a name="an_6:2">6:2</a> E i dodici, raunata la moltitudine dei discepoli, dissero: Non è convenevole che noi lasciamo la parola di Dio per servire alle mense.</p> 
 <p><a name="an_6:3">6:3</a> Perciò, fratelli, cercate di trovar fra voi sette uomini, de’ quali si abbia buona testimonianza, pieni di Spirito e di sapienza, e che noi incaricheremo di quest’opera.</p> 
 <p><a name="an_6:4">6:4</a> Ma quant’è a noi, continueremo a dedicarci alla preghiera e al ministerio della Parola.</p> 
 <p><a name="an_6:5">6:5</a> E questo ragionamento piacque a tutta la moltitudine; ed elessero Stefano, uomo pieno di fede e di Spirito Santo, Filippo, Procoro, Nicanore, Timone, Parmena e Nicola, proselito di Antiochia;</p> 
 <p><a name="an_6:6">6:6</a> e li presentarono agli apostoli, i quali, dopo aver pregato, imposero loro le mani.</p> 
 <p><a name="an_6:7">6:7</a> E la parola di Dio si diffondeva, e il numero dei discepoli si moltiplicava grandemente in Gerusalemme; e anche una gran quantità di sacerdoti ubbidiva alla fede.</p> 
 <p><a name="an_6:8">6:8</a> Or Stefano, pieno di grazia e di potenza, faceva gran prodigi e segni fra il popolo.</p> 
 <p><a name="an_6:9">6:9</a> Ma alcuni della sinagoga detta dei Liberti, e de’ Cirenei, e degli Alessandrini, e di quei di Cilicia e d’Asia, si levarono a disputare con Stefano;</p> 
 <p><a name="an_6:10">6:10</a> e non potevano resistere alla sapienza e allo Spirito con cui egli parlava.</p> 
 <p><a name="an_6:11">6:11</a> Allora subornarono degli uomini che dissero: Noi l’abbiamo udito dir parole di bestemmia contro Mosè e contro Dio.</p> 
 <p><a name="an_6:12">6:12</a> E commossero il popolo e gli anziani e gli scribi; e venutigli addosso, lo afferrarono e lo menarono al Sinedrio;</p> 
 <p><a name="an_6:13">6:13</a> e presentarono dei falsi testimoni, che dicevano: Quest’uomo non cessa di proferir parole contro il luogo santo e contro la legge.</p> 
 <p><a name="an_6:14">6:14</a> Infatti gli abbiamo udito dire che quel Nazareno, Gesù, distruggerà questo luogo e muterà gli usi che Mosè ci ha tramandati.</p> 
 <p><a name="an_6:15">6:15</a> E tutti coloro che sedevano nel Sinedrio, avendo fissati in lui gli occhi, videro la sua faccia simile alla faccia d’un angelo.</p> 
 <p><a name="an_7:1">7:1</a> E il sommo sacerdote disse: Stanno queste cose proprio così?</p> 
 <p><a name="an_7:2">7:2</a> Ed egli disse: Fratelli e padri, ascoltate. L’Iddio della gloria apparve ad Abramo, nostro padre, mentr’egli era in Mesopotamia, prima che abitasse in Carran,</p> 
 <p><a name="an_7:3">7:3</a> e gli disse: Esci dal tuo paese e dal tuo parentado, e vieni nel paese che io ti mostrerò.</p> 
 <p><a name="an_7:4">7:4</a> Allora egli uscì dal paese de’ Caldei, e abitò in Carran; e di là, dopo che suo padre fu morto, Iddio lo fece venire in questo paese, che ora voi abitate.</p> 
 <p><a name="an_7:5">7:5</a> E non gli diede alcuna eredità in esso, neppure un palmo di terra, ma gli promise di darne la possessione a lui e alla sua progenie dopo di lui, quand’egli non aveva ancora alcun figliuolo.</p> 
 <p><a name="an_7:6">7:6</a> E Dio parlò così: La sua progenie soggiornerà in terra straniera, e sarà ridotta in servitù e maltrattata per quattrocent’anni.</p> 
 <p><a name="an_7:7">7:7</a> Ma io giudicherò la nazione alla quale avranno servito, disse Iddio; e dopo questo essi partiranno e mi renderanno il loro culto in questo luogo.</p> 
 <p><a name="an_7:8">7:8</a> E gli dette il patto della circoncisione; e così Abramo generò Isacco, e lo circoncise l’ottavo giorno; e Isacco generò Giacobbe, e Giacobbe i dodici patriarchi.</p> 
 <p><a name="an_7:9">7:9</a> E i patriarchi, portando invidia a Giuseppe, lo venderono perché fosse menato in Egitto; ma Dio era con lui,</p> 
 <p><a name="an_7:10">7:10</a> e lo liberò da tutte le sue distrette, e gli diede grazia e sapienza davanti a Faraone, re d’Egitto, che lo costituì governatore dell’Egitto e di tutta la sua casa.</p> 
 <p><a name="an_7:11">7:11</a> Or sopravvenne una carestia e una gran distretta in tutto l’Egitto e in Canaan; e i nostri padri non trovavano viveri.</p> 
 <p><a name="an_7:12">7:12</a> Ma avendo Giacobbe udito che in Egitto v’era del grano, vi mandò una prima volta i nostri padri.</p> 
 <p><a name="an_7:13">7:13</a> E la seconda volta, Giuseppe fu riconosciuto dai suoi fratelli, e Faraone conobbe di che stirpe fosse Giuseppe.</p> 
 <p><a name="an_7:14">7:14</a> E Giuseppe mandò a chiamare Giacobbe suo padre, e tutto il suo parentado, che era di settantacinque anime.</p> 
 <p><a name="an_7:15">7:15</a> E Giacobbe scese in Egitto, e morirono egli e i padri nostri,</p> 
 <p><a name="an_7:16">7:16</a> i quali furon trasportati a Sichem, e posti nel sepolcro che Abramo avea comprato a prezzo di danaro dai figliuoli di Emmor in Sichem.</p> 
 <p><a name="an_7:17">7:17</a> Ma come si avvicinava il tempo della promessa che Dio aveva fatta ad Abramo, il popolo crebbe e moltiplicò in Egitto,</p> 
 <p><a name="an_7:18">7:18</a> finché sorse sull’Egitto un altro re, che non sapeva nulla di Giuseppe.</p> 
 <p><a name="an_7:19">7:19</a> Costui, procedendo con astuzia contro la nostra stirpe, trattò male i nostri padri, li costrinse ad esporre i loro piccoli fanciulli perché non vivessero.</p> 
 <p><a name="an_7:20">7:20</a> In quel tempo nacque Mosè, ed era divinamente bello; e fu nutrito per tre mesi in casa di suo padre;</p> 
 <p><a name="an_7:21">7:21</a> e quando fu esposto, la figliuola di Faraone lo raccolse e se lo allevò come figliuolo.</p> 
 <p><a name="an_7:22">7:22</a> E Mosè fu educato in tutta la sapienza degli Egizi ed era potente nelle sue parole ed opere.</p> 
 <p><a name="an_7:23">7:23</a> Ma quando fu pervenuto all’età di quarant’anni, gli venne in animo d’andare a visitare i suoi fratelli, i figliuoli d’Israele.</p> 
 <p><a name="an_7:24">7:24</a> E vedutone uno a cui era fatto torto, lo difese e vendicò l’oppresso, uccidendo l’Egizio.</p> 
 <p><a name="an_7:25">7:25</a> Or egli pensava che i suoi fratelli intenderebbero che Dio li voleva salvare per mano di lui; ma essi non l’intesero.</p> 
 <p><a name="an_7:26">7:26</a> E il giorno seguente egli comparve fra loro, mentre contendevano, e cercava di riconciliarli, dicendo: O uomini, voi siete fratelli, perché fate torto gli uni agli altri?</p> 
 <p><a name="an_7:27">7:27</a> Ma colui che facea torto al suo prossimo lo respinse dicendo: Chi ti ha costituito rettore e giudice su noi?</p> 
 <p><a name="an_7:28">7:28</a> Vuoi tu uccider me come ieri uccidesti l’Egizio?</p> 
 <p><a name="an_7:29">7:29</a> A questa parola Mosè fuggì, e dimorò come forestiero nel paese di Madian, dove ebbe due figliuoli.</p> 
 <p><a name="an_7:30">7:30</a> E in capo a quarant’anni, un angelo gli apparve nel deserto del monte Sinai, nella fiamma d’un pruno ardente.</p> 
 <p><a name="an_7:31">7:31</a> E Mosè, veduto ciò, si maravigliò della visione; e come si accostava per osservare, si fece udire questa voce del Signore:</p> 
 <p><a name="an_7:32">7:32</a> Io son l’Iddio de’ tuoi padri, l’Iddio d’Abramo, d’Isacco e di Giacobbe. E Mosè, tutto tremante, non ardiva osservare.</p> 
 <p><a name="an_7:33">7:33</a> E il Signore gli disse: Sciogliti i calzari dai piedi; perché il luogo dove stai è terra santa.</p> 
 <p><a name="an_7:34">7:34</a> Certo, io ho veduto l’afflizione del mio popolo che è in Egitto, e ho udito i loro sospiri, e son disceso per liberarli; or dunque vieni; io ti manderò in Egitto.</p> 
 <p><a name="an_7:35">7:35</a> Quel Mosè che aveano rinnegato dicendo: Chi ti ha costituito rettore e giudice? Iddio lo mandò loro come capo e come liberatore con l’aiuto dell’angelo che gli era apparito nel pruno.</p> 
 <p><a name="an_7:36">7:36</a> Egli li condusse fuori, avendo fatto prodigi e segni nel paese di Egitto, nel mar Rosso e nel deserto per quaranta anni.</p> 
 <p><a name="an_7:37">7:37</a> Questi è il Mosè che disse ai figliuoli d’Israele: Il Signore Iddio vostro vi susciterà un Profeta d’infra i vostri fratelli, come me.</p> 
 <p><a name="an_7:38">7:38</a> Questi è colui che nell’assemblea del deserto fu con l’angelo che gli parlava sul monte Sinai, e co’ padri nostri, e che ricevette rivelazioni viventi per darcele.</p> 
 <p><a name="an_7:39">7:39</a> A lui i nostri padri non vollero essere ubbidienti, ma lo ripudiarono, e rivolsero i loro cuori all’Egitto,</p> 
 <p><a name="an_7:40">7:40</a> dicendo ad Aronne: Facci degl’iddii che vadano davanti a noi; perché quant’è a questo Mosè che ci ha condotti fuori del paese d’Egitto, noi non sappiamo quel che ne sia avvenuto.</p> 
 <p><a name="an_7:41">7:41</a> E in quei giorni fecero un vitello, e offersero un sacrificio all’idolo, e si rallegrarono delle opere delle loro mani.</p> 
 <p><a name="an_7:42">7:42</a> Ma Dio si rivolse da loro e li abbandonò al culto dell’esercito del cielo, com’è scritto nel libro dei profeti: Casa d’Israele, mi offriste voi vittime e sacrifici durante quarant’anni nel deserto?</p> 
 <p><a name="an_7:43">7:43</a> Anzi, voi portaste la tenda di Moloc e la stella del dio Romfàn, immagini che voi faceste per adorarle. Perciò io vi trasporterò al di là di Babilonia.</p> 
 <p><a name="an_7:44">7:44</a> Il tabernacolo della testimonianza fu coi nostri padri nel deserto, come avea comandato Colui che avea detto a Mosè che lo facesse secondo il modello che avea veduto.</p> 
 <p><a name="an_7:45">7:45</a> E i nostri padri, guidati da Giosuè, ricevutolo, lo introdussero nel paese posseduto dalle genti che Dio scacciò d’innanzi ai nostri padri. Quivi rimase fino ai giorni di Davide,</p> 
 <p><a name="an_7:46">7:46</a> il quale trovò grazia nel cospetto di Dio, e chiese di preparare una dimora all’Iddio di Giacobbe.</p> 
 <p><a name="an_7:47">7:47</a> Ma Salomone fu quello che gli edificò una casa.</p> 
 <p><a name="an_7:48">7:48</a> L’Altissimo però non abita in templi fatti da man d’uomo, come dice il profeta:</p> 
 <p><a name="an_7:49">7:49</a> Il cielo è il mio trono, e la terra lo sgabello de’ miei piedi. Qual casa mi edificherete voi? dice il Signore; o qual sarà il luogo del mio riposo?</p> 
 <p><a name="an_7:50">7:50</a> Non ha la mia mano fatte tutte queste cose?</p> 
 <p><a name="an_7:51">7:51</a> Gente di collo duro e incirconcisa di cuore e d’orecchi, voi contrastate sempre allo Spirito Santo; come fecero i padri vostri, così fate anche voi.</p> 
 <p><a name="an_7:52">7:52</a> Qual dei profeti non perseguitarono i padri vostri? E uccisero quelli che preannunziavano la venuta del Giusto, del quale voi ora siete stati i traditori e gli uccisori;</p> 
 <p><a name="an_7:53">7:53</a> voi, che avete ricevuto la legge promulgata dagli angeli, e non l’avete osservata.</p> 
 <p><a name="an_7:54">7:54</a> Essi, udendo queste cose, fremevan di rabbia ne’ loro cuori e digrignavano i denti contro di lui.</p> 
 <p><a name="an_7:55">7:55</a> Ma egli, essendo pieno dello Spirito Santo, fissati gli occhi al cielo, vide la gloria di Dio e Gesù che stava alla destra di Dio,</p> 
 <p><a name="an_7:56">7:56</a> e disse: Ecco, io vedo i cieli aperti, e il Figliuol dell’uomo in piè alla destra di Dio.</p> 
 <p><a name="an_7:57">7:57</a> Ma essi, gettando di gran gridi, si turarono gli orecchi, e tutti insieme si avventarono sopra lui;</p> 
 <p><a name="an_7:58">7:58</a> e cacciatolo fuor della città, si diedero a lapidarlo; e i testimoni deposero le loro vesti ai piedi di un giovane, chiamato Saulo.</p> 
 <p><a name="an_7:59">7:59</a> E lapidavano Stefano che invocava Gesù e diceva: Signor Gesù, ricevi il mio spirito.</p> 
 <p><a name="an_7:60">7:60</a> Poi, postosi in ginocchio, gridò ad alta voce: Signore, non imputar loro questo peccato. E detto questo si addormentò.</p> 
 <p><a name="an_8:1">8:1</a> E Saulo era consenziente all’uccisione di lui. E vi fu in quel tempo una gran persecuzione contro la chiesa che era in Gerusalemme. Tutti furon dispersi per le contrade della Giudea e della Samaria, salvo gli apostoli.</p> 
 <p><a name="an_8:2">8:2</a> E degli uomini timorati seppellirono Stefano e fecero gran cordoglio di lui.</p> 
 <p><a name="an_8:3">8:3</a> Ma Saulo devastava la chiesa, entrando di casa in casa; e trattine uomini e donne, li metteva in prigione.</p> 
 <p><a name="an_8:4">8:4</a> Coloro dunque che erano stati dispersi se ne andarono di luogo in luogo, annunziando la Parola.</p> 
 <p><a name="an_8:5">8:5</a> E Filippo, disceso nella città di Samaria, vi predicò il Cristo.</p> 
 <p><a name="an_8:6">8:6</a> E le folle di pari consentimento prestavano attenzione alle cose dette da Filippo, udendo e vedendo i miracoli ch’egli faceva.</p> 
 <p><a name="an_8:7">8:7</a> Poiché gli spiriti immondi uscivano da molti che li avevano, gridando con gran voce; e molti paralitici e molti zoppi erano guariti.</p> 
 <p><a name="an_8:8">8:8</a> E vi fu grande allegrezza in quella città.</p> 
 <p><a name="an_8:9">8:9</a> Or v’era un certo uomo, chiamato Simone, che già da tempo esercitava nella città le arti magiche, e facea stupire la gente di Samaria, dandosi per un qualcosa di grande.</p> 
 <p><a name="an_8:10">8:10</a> Tutti, dal più piccolo al più grande, gli davano ascolto, dicendo: Costui è "la potenza di Dio", che si chiama "la Grande".</p> 
 <p><a name="an_8:11">8:11</a> E gli davano ascolto, perché già da lungo tempo li avea fatti stupire con le sue arti magiche.</p> 
 <p><a name="an_8:12">8:12</a> Ma quand’ebbero creduto a Filippo che annunziava loro la buona novella relativa al regno di Dio e al nome di Gesù Cristo, furon battezzati, uomini e donne.</p> 
 <p><a name="an_8:13">8:13</a> E Simone credette anch’egli; ed essendo stato battezzato, stava sempre con Filippo; e vedendo i miracoli e le gran potenti opere ch’eran fatti, stupiva.</p> 
 <p><a name="an_8:14">8:14</a> Or gli apostoli ch’erano a Gerusalemme, avendo inteso che la Samaria avea ricevuto la parola di Dio, vi mandarono Pietro e Giovanni.</p> 
 <p><a name="an_8:15">8:15</a> I quali, essendo discesi là, pregarono per loro affinché ricevessero lo Spirito Santo;</p> 
 <p><a name="an_8:16">8:16</a> poiché non era ancora disceso sopra alcuno di loro, ma erano stati soltanto battezzati nel nome del Signor Gesù.</p> 
 <p><a name="an_8:17">8:17</a> Allora imposero loro le mani, ed essi ricevettero lo Spirito Santo.</p> 
 <p><a name="an_8:18">8:18</a> Or Simone, vedendo che per l’imposizione delle mani degli apostoli era dato lo Spirito Santo, offerse loro del danaro,</p> 
 <p><a name="an_8:19">8:19</a> dicendo: Date anche a me questa podestà, che colui al quale io imponga le mani riceva lo Spirito Santo.</p> 
 <p><a name="an_8:20">8:20</a> Ma Pietro gli disse: Vada il tuo danaro teco in perdizione, poiché hai stimato che il dono di Dio si acquisti con danaro.</p> 
 <p><a name="an_8:21">8:21</a> Tu, in questo, non hai parte né sorte alcuna; perché il tuo cuore non è retto dinanzi a Dio.</p> 
 <p><a name="an_8:22">8:22</a> Ravvediti dunque di questa tua malvagità; e prega il Signore affinché, se è possibile, ti sia perdonato il pensiero del tuo cuore.</p> 
 <p><a name="an_8:23">8:23</a> Poiché io ti veggo in fiele amaro e in legami di iniquità.</p> 
 <p><a name="an_8:24">8:24</a> E Simone, rispondendo, disse: Pregate voi il Signore per me affinché nulla di ciò che avete detto mi venga addosso.</p> 
 <p><a name="an_8:25">8:25</a> Essi dunque, dopo aver reso testimonianza alla parola del Signore, ed averla annunziata, se ne tornarono a Gerusalemme, evangelizzando molti villaggi dei Samaritani.</p> 
 <p><a name="an_8:26">8:26</a> Or un angelo del Signore parlò a Filippo, dicendo: Lèvati, e vattene dalla parte di mezzodì, sulla via che scende da Gerusalemme a Gaza. Ella e una via deserta.</p> 
 <p><a name="an_8:27">8:27</a> Ed egli, levatosi, andò. Ed ecco un Etiopo, un eunuco, ministro di Candace, regina degli Etiopi, il quale era sovrintendente di tutti i tesori di lei, era venuto a Gerusalemme per adorare</p> 
 <p><a name="an_8:28">8:28</a> e stava tornandosene, seduto sul suo carro, e leggeva il profeta Isaia.</p> 
 <p><a name="an_8:29">8:29</a> E lo Spirito disse a Filippo: Accostati, e raggiungi codesto carro.</p> 
 <p><a name="an_8:30">8:30</a> Filippo accorse, l’udì che leggeva il profeta Isaia, e disse: Intendi tu le cose che leggi?</p> 
 <p><a name="an_8:31">8:31</a> Ed egli rispose: E come potrei intenderle, se alcuno non mi guida? E pregò Filippo che montasse e sedesse con lui.</p> 
 <p><a name="an_8:32">8:32</a> Or il passo della Scrittura ch’egli leggeva era questo: Egli è stato menato all’uccisione come una pecora; e come un agnello che è muto dinanzi a colui che lo tosa, così egli non ha aperta la bocca.</p> 
 <p><a name="an_8:33">8:33</a> Nel suo abbassamento fu tolta via la sua condanna; chi descriverà la sua generazione? Poiché la sua vita e stata tolta dalla terra.</p> 
 <p><a name="an_8:34">8:34</a> E l’eunuco, rivolto a Filippo, gli disse: Di chi, ti prego, dice questo il profeta? Di sé stesso, oppure d’un altro?</p> 
 <p><a name="an_8:35">8:35</a> E Filippo prese a parlare, e cominciando da questo passo della Scrittura gli annunziò Gesù.</p> 
 <p><a name="an_8:36">8:36</a> E cammin facendo, giunsero a una cert’acqua. E l’eunuco disse: Ecco dell’acqua; che impedisce che io sia battezzato?</p> 
 <p><a name="an_8:37">8:37</a> Filippo disse: Se tu credi con tutto il cuore, è possibile. L’eunuco rispose: Io credo che Gesù Cristo è il Figliuol di Dio.</p> 
 <p><a name="an_8:38">8:38</a> E comandò che il carro si fermasse; e discesero ambedue nell’acqua, Filippo e l’eunuco; e Filippo lo battezzò.</p> 
 <p><a name="an_8:39">8:39</a> E quando furon saliti fuori dell’acqua, lo Spirito del Signore rapì Filippo; e l’eunuco, continuando il suo cammino tutto allegro, non lo vide più.</p> 
 <p><a name="an_8:40">8:40</a> Poi Filippo si ritrovò in Azot; e, passando, evangelizzò tutte le città, finché venne a Cesarea.</p> 
 <p><a name="an_9:1">9:1</a> Or Saulo, tuttora spirante minaccia e strage contro i discepoli del Signore, venne al sommo sacerdote,</p> 
 <p><a name="an_9:2">9:2</a> e gli chiese delle lettere per le sinagoghe di Damasco, affinché, se ne trovasse di quelli che seguivano la nuova via, uomini e donne, li potesse menar legati a Gerusalemme.</p> 
 <p><a name="an_9:3">9:3</a> E mentre era in cammino, avvenne che, avvicinandosi a Damasco, di subito una luce dal cielo gli sfolgorò d’intorno.</p> 
 <p><a name="an_9:4">9:4</a> Ed essendo caduto in terra, udì una voce che gli diceva: Saulo, Saulo, perché mi perseguiti?</p> 
 <p><a name="an_9:5">9:5</a> Ed egli disse: Chi sei, Signore? E il Signore: Io son Gesù che tu perseguiti. Ti è duro ricalcitrar contro gli stimoli.</p> 
 <p><a name="an_9:6">9:6</a> Ed egli, tutto tremante e spaventato, disse: Signore, che vuoi tu ch’io faccia? Ed il Signore gli disse: lèvati, entra nella città, e ti sarà detto ciò che devi fare.</p> 
 <p><a name="an_9:7">9:7</a> Or gli uomini che faceano il viaggio con lui ristettero attoniti, udendo ben la voce, ma non vedendo alcuno.</p> 
 <p><a name="an_9:8">9:8</a> E Saulo si levò da terra; ma quando aprì gli occhi, non vedeva nulla; e quelli, menandolo per la mano, lo condussero a Damasco.</p> 
 <p><a name="an_9:9">9:9</a> E rimase tre giorni senza vedere, e non mangiò né bevve.</p> 
 <p><a name="an_9:10">9:10</a> Or in Damasco v’era un certo discepolo, chiamato Anania; e il Signore gli disse in visione: Anania! Ed egli rispose: Eccomi, Signore.</p> 
 <p><a name="an_9:11">9:11</a> E il Signore a lui: Lèvati, vattene nella strada detta Diritta, e cerca, in casa di Giuda, un uomo chiamato Saulo, da Tarso; poiché ecco, egli è in preghiera,</p> 
 <p><a name="an_9:12">9:12</a> e ha veduto un uomo, chiamato Anania, entrare e imporgli le mani perché ricuperi la vista.</p> 
 <p><a name="an_9:13">9:13</a> Ma Anania rispose: Signore, io ho udito dir da molti di quest’uomo, quanti mali abbia fatto ai tuoi santi in Gerusalemme.</p> 
 <p><a name="an_9:14">9:14</a> E qui ha podestà dai capi sacerdoti d’incatenare tutti coloro che invocano il tuo nome.</p> 
 <p><a name="an_9:15">9:15</a> Ma il Signore gli disse: Va’, perché egli è uno strumento che ho eletto per portare il mio nome davanti ai Gentili, ed ai re, ed ai figliuoli d’Israele;</p> 
 <p><a name="an_9:16">9:16</a> poiché io gli mostrerò quante cose debba patire per il mio nome.</p> 
 <p><a name="an_9:17">9:17</a> E Anania se ne andò, ed entrò in quella casa; e avendogli imposte le mani, disse: Fratello Saulo, il Signore, cioè Gesù, che ti è apparso sulla via per la quale tu venivi, mi ha mandato perché tu ricuperi la vista e sii ripieno dello Spirito Santo.</p> 
 <p><a name="an_9:18">9:18</a> E in quell’istante gli caddero dagli occhi come delle scaglie, e ricuperò la vista; poi, levatosi, fu battezzato.</p> 
 <p><a name="an_9:19">9:19</a> E avendo preso cibo, riacquistò le forze. E Saulo rimase alcuni giorni coi discepoli che erano a Damasco.</p> 
 <p><a name="an_9:20">9:20</a> E subito si mise a predicar nelle sinagoghe che Gesù è il Figliuol di Dio.</p> 
 <p><a name="an_9:21">9:21</a> E tutti coloro che l’udivano, stupivano e dicevano: Non è costui quel che in Gerusalemme infieriva contro quelli che invocano questo nome ed è venuto qui allo scopo di menarli incatenati ai capi sacerdoti?</p> 
 <p><a name="an_9:22">9:22</a> Ma Saulo vie più si fortificava e confondeva i Giudei che abitavano in Damasco, dimostrando che Gesù è il Cristo.</p> 
 <p><a name="an_9:23">9:23</a> E passati molti giorni, i Giudei si misero d’accordo per ucciderlo;</p> 
 <p><a name="an_9:24">9:24</a> ma il loro complotto venne a notizia di Saulo. Essi facevan perfino la guardia alle porte, giorno e notte, per ucciderlo;</p> 
 <p><a name="an_9:25">9:25</a> ma i discepoli, presolo di notte, lo calarono a basso giù dal muro in una cesta.</p> 
 <p><a name="an_9:26">9:26</a> E quando fu giunto a Gerusalemme, tentava d’unirsi ai discepoli; ma tutti lo temevano, non credendo ch’egli fosse un discepolo.</p> 
 <p><a name="an_9:27">9:27</a> Ma Barnaba, presolo con sé, lo menò agli apostoli, e raccontò loro come per cammino avea veduto il Signore e il Signore gli avea parlato, e come in Damasco avea predicato con franchezza nel nome di Gesù.</p> 
 <p><a name="an_9:28">9:28</a> Da allora, Saulo andava e veniva con loro in Gerusalemme, e predicava con franchezza nel nome del Signore;</p> 
 <p><a name="an_9:29">9:29</a> discorreva pure e discuteva con gli Ellenisti; ma questi cercavano d’ucciderlo.</p> 
 <p><a name="an_9:30">9:30</a> E i fratelli, avendolo saputo, lo condussero a Cesarea, e di là lo mandarono a Tarso.</p> 
 <p><a name="an_9:31">9:31</a> Così la Chiesa, per tutta la Giudea, la Galilea e la Samaria avea pace, essendo edificata; e camminando nel timor del Signore e nella consolazione dello Spirito Santo, moltiplicava.</p> 
 <p><a name="an_9:32">9:32</a> Or avvenne che Pietro, andando qua e là da tutti, venne anche ai santi che abitavano in Lidda.</p> 
 <p><a name="an_9:33">9:33</a> E quivi trovò un uomo, chiamato Enea, che già da otto anni giaceva in un lettuccio, essendo paralitico.</p> 
 <p><a name="an_9:34">9:34</a> E Pietro gli disse: Enea, Gesù Cristo ti sana; lèvati e rifatti il letto. Ed egli subito si levò.</p> 
 <p><a name="an_9:35">9:35</a> E tutti gli abitanti di Lidda e del pian di Saron lo videro e si convertirono al Signore.</p> 
 <p><a name="an_9:36">9:36</a> Or in Ioppe v’era una certa discepola, chiamata Tabita, il che, interpretato, vuol dire Gazzella. Costei abbondava in buone opere e faceva molte elemosine.</p> 
 <p><a name="an_9:37">9:37</a> E avvenne in que’ giorni ch’ella infermò e morì. E dopo averla lavata, la posero in una sala di sopra.</p> 
 <p><a name="an_9:38">9:38</a> E perché Lidda era vicina a Ioppe, i discepoli, udito che Pietro era là, gli mandarono due uomini per pregarlo che senza indugio venisse fino a loro.</p> 
 <p><a name="an_9:39">9:39</a> Pietro allora, levatosi, se ne venne con loro. E come fu giunto, lo menarono nella sala di sopra; e tutte le vedove si presentarono a lui piangendo, e mostrandogli tutte le tuniche e i vestiti che Gazzella faceva, mentr’era con loro.</p> 
 <p><a name="an_9:40">9:40</a> Ma Pietro, messi tutti fuori, si pose in ginocchio, e pregò; e voltatosi verso il corpo, disse: Tabita lèvati. Ed ella aprì gli occhi; e veduto Pietro, si mise a sedere.</p> 
 <p><a name="an_9:41">9:41</a> Ed egli le diè la mano, e la sollevò; e chiamati i santi e le vedove, la presentò loro in vita.</p> 
 <p><a name="an_9:42">9:42</a> E ciò fu saputo per tutta Ioppe, e molti credettero nel Signore.</p> 
 <p><a name="an_9:43">9:43</a> E Pietro dimorò molti giorni in Ioppe, da un certo Simone coiaio.</p> 
 <p><a name="an_10:1">10:1</a> Or v’era in Cesarea un uomo, chiamato Cornelio, centurione della coorte detta l’ "Italica",</p> 
 <p><a name="an_10:2">10:2</a> il quale era pio e temente Iddio con tutta la sua casa, e faceva molte elemosine al popolo e pregava Dio del continuo.</p> 
 <p><a name="an_10:3">10:3</a> Egli vide chiaramente in visione, verso l’ora nona del giorno, un angelo di Dio che entrò da lui e gli disse: Cornelio!</p> 
 <p><a name="an_10:4">10:4</a> Ed egli, guardandolo fisso, e preso da spavento, rispose: Che v’è, Signore? E l’angelo gli disse: Le tue preghiere e le tue elemosine son salite come una ricordanza davanti a Dio.</p> 
 <p><a name="an_10:5">10:5</a> Ed ora, manda degli uomini a Ioppe, e fa’ chiamare un certo Simone, che è soprannominato Pietro.</p> 
 <p><a name="an_10:6">10:6</a> Egli alberga da un certo Simone coiaio, che ha la casa presso al mare.</p> 
 <p><a name="an_10:7">10:7</a> E come l’angelo che gli parlava se ne fu partito, Cornelio chiamò due dei suoi domestici, e un soldato pio di quelli che si tenean del continuo presso di lui;</p> 
 <p><a name="an_10:8">10:8</a> e raccontata loro ogni cosa, li mandò a Ioppe.</p> 
 <p><a name="an_10:9">10:9</a> Or il giorno seguente, mentre quelli erano in viaggio e si avvicinavano alla città, Pietro salì sul terrazzo della casa, verso l’ora sesta, per pregare.</p> 
 <p><a name="an_10:10">10:10</a> E avvenne ch’ebbe fame e desiderava prender cibo; e come gliene preparavano, fu rapito in estasi;</p> 
 <p><a name="an_10:11">10:11</a> e vide il cielo aperto, e scenderne una certa cosa, simile a un gran lenzuolo che, tenuto per i quattro capi, veniva calato in terra.</p> 
 <p><a name="an_10:12">10:12</a> In esso erano dei quadrupedi, dei rettili della terra e degli uccelli del cielo, di ogni specie.</p> 
 <p><a name="an_10:13">10:13</a> E una voce gli disse: Lèvati, Pietro; ammazza e mangia.</p> 
 <p><a name="an_10:14">10:14</a> Ma Pietro rispose: In niun modo, Signore, poiché io non ho mai mangiato nulla d’immondo né di contaminato.</p> 
 <p><a name="an_10:15">10:15</a> E una voce gli disse di nuovo la seconda volta: Le cose che Dio ha purificate, non le far tu immonde.</p> 
 <p><a name="an_10:16">10:16</a> E questo avvenne per tre volte; e subito il lenzuolo fu ritirato in cielo.</p> 
 <p><a name="an_10:17">10:17</a> E come Pietro stava perplesso in se stesso sul significato della visione avuta, ecco gli uomini mandati da Cornelio, i quali, avendo domandato della casa di Simone, si fermarono alla porta.</p> 
 <p><a name="an_10:18">10:18</a> E avendo chiamato, domandarono se Simone, soprannominato Pietro, albergasse lì.</p> 
 <p><a name="an_10:19">10:19</a> E come Pietro stava pensando alla visione, lo Spirito gli disse: Ecco tre uomini che ti cercano.</p> 
 <p><a name="an_10:20">10:20</a> Lèvati dunque, scendi, e va’ con loro, senza fartene scrupolo, perché sono io che li ho mandati.</p> 
 <p><a name="an_10:21">10:21</a> E Pietro, sceso verso quegli uomini, disse loro: Ecco, io son quello che cercate; qual è la cagione per la quale siete qui?</p> 
 <p><a name="an_10:22">10:22</a> Ed essi risposero: Cornelio centurione, uomo giusto e temente Iddio, e del quale rende buona testimonianza tutta la nazion de’ Giudei, è stato divinamente avvertito da un santo angelo, di farti chiamare in casa sua e d’ascoltar quel che avrai da dirgli.</p> 
 <p><a name="an_10:23">10:23</a> Allora, fattili entrare, li albergò. Ed il giorno seguente andò con loro; e alcuni dei fratelli di Ioppe l’accompagnarono.</p> 
 <p><a name="an_10:24">10:24</a> E il giorno di poi entrarono in Cesarea. Or Cornelio li stava aspettando e avea chiamato i suoi parenti e i suoi intimi amici.</p> 
 <p><a name="an_10:25">10:25</a> E come Pietro entrava, Cornelio, fattoglisi incontro, gli si gittò ai piedi, e l’adorò.</p> 
 <p><a name="an_10:26">10:26</a> Ma Pietro lo rialzò, dicendo: Lèvati, anch’io sono uomo!</p> 
 <p><a name="an_10:27">10:27</a> E discorrendo con lui, entrò e trovò molti radunati quivi.</p> 
 <p><a name="an_10:28">10:28</a> E disse loro: Voi sapete come non sia lecito ad un Giudeo di aver relazioni con uno straniero o d’entrare da lui; ma Dio mi ha mostrato che non debbo chiamare alcun uomo immondo o contaminato.</p> 
 <p><a name="an_10:29">10:29</a> E’ per questo che, essendo stato chiamato, venni senza far obiezioni. Io vi domando dunque: Per qual cagione m’avete mandato a chiamare?</p> 
 <p><a name="an_10:30">10:30</a> E Cornelio disse: Sono appunto adesso quattro giorni che io stavo pregando, all’ora nona, in casa mia, quand’ecco un uomo mi presentò davanti, in veste risplendente,</p> 
 <p><a name="an_10:31">10:31</a> e disse: Cornelio, la tua preghiera è stata esaudita, e le tue elemosine sono state ricordate nel cospetto di Dio.</p> 
 <p><a name="an_10:32">10:32</a> Manda dunque a Ioppe a far chiamare Simone, soprannominato Pietro; egli alberga in casa di Simone coiaio, presso al mare.</p> 
 <p><a name="an_10:33">10:33</a> Perciò, in quell’istante io mandai da te, e tu hai fatto bene a venire; ora dunque siamo tutti qui presenti davanti a Dio, per udir tutte le cose che ti sono state comandate dal Signore.</p> 
 <p><a name="an_10:34">10:34</a> Allora Pietro, prendendo a parlare, disse: In verità io comprendo che Dio non ha riguardo alla qualità delle persone;</p> 
 <p><a name="an_10:35">10:35</a> ma che in qualunque nazione, chi lo teme ed opera giustamente gli e accettevole.</p> 
 <p><a name="an_10:36">10:36</a> E questa è la parola ch’Egli ha diretta ai figliuoli d’Israele, annunziando pace per mezzo di Gesù Cristo. Esso è il Signore di tutti.</p> 
 <p><a name="an_10:37">10:37</a> Voi sapete quello che è avvenuto per tutta la Giudea, cominciando dalla Galilea, dopo il battesimo predicato da Giovanni;</p> 
 <p><a name="an_10:38">10:38</a> vale a dire, la storia di Gesù di Nazaret; come Iddio l’ha unto di Spirito Santo e di potenza; e come egli è andato attorno facendo del bene, e guarendo tutti coloro che erano sotto il dominio del diavolo, perché Iddio era con lui.</p> 
 <p><a name="an_10:39">10:39</a> E noi siam testimoni di tutte le cose ch’egli ha fatte nel paese de’ Giudei e in Gerusalemme; ed essi l’hanno ucciso, appendendolo ad un legno.</p> 
 <p><a name="an_10:40">10:40</a> Esso ha Iddio risuscitato il terzo giorno, e ha fatto sì ch’egli si manifestasse</p> 
 <p><a name="an_10:41">10:41</a> non a tutto il popolo, ma ai testimoni ch’erano prima stati scelti da Dio; cioè a noi, che abbiamo mangiato e bevuto con lui dopo la sua risurrezione dai morti.</p> 
 <p><a name="an_10:42">10:42</a> Ed egli ci ha comandato di predicare al popolo e di testimoniare ch’egli è quello che da Dio è stato costituito Giudice dei vivi e dei morti.</p> 
 <p><a name="an_10:43">10:43</a> Di lui attestano tutti i profeti che chiunque crede in lui riceve la remission de’ peccati mediante suo nome.</p> 
 <p><a name="an_10:44">10:44</a> Mentre Pietro parlava così, lo Spirito Santo cadde su tutti coloro che udivano la Parola.</p> 
 <p><a name="an_10:45">10:45</a> E tutti i credenti circoncisi che erano venuti con Pietro, rimasero stupiti che il dono dello Spirito Santo fosse sparso anche sui Gentili;</p> 
 <p><a name="an_10:46">10:46</a> poiché li udivano parlare in altre lingue, e magnificare Iddio.</p> 
 <p><a name="an_10:47">10:47</a> Allora Pietro prese a dire: Può alcuno vietar l’acqua perché non siano battezzati questi che hanno ricevuto lo Spirito Santo come noi stessi?</p> 
 <p><a name="an_10:48">10:48</a> E comandò che fossero battezzati nel nome di Gesù Cristo. Allora essi lo pregarono di rimanere alcuni giorni con loro.</p> 
 <p><a name="an_11:1">11:1</a> Or gli apostoli e i fratelli che erano per la Giudea, intesero che i Gentili aveano anch’essi ricevuto la parola di Dio.</p> 
 <p><a name="an_11:2">11:2</a> E quando Pietro fu salito a Gerusalemme, quelli della circoncisione questionavano con lui, dicendo:</p> 
 <p><a name="an_11:3">11:3</a> Tu sei entrato da uomini incirconcisi, e hai mangiato con loro.</p> 
 <p><a name="an_11:4">11:4</a> Ma Pietro prese a raccontar loro le cose per ordine fin dal principio, dicendo:</p> 
 <p><a name="an_11:5">11:5</a> Io ero nella città di Ioppe in preghiera, ed in un’estasi, ebbi una visione; una certa cosa simile a un gran lenzuolo tenuto per i quattro capi, scendeva giù dal cielo, e veniva fino a me;</p> 
 <p><a name="an_11:6">11:6</a> ed io, fissatolo, lo considerai bene, e vidi i quadrupedi della terra, le fiere, i rettili, e gli uccelli del cielo.</p> 
 <p><a name="an_11:7">11:7</a> E udii anche una voce che mi diceva: Pietro, lèvati, ammazza e mangia.</p> 
 <p><a name="an_11:8">11:8</a> Ma io dissi: In niun modo, Signore; poiché nulla d’immondo o di contaminato mi è mai entrato in bocca.</p> 
 <p><a name="an_11:9">11:9</a> Ma una voce mi rispose per la seconda volta dal cielo: Le cose che Dio ha purificate, non le far tu immonde.</p> 
 <p><a name="an_11:10">11:10</a> E ciò avvenne per tre volte; poi ogni cosa fu ritirata in cielo.</p> 
 <p><a name="an_11:11">11:11</a> Ed ecco che in quell’istante tre uomini, mandatimi da Cesarea, si presentarono alla casa dov’eravamo.</p> 
 <p><a name="an_11:12">11:12</a> E lo Spirito mi disse che andassi con loro, senza farmene scrupolo. Or anche questi sei fratelli vennero meco, ed entrammo in casa di quell’uomo.</p> 
 <p><a name="an_11:13">11:13</a> Ed egli ci raccontò come avea veduto l’angelo che si era presentato in casa sua e gli avea detto: Manda a Ioppe, e fa chiamare Simone, soprannominato Pietro;</p> 
 <p><a name="an_11:14">11:14</a> il quale ti parlerà di cose, per le quali sarai salvato tu e tutta la casa tua.</p> 
 <p><a name="an_11:15">11:15</a> E come avevo cominciato a parlare, lo Spirito Santo scese su loro, com’era sceso su noi da principio.</p> 
 <p><a name="an_11:16">11:16</a> Mi ricordai allora della parola del Signore, che diceva: "Giovanni ha battezzato con acqua, ma voi sarete battezzati con lo Spirito Santo".</p> 
 <p><a name="an_11:17">11:17</a> Se dunque Iddio ha dato a loro lo stesso dono che ha dato anche a noi che abbiam creduto nel Signor Gesù Cristo, chi ero io da potermi opporre a Dio?</p> 
 <p><a name="an_11:18">11:18</a> Essi allora, udite queste cose, si acquetarono e glorificarono Iddio, dicendo: Iddio dunque ha dato il ravvedimento anche ai Gentili affinché abbiano vita.</p> 
 <p><a name="an_11:19">11:19</a> Quelli dunque ch’erano stati dispersi dalla persecuzione avvenuta a motivo di Stefano, passarono fino in Fenicia, in Cipro e in Antiochia, non annunziando la Parola ad alcuno se non ai Giudei soltanto.</p> 
 <p><a name="an_11:20">11:20</a> Ma alcuni di loro, che erano Ciprioti e Cirenei, venuti in Antiochia, si misero a parlare anche ai Greci, annunziando il Signor Gesù.</p> 
 <p><a name="an_11:21">11:21</a> E la mano del Signore era con loro; e gran numero di gente, avendo creduto, si convertì al Signore.</p> 
 <p><a name="an_11:22">11:22</a> E la notizia del fatto venne agli orecchi della chiesa ch’era in Gerusalemme; onde mandarono Barnaba fino ad Antiochia.</p> 
 <p><a name="an_11:23">11:23</a> Ed esso, giunto là e veduta la grazia di Dio, si rallegrò, e li esortò tutti ad attenersi al Signore con fermo proponimento di cuore,</p> 
 <p><a name="an_11:24">11:24</a> poiché egli era un uomo dabbene, e pieno di Spirito Santo e di fede. E gran moltitudine fu aggiunta al Signore.</p> 
 <p><a name="an_11:25">11:25</a> Poi Barnaba se ne andò a Tarso, a cercar Saulo; e avendolo trovato, lo menò ad Antiochia.</p> 
 <p><a name="an_11:26">11:26</a> E avvenne che per lo spazio d’un anno intero parteciparono alle raunanze della chiesa, ed ammaestrarono un gran popolo; e fu in Antiochia che per la prima volta i discepoli furon chiamati Cristiani.</p> 
 <p><a name="an_11:27">11:27</a> Or in que’ giorni, scesero de’ profeti da Gerusalemme ad Antiochia.</p> 
 <p><a name="an_11:28">11:28</a> E un di loro, chiamato per nome Agabo, levatosi, predisse per lo Spirito che ci sarebbe stata una gran carestia per tutta la terra; ed essa ci fu sotto Claudio.</p> 
 <p><a name="an_11:29">11:29</a> E i discepoli determinarono di mandare, ciascuno secondo le sue facoltà, una sovvenzione ai fratelli che abitavano in Giudea,</p> 
 <p><a name="an_11:30">11:30</a> il che difatti fecero, mandandola agli anziani, per mano di Barnaba e di Saulo.</p> 
 <p><a name="an_12:1">12:1</a> Or intorno a quel tempo, il re Erode mise mano a maltrattare alcuni della chiesa;</p> 
 <p><a name="an_12:2">12:2</a> e fece morir per la spada Giacomo, fratello di Giovanni.</p> 
 <p><a name="an_12:3">12:3</a> E vedendo che ciò era grato ai Giudei, continuo e fece arrestare anche Pietro. Or erano i giorni degli azzimi.</p> 
 <p><a name="an_12:4">12:4</a> E presolo, lo mise in prigione, dandolo in guardia a quattro mute di soldati di quattro l’una; perché, dopo la Pasqua, voleva farlo comparire dinanzi al popolo.</p> 
 <p><a name="an_12:5">12:5</a> Pietro dunque era custodito nella prigione; ma fervide preghiere eran fatte dalla chiesa a Dio per lui.</p> 
 <p><a name="an_12:6">12:6</a> Or quando Erode stava per farlo comparire, la notte prima, Pietro stava dormendo in mezzo a due soldati, legato con due catene; e le guardie davanti alla porta custodivano la prigione.</p> 
 <p><a name="an_12:7">12:7</a> Ed ecco, un angelo del Signore sopraggiunse, e una luce risplendé nella cella; e l’angelo, percosso il fianco a Pietro, lo svegliò, dicendo: Lèvati prestamente. E le catene gli caddero dalle mani.</p> 
 <p><a name="an_12:8">12:8</a> E l’angelo disse: Cingiti, e lègati i sandali. E Pietro fece così. Poi gli disse: Mettiti il mantello, e seguimi.</p> 
 <p><a name="an_12:9">12:9</a> Ed egli, uscito, lo seguiva, non sapendo che fosse vero quel che avveniva per mezzo dell’angelo, ma pensando di avere una visione.</p> 
 <p><a name="an_12:10">12:10</a> Or com’ebbero passata la prima e la seconda guardia, vennero alla porta di ferro che mette in città, la quale si aperse loro da sé; ed essendo usciti, s’inoltrarono per una strada: e in quell’istante l’angelo si partì da lui.</p> 
 <p><a name="an_12:11">12:11</a> E Pietro, rientrato in sé, disse: Ora conosco per certo che il Signore ha mandato il suo angelo e mi ha liberato dalla mano di Erode e da tutta l’aspettazione del popolo dei Giudei.</p> 
 <p><a name="an_12:12">12:12</a> E considerando la cosa, venne alla casa di Maria, madre di Giovanni soprannominato Marco, dove molti fratelli stavano raunati e pregavano.</p> 
 <p><a name="an_12:13">12:13</a> E avendo Pietro picchiato all’uscio del vestibolo, una serva, chiamata Rode venne ad ascoltare;</p> 
 <p><a name="an_12:14">12:14</a> e riconosciuta la voce di Pietro, per l’allegrezza non aprì l’uscio, ma corse dentro ad annunziare che Pietro stava davanti alla porta.</p> 
 <p><a name="an_12:15">12:15</a> E quelli le dissero: Tu sei pazza! Ma ella asseverava che era così. Ed essi dicevano: E’ il suo angelo.</p> 
 <p><a name="an_12:16">12:16</a> Ma Pietro continuava a picchiare, e quand’ebbero aperto, lo videro e stupirono.</p> 
 <p><a name="an_12:17">12:17</a> Ma egli, fatto lor cenno con la mano che tacessero, raccontò loro in qual modo il Signore l’avea tratto fuor della prigione. Poi disse: Fate sapere queste cose a Giacomo ed ai fratelli. Ed essendo uscito, se ne andò in un altro luogo.</p> 
 <p><a name="an_12:18">12:18</a> Or, fattosi giorno, vi fu non piccol turbamento fra i soldati, perché non sapevano che cosa fosse avvenuto di Pietro.</p> 
 <p><a name="an_12:19">12:19</a> Ed Erode, cercatolo, e non avendolo trovato, esaminate le guardie, comandò che fosser menate al supplizio. Poi, sceso di Giudea a Cesarea, vi si trattenne.</p> 
 <p><a name="an_12:20">12:20</a> Or Erode era fortemente adirato contro i Tiri e i Sidoni; ma essi di pari consentimento si presentarono a lui; e guadagnato il favore di Blasto, ciambellano del re, chiesero pace, perché il loro paese traeva i viveri dal paese del re.</p> 
 <p><a name="an_12:21">12:21</a> Nel giorno fissato, Erode, indossato l’abito reale, e postosi a sedere sul trono, li arringava pubblicamente.</p> 
 <p><a name="an_12:22">12:22</a> E il popolo si mise a gridare: Voce d’un dio, e non d’un uomo!</p> 
 <p><a name="an_12:23">12:23</a> In quell’istante, un angelo del Signore lo percosse, perché non avea dato a Dio la gloria; e morì, roso dai vermi.</p> 
 <p><a name="an_12:24">12:24</a> Ma la parola di Dio progrediva e si spandeva di più in più.</p> 
 <p><a name="an_12:25">12:25</a> E Barnaba e Saulo, compiuta la loro missione, tornarono da Gerusalemme, prendendo seco Giovanni soprannominato Marco.</p> 
 <p><a name="an_13:1">13:1</a> Or nella chiesa d’Antiochia v’eran dei profeti e dei dottori: Barnaba, Simeone chiamato Niger, Lucio di Cirene, Manaen, fratello di latte di Erode il tetrarca, e Saulo.</p> 
 <p><a name="an_13:2">13:2</a> E mentre celebravano il culto del Signore e digiunavano, lo Spirito Santo disse: Mettetemi a parte Barnaba e Saulo per l’opera alla quale li ho chiamati.</p> 
 <p><a name="an_13:3">13:3</a> Allora, dopo aver digiunato e pregato, imposero loro le mani, e li accomiatarono.</p> 
 <p><a name="an_13:4">13:4</a> Essi dunque, mandati dallo Spirito Santo, scesero a Seleucia, e di là navigarono verso Cipro.</p> 
 <p><a name="an_13:5">13:5</a> E giunti a Salamina, annunziarono la parola di Dio nelle sinagoghe de’ Giudei: e aveano seco Giovanni come aiuto.</p> 
 <p><a name="an_13:6">13:6</a> Poi, traversata tutta l’isola fino a Pafo, trovarono un certo mago, un falso profeta giudeo, che avea nome Bar-Gesù,</p> 
 <p><a name="an_13:7">13:7</a> il quale era col proconsole Sergio Paolo, uomo intelligente. Questi, chiamati a sé Barnaba e Saulo, chiese d’udir la parola di Dio.</p> 
 <p><a name="an_13:8">13:8</a> Ma Elima, il mago (perché così s’interpreta questo suo nome), resisteva loro, cercando di stornare il proconsole dalla fede.</p> 
 <p><a name="an_13:9">13:9</a> Ma Saulo, chiamato anche Paolo, pieno dello Spirito Santo, guardandolo fisso gli disse:</p> 
 <p><a name="an_13:10">13:10</a> O pieno d’ogni frode e d’ogni furberia, figliuol del diavolo, nemico d’ogni giustizia, non cesserai tu di pervertir le diritte vie del Signore?</p> 
 <p><a name="an_13:11">13:11</a> Ed ora, ecco, la mano del Signore è sopra te, e sarai cieco, senza vedere il sole, per un certo tempo. E in quel l’istante, caligine e tenebre caddero su lui; e andando qua e là cercava chi lo menasse per la mano.</p> 
 <p><a name="an_13:12">13:12</a> Allora il proconsole, visto quel che era accaduto credette, essendo stupito della dottrina del Signore.</p> 
 <p><a name="an_13:13">13:13</a> Or Paolo e i suoi compagni, imbarcatisi a Pafo, arrivarono a Perga di Panfilia; ma Giovanni, separatosi da loro, ritornò a Gerusalemme.</p> 
 <p><a name="an_13:14">13:14</a> Ed essi, passando oltre Perga, giunsero ad Antiochia di Pisidia; e recatisi il sabato nella sinagoga, si posero a sedere.</p> 
 <p><a name="an_13:15">13:15</a> E dopo la lettura della legge e dei profeti, i capi della sinagoga mandarono a dir loro: Fratelli, se avete qualche parola d’esortazione da rivolgere al popolo, ditela.</p> 
 <p><a name="an_13:16">13:16</a> Allora Paolo, alzatosi, e fatto cenno con la mano, disse: Uomini israeliti, e voi che temete Iddio, udite.</p> 
 <p><a name="an_13:17">13:17</a> L’Iddio di questo popolo d’Israele elesse i nostri padri, e fece grande il popolo durante la sua dimora nel paese di Egitto, e con braccio levato, ne lo trasse fuori.</p> 
 <p><a name="an_13:18">13:18</a> E per lo spazio di circa quarant’anni, sopportò i loro modi nel deserto.</p> 
 <p><a name="an_13:19">13:19</a> Poi, dopo aver distrutte sette nazioni nel paese di Canaan, distribuì loro come eredità il paese di quelle.</p> 
 <p><a name="an_13:20">13:20</a> E dopo queste cose, per circa quattrocentocinquanta anni, diede loro de’ giudici fino al profeta Samuele.</p> 
 <p><a name="an_13:21">13:21</a> Dopo chiesero un re; e Dio diede loro Saul, figliuolo di Chis, della tribù di Beniamino, per lo spazio di quarant’anni.</p> 
 <p><a name="an_13:22">13:22</a> Poi, rimossolo, suscitò loro Davide per re, al quale rese anche questa testimonianza: Io ho trovato Davide, figliuolo di Iesse, un uomo secondo il mio cuore, che eseguirà ogni mio volere.</p> 
 <p><a name="an_13:23">13:23</a> Dalla progenie di lui Iddio, secondo la sua promessa, ha suscitato a Israele un Salvatore nella persona di Gesù,</p> 
 <p><a name="an_13:24">13:24</a> avendo Giovanni, prima della venuta di lui, predicato il battesimo del ravvedimento a tutto il popolo d’Israele.</p> 
 <p><a name="an_13:25">13:25</a> E come Giovanni terminava la sua carriera diceva: Che credete voi che io sia? Io non sono il Messia; ma ecco, dietro a me viene uno, del quale io non son degno di sciogliere i calzari.</p> 
 <p><a name="an_13:26">13:26</a> Fratelli miei, figliuoli della progenie d’Abramo, e voi tutti che temete Iddio, a noi è stata mandata la parola di questa salvezza.</p> 
 <p><a name="an_13:27">13:27</a> Poiché gli abitanti di Gerusalemme e i loro capi, avendo disconosciuto questo Gesù e le dichiarazioni de’ profeti che si leggono ogni sabato, le adempirono, condannandolo.</p> 
 <p><a name="an_13:28">13:28</a> E benché non trovassero in lui nulla che fosse degno di morte, chiesero a Pilato che fosse fatto morire.</p> 
 <p><a name="an_13:29">13:29</a> E dopo ch’ebber compiute tutte le cose che erano scritte di lui, lo trassero giù dal legno, e lo posero in un sepolcro.</p> 
 <p><a name="an_13:30">13:30</a> Ma Iddio lo risuscitò dai morti;</p> 
 <p><a name="an_13:31">13:31</a> e per molti giorni egli si fece vedere da coloro ch’eran con lui saliti dalla Galilea a Gerusalemme, i quali sono ora suoi testimoni presso il popolo.</p> 
 <p><a name="an_13:32">13:32</a> E noi vi rechiamo la buona novella che la promessa fatta ai padri,</p> 
 <p><a name="an_13:33">13:33</a> Iddio l’ha adempiuta per noi, loro figliuoli, risuscitando Gesù, siccome anche è scritto nel salmo secondo: Tu sei il mio Figliuolo, oggi Io ti ho generato.</p> 
 <p><a name="an_13:34">13:34</a> E siccome lo ha risuscitato dai morti per non tornar più nella corruzione, Egli ha detto così: Io vi manterrò le sacre e fedeli promesse fatte a Davide.</p> 
 <p><a name="an_13:35">13:35</a> Difatti egli dice anche in un altro luogo: Tu non permetterai che il tuo Santo vegga la corruzione.</p> 
 <p><a name="an_13:36">13:36</a> Poiché Davide, dopo aver servito al consiglio di Dio nella sua generazione, si è addormentato, ed è stato riunito coi suoi padri, e ha veduto la corruzione;</p> 
 <p><a name="an_13:37">13:37</a> ma colui che Dio ha risuscitato, non ha veduto la corruzione.</p> 
 <p><a name="an_13:38">13:38</a> Siavi dunque noto, fratelli, che per mezzo di lui v’è annunziata la remissione dei peccati;</p> 
 <p><a name="an_13:39">13:39</a> e per mezzo di lui, chiunque crede è giustificato di tutte le cose, delle quali voi non avete potuto esser giustificati per la legge di Mosè.</p> 
 <p><a name="an_13:40">13:40</a> Guardate dunque che non venga su voi quello che è detto nei profeti:</p> 
 <p><a name="an_13:41">13:41</a> Vedete, o sprezzatori, e maravigliatevi, e dileguatevi, perché io fo un’opera ai dì vostri, un’opera che voi non credereste, se qualcuno ve la narrasse.</p> 
 <p><a name="an_13:42">13:42</a> Or, mentre uscivano, furon pregati di parlar di quelle medesime cose al popolo il sabato seguente.</p> 
 <p><a name="an_13:43">13:43</a> E dopo che la raunanza si fu sciolta, molti de’ Giudei e de’ proseliti pii seguiron Paolo e Barnaba; i quali, parlando loro, li persuasero a perseverare nella grazia di Dio.</p> 
 <p><a name="an_13:44">13:44</a> E il sabato seguente, quasi tutta la città si radunò per udir la parola di Dio.</p> 
 <p><a name="an_13:45">13:45</a> Ma i Giudei, vedendo le moltitudini, furon ripieni d’invidia, e bestemmiando contradicevano alle cose dette da Paolo.</p> 
 <p><a name="an_13:46">13:46</a> Ma Paolo e Barnaba dissero loro francamente: Era necessario che a voi per i primi si annunziasse la parola di Dio; ma poiché la respingete e non vi giudicate degni della vita eterna, ecco, noi ci volgiamo ai Gentili.</p> 
 <p><a name="an_13:47">13:47</a> Perché così ci ha ordinato il Signore, dicendo: Io ti ho posto per esser luce de’ Gentili, affinché tu sia strumento di salvezza fino alle estremità della terra.</p> 
 <p><a name="an_13:48">13:48</a> E i Gentili, udendo queste cose, si rallegravano e glorificavano la parola di Dio; e tutti quelli che erano ordinati a vita eterna, credettero.</p> 
 <p><a name="an_13:49">13:49</a> E la parola del Signore si spandeva per tutto il paese.</p> 
 <p><a name="an_13:50">13:50</a> Ma i Giudei istigarono le donne pie e ragguardevoli e i principali uomini della città, e suscitarono una persecuzione contro Paolo e Barnaba, e li scacciarono dai loro confini.</p> 
 <p><a name="an_13:51">13:51</a> Ma essi, scossa la polvere de’ lor piedi contro loro, se ne vennero ad Iconio.</p> 
 <p><a name="an_13:52">13:52</a> E i discepoli eran pieni d’allegrezza e di Spirito Santo.</p> 
 <p><a name="an_14:1">14:1</a> Or avvenne che in Iconio pure Paolo e Barnaba entrarono nella sinagoga dei Giudei e parlarono in maniera che una gran moltitudine di Giudei e di Greci credette.</p> 
 <p><a name="an_14:2">14:2</a> Ma i Giudei, rimasti disubbidienti, misero su e inasprirono gli animi dei Gentili contro i fratelli.</p> 
 <p><a name="an_14:3">14:3</a> Essi dunque dimoraron quivi molto tempo, predicando con franchezza, fidenti nel Signore, il quale rendeva testimonianza alla parola della sua grazia, concedendo che per le lor mani si facessero segni e prodigi.</p> 
 <p><a name="an_14:4">14:4</a> Ma la popolazione della città era divisa; gli uni tenevano per i Giudei, e gli altri per gli apostoli.</p> 
 <p><a name="an_14:5">14:5</a> Ma essendo scoppiato un moto dei Gentili e dei Giudei coi loro capi, per recare ingiuria agli apostoli e lapidarli,</p> 
 <p><a name="an_14:6">14:6</a> questi, conosciuta la cosa, se ne fuggirono nelle città di Licaonia, Listra e Derba e nel paese d’intorno;</p> 
 <p><a name="an_14:7">14:7</a> e quivi si misero ad evangelizzare.</p> 
 <p><a name="an_14:8">14:8</a> Or in Listra c’era un certo uomo, impotente nei piedi, che stava sempre a sedere, essendo zoppo dalla nascita, e non aveva mai camminato.</p> 
 <p><a name="an_14:9">14:9</a> Egli udì parlare Paolo, il quale, fissati in lui gli occhi, e vedendo che avea fede da esser sanato,</p> 
 <p><a name="an_14:10">14:10</a> disse ad alta voce: Lèvati ritto in piè. Ed egli saltò su, e si mise a camminare.</p> 
 <p><a name="an_14:11">14:11</a> E le turbe, avendo veduto ciò che Paolo avea fatto, alzarono la voce, dicendo in lingua licaonica: Gli dèi hanno preso forma umana, e sono discesi fino a noi.</p> 
 <p><a name="an_14:12">14:12</a> E chiamavano Barnaba, Giove, e Paolo, Mercurio, perché era il primo a parlare.</p> 
 <p><a name="an_14:13">14:13</a> E il sacerdote di Giove, il cui tempio era all’entrata della città, menò dinanzi alle porte tori e ghirlande, e volea sacrificare con le turbe.</p> 
 <p><a name="an_14:14">14:14</a> Ma gli apostoli Barnaba e Paolo, udito ciò, si stracciarono i vestimenti, e saltarono in mezzo alla moltitudine, esclamando:</p> 
 <p><a name="an_14:15">14:15</a> Uomini, perché fate queste cose? Anche noi siamo uomini della stessa natura che voi; e vi predichiamo che da queste cose vane vi convertiate all’Iddio vivente, che ha fatto il cielo, la terra, il mare e tutte le cose che sono in essi;</p> 
 <p><a name="an_14:16">14:16</a> che nelle età passate ha lasciato camminare nelle loro vie tutte le nazioni,</p> 
 <p><a name="an_14:17">14:17</a> benché non si sia lasciato senza testimonianza, facendo del bene, mandandovi dal cielo piogge e stagioni fruttifere, dandovi cibo in abbondanza, e letizia ne’ vostri cuori.</p> 
 <p><a name="an_14:18">14:18</a> E dicendo queste cose, a mala pena trattennero le turbe dal sacrificar loro.</p> 
 <p><a name="an_14:19">14:19</a> Or sopraggiunsero quivi de’ Giudei da Antiochia e da Iconio; i quali, avendo persuaso le turbe, lapidarono Paolo e lo trascinaron fuori della città, credendolo morto.</p> 
 <p><a name="an_14:20">14:20</a> Ma essendosi i discepoli raunati intorno a lui, egli si rialzò, ed entrò nella città; e il giorno seguente, partì con Barnaba per Derba.</p> 
 <p><a name="an_14:21">14:21</a> E avendo evangelizzata quella città e fatti molti discepoli se ne tornarono a Listra, a Iconio ed Antiochia,</p> 
 <p><a name="an_14:22">14:22</a> confermando gli animi dei discepoli, esortandoli a perseverare nella fede, dicendo loro che dobbiamo entrare nel regno di Dio attraverso molte tribolazioni.</p> 
 <p><a name="an_14:23">14:23</a> E fatti eleggere per ciascuna chiesa degli anziani, dopo aver pregato e digiunato, raccomandarono i fratelli al Signore, nel quale aveano creduto.</p> 
 <p><a name="an_14:24">14:24</a> E traversata la Pisidia, vennero in Panfilia.</p> 
 <p><a name="an_14:25">14:25</a> E dopo aver annunziata la Parola in Perga, discesero ad Attalia;</p> 
 <p><a name="an_14:26">14:26</a> e di là navigarono verso Antiochia, di dove erano stati raccomandati alla grazia di Dio, per l’opera che aveano compiuta.</p> 
 <p><a name="an_14:27">14:27</a> Giunti colà e raunata la chiesa, riferirono tutte le cose che Dio avea fatte per mezzo di loro, e come avea aperta la porta della fede ai Gentili.</p> 
 <p><a name="an_14:28">14:28</a> E stettero non poco tempo coi discepoli.</p> 
 <p><a name="an_15:1">15:1</a> Or alcuni, discesi dalla Giudea, insegnavano ai fratelli: Se voi non siete circoncisi secondo il rito di Mosè, non potete esser salvati.</p> 
 <p><a name="an_15:2">15:2</a> Ed essendo nata una non piccola dissensione e controversia fra Paolo e Barnaba, e costoro, fu deciso che Paolo, Barnaba e alcuni altri dei fratelli salissero a Gerusalemme agli apostoli ed anziani per trattar questa questione.</p> 
 <p><a name="an_15:3">15:3</a> Essi dunque, accompagnati per un tratto dalla chiesa, traversarono la Fenicia e la Samaria, raccontando la conversione dei Gentili; e cagionavano grande allegrezza a tutti i fratelli.</p> 
 <p><a name="an_15:4">15:4</a> Poi, giunti a Gerusalemme, furono accolti dalla chiesa, dagli apostoli e dagli anziani, e riferirono quanto grandi cose Dio avea fatte con loro.</p> 
 <p><a name="an_15:5">15:5</a> Ma alcuni della setta de’ Farisei che aveano creduto, si levarono dicendo: Bisogna circoncidere i Gentili, e comandar loro d’osservare la legge di Mosè.</p> 
 <p><a name="an_15:6">15:6</a> Allora gli apostoli e gli anziani si raunarono per esaminar la questione.</p> 
 <p><a name="an_15:7">15:7</a> Ed essendone nata una gran discussione, Pietro si levò in piè, e disse loro: Fratelli, voi sapete che fin dai primi giorni Iddio scelse fra voi me, affinché dalla bocca mia i Gentili udissero la parola del Vangelo e credessero.</p> 
 <p><a name="an_15:8">15:8</a> E Dio, conoscitore dei cuori, rese loro testimonianza, dando lo Spirito Santo a loro, come a noi;</p> 
 <p><a name="an_15:9">15:9</a> e non fece alcuna differenza fra noi e loro, purificando i cuori loro mediante la fede.</p> 
 <p><a name="an_15:10">15:10</a> Perché dunque tentate adesso Iddio mettendo sul collo de’ discepoli un giogo che né i padri nostri né noi abbiam potuto portare?</p> 
 <p><a name="an_15:11">15:11</a> Anzi, noi crediamo d’esser salvati per la grazia del Signor Gesù, nello stesso modo che loro.</p> 
 <p><a name="an_15:12">15:12</a> E tutta la moltitudine si tacque; e stavano ad ascoltar Barnaba e Paolo che narravano quali segni e prodigi Iddio aveva fatto per mezzo di loro fra i Gentili.</p> 
 <p><a name="an_15:13">15:13</a> E quando si furon taciuti, Giacomo prese a dire:</p> 
 <p><a name="an_15:14">15:14</a> Fratelli, ascoltatemi. Simone ha narrato come Dio ha primieramente visitato i Gentili, per trarre da questi un popolo per il suo nome.</p> 
 <p><a name="an_15:15">15:15</a> E con ciò s’accordano le parole de’ profeti, siccome è scritto:</p> 
 <p><a name="an_15:16">15:16</a> Dopo queste cose io tornerò e edificherò di nuovo la tenda di Davide, che è caduta; e restaurerò le sue ruine, e la rimetterò in piè,</p> 
 <p><a name="an_15:17">15:17</a> affinché il rimanente degli uomini e tutti i Gentili sui quali e invocato il mio nome,</p> 
 <p><a name="an_15:18">15:18</a> cerchino il Signore, dice il Signore che fa queste cose, le quali a lui son note ab eterno.</p> 
 <p><a name="an_15:19">15:19</a> Per la qual cosa io giudico che non si dia molestia a quelli dei Gentili che si convertono a Dio;</p> 
 <p><a name="an_15:20">15:20</a> ma che si scriva loro di astenersi dalle cose contaminate nei sacrifici agl’idoli, dalla fornicazione, dalle cose soffocate, e dal sangue.</p> 
 <p><a name="an_15:21">15:21</a> Poiché Mosè fin dalle antiche generazioni ha chi lo predica in ogni città, essendo letto nelle sinagoghe ogni sabato.</p> 
 <p><a name="an_15:22">15:22</a> Allora parve bene agli apostoli e agli anziani con tutta la chiesa, di mandare ad Antiochia con Paolo e Barnaba, certi uomini scelti fra loro, cioè: Giuda, soprannominato Barsabba, e Sila, uomini autorevoli tra i fratelli;</p> 
 <p><a name="an_15:23">15:23</a> e scrissero così per loro mezzo: Gli apostoli e i fratelli anziani, ai fratelli di fra i Gentili che sono in Antiochia, in Siria ed in Cilicia, salute.</p> 
 <p><a name="an_15:24">15:24</a> Poiché abbiamo inteso che alcuni, partiti di fra noi, vi hanno turbato coi loro discorsi, sconvolgendo le anime vostre, benché non avessimo dato loro mandato di sorta,</p> 
 <p><a name="an_15:25">15:25</a> è parso bene a noi, riuniti di comune accordo, di scegliere degli uomini e di mandarveli assieme ai nostri cari Barnaba e Paolo,</p> 
 <p><a name="an_15:26">15:26</a> i quali hanno esposto la propria vita per il nome del Signor nostro Gesù Cristo.</p> 
 <p><a name="an_15:27">15:27</a> Vi abbiam dunque mandato Giuda e Sila; anch’essi vi diranno a voce le medesime cose.</p> 
 <p><a name="an_15:28">15:28</a> Poiché è parso bene allo Spirito Santo ed a noi di non imporvi altro peso all’infuori di queste cose, che sono necessarie;</p> 
 <p><a name="an_15:29">15:29</a> cioè: che v’asteniate dalle cose sacrificate agl’idoli, dal sangue, dalle cose soffocate, e dalla fornicazione; dalle quali cose ben farete a guardarvi. State sani.</p> 
 <p><a name="an_15:30">15:30</a> Essi dunque, dopo essere stati accomiatati, scesero ad Antiochia; e radunata la moltitudine, consegnarono la lettera.</p> 
 <p><a name="an_15:31">15:31</a> E quando i fratelli l’ebbero letta, si rallegrarono della consolazione che recava.</p> 
 <p><a name="an_15:32">15:32</a> E Giuda e Sila, anch’essi, essendo profeti, con molte parole li esortarono e li confermarono.</p> 
 <p><a name="an_15:33">15:33</a> E dopo che furon dimorati quivi alquanto tempo, furon dai fratelli congedati in pace perché se ne tornassero a quelli che li aveano inviati.</p> 
 <p><a name="an_15:34">15:34</a> E parve bene a Sila di rimaner quivi.</p> 
 <p><a name="an_15:35">15:35</a> Ma Paolo e Barnaba rimasero ad Antiochia insegnando ed evangelizzando, con molti altri ancora, la parola del Signore.</p> 
 <p><a name="an_15:36">15:36</a> E dopo vari giorni, Paolo disse a Barnaba: Torniamo ora a visitare i fratelli in ogni città dove abbiamo annunziato la parola del Signore, per vedere come stanno.</p> 
 <p><a name="an_15:37">15:37</a> Barnaba voleva prender con loro anche Giovanni, detto Marco.</p> 
 <p><a name="an_15:38">15:38</a> Ma Paolo giudicava che non dovessero prendere a compagno colui che si era separato da loro fin dalla Panfilia, e che non era andato con loro all’opera.</p> 
 <p><a name="an_15:39">15:39</a> E ne nacque un’aspra contesa, tanto che si separarono; e Barnaba, preso seco Marco, navigò verso Cipro;</p> 
 <p><a name="an_15:40">15:40</a> ma Paolo, sceltosi Sila, partì, raccomandato dai fratelli alla grazia del Signore.</p> 
 <p><a name="an_15:41">15:41</a> E percorse la Siria e la Cilicia, confermando le chiese.</p> 
 <p><a name="an_16:1">16:1</a> E venne anche a Derba e a Listra; ed ecco, quivi era un certo discepolo, di nome Timoteo, figliuolo di una donna giudea credente, ma di padre greco.</p> 
 <p><a name="an_16:2">16:2</a> Di lui rendevano buona testimonianza i fratelli che erano in Listra ed in Iconio.</p> 
 <p><a name="an_16:3">16:3</a> Paolo volle ch’egli partisse con lui; e presolo, lo circoncise a cagion de’ Giudei che erano in quei luoghi; perché tutti sapevano che il padre di lui era greco.</p> 
 <p><a name="an_16:4">16:4</a> E passando essi per le città, trasmisero loro, perché le osservassero, le decisioni prese dagli apostoli e dagli anziani che erano a Gerusalemme.</p> 
 <p><a name="an_16:5">16:5</a> Le chiese dunque erano confermate nella fede, e crescevano in numero di giorno in giorno.</p> 
 <p><a name="an_16:6">16:6</a> Poi traversarono la Frigia e il paese della Galazia, avendo lo Spirito Santo vietato loro d’annunziar la Parola in Asia;</p> 
 <p><a name="an_16:7">16:7</a> e giunti sui confini della Misia, tentavano d’andare in Bitinia; ma lo Spirito di Gesù non lo permise loro;</p> 
 <p><a name="an_16:8">16:8</a> e passata la Misia, discesero in Troas.</p> 
 <p><a name="an_16:9">16:9</a> E Paolo ebbe di notte una visione: Un uomo macedone gli stava dinanzi, e lo pregava dicendo: Passa in Macedonia e soccorrici.</p> 
 <p><a name="an_16:10">16:10</a> E com’egli ebbe avuta quella visione, cercammo subito di partire per la Macedonia, tenendo per certo che Dio ci avea chiamati là, ad annunziar loro l’Evangelo.</p> 
 <p><a name="an_16:11">16:11</a> Perciò, salpando da Troas, tirammo diritto, verso Samotracia, e il giorno seguente verso Neapoli;</p> 
 <p><a name="an_16:12">16:12</a> e di là ci recammo a Filippi, che è città primaria di quella parte della Macedonia, ed è colonia romana; e dimorammo in quella città alcuni giorni.</p> 
 <p><a name="an_16:13">16:13</a> E nel giorno di sabato andammo fuori della porta, presso al fiume, dove supponevamo fosse un luogo d’orazione; e postici a sedere, parlavamo alle donne ch’eran quivi radunate.</p> 
 <p><a name="an_16:14">16:14</a> E una certa donna, di nome Lidia, negoziante di porpora, della città di Tiatiri, che temeva Dio, ci stava ad ascoltare; e il Signore le aprì il cuore, per renderla attenta alle cose dette da Paolo.</p> 
 <p><a name="an_16:15">16:15</a> E dopo che fu battezzata con quei di casa, ci pregò dicendo: Se mi avete giudicata fedele al Signore, entrate in casa mia, e dimoratevi. E ci fece forza.</p> 
 <p><a name="an_16:16">16:16</a> E avvenne, come andavamo al luogo d’orazione, che incontrammo una certa serva, che avea uno spirito indovino e con l’indovinare procacciava molto guadagno ai suoi padroni.</p> 
 <p><a name="an_16:17">16:17</a> Costei, messasi a seguir Paolo e noi, gridava: Questi uomini son servitori dell’Iddio altissimo, e vi annunziano la via della salvezza.</p> 
 <p><a name="an_16:18">16:18</a> Così fece per molti giorni; ma essendone Paolo annoiato, si voltò e disse allo spirito: Io ti comando, nel nome di Gesù Cristo, che tu esca da costei. Ed esso uscì in quell’istante.</p> 
 <p><a name="an_16:19">16:19</a> Ma i padroni di lei, vedendo che la speranza del loro guadagno era svanita, presero Paolo e Sila, e li trassero sulla pubblica piazza davanti ai magistrati,</p> 
 <p><a name="an_16:20">16:20</a> e presentatili ai pretori, dissero: Questi uomini, che son Giudei, perturbano la nostra città,</p> 
 <p><a name="an_16:21">16:21</a> e predicano dei riti che non è lecito a noi che siam Romani né di ricevere, né di osservare.</p> 
 <p><a name="an_16:22">16:22</a> E la folla si levò tutta insieme contro a loro; e i pretori, strappate loro di dosso le vesti, comandarono che fossero battuti con le verghe.</p> 
 <p><a name="an_16:23">16:23</a> E dopo aver loro date molte battiture, li cacciarono in prigione, comandando al carceriere di custodirli sicuramente.</p> 
 <p><a name="an_16:24">16:24</a> Il quale, ricevuto un tal ordine, li cacciò nella prigione più interna, e serrò loro i piedi nei ceppi.</p> 
 <p><a name="an_16:25">16:25</a> Or sulla mezzanotte Paolo e Sila, pregando, cantavano inni a Dio; e i carcerati li ascoltavano.</p> 
 <p><a name="an_16:26">16:26</a> E ad un tratto, si fece un gran terremoto, talché la prigione fu scossa dalle fondamenta; e in quell’istante tutte le porte si apersero, e i legami di tutti si sciolsero.</p> 
 <p><a name="an_16:27">16:27</a> Il carceriere, destatosi, e vedute le porte della prigione aperte, tratta la spada, stava per uccidersi, pensando che i carcerati fossero fuggiti.</p> 
 <p><a name="an_16:28">16:28</a> Ma Paolo gridò ad alta voce: Non ti far male alcuno, perché siam tutti qui.</p> 
 <p><a name="an_16:29">16:29</a> E quegli, chiesto un lume, saltò dentro, e tutto tremante si gettò ai piedi di Paolo e di Sila;</p> 
 <p><a name="an_16:30">16:30</a> e menatili fuori, disse: Signori, che debbo io fare per esser salvato?</p> 
 <p><a name="an_16:31">16:31</a> Ed essi risposero: Credi nel Signor Gesù, e sarai salvato tu e la casa tua.</p> 
 <p><a name="an_16:32">16:32</a> Poi annunziarono la parola del Signore a lui e a tutti coloro che erano in casa sua.</p> 
 <p><a name="an_16:33">16:33</a> Ed egli, presili in quell’istessa ora della notte, lavò loro le piaghe; e subito fu battezzato lui con tutti i suoi.</p> 
 <p><a name="an_16:34">16:34</a> E menatili su in casa sua, apparecchiò loro la tavola, e giubilava con tutta la sua casa, perché avea creduto in Dio.</p> 
 <p><a name="an_16:35">16:35</a> Or come fu giorno, i pretori mandarono i littori a dire: Lascia andar quegli uomini.</p> 
 <p><a name="an_16:36">16:36</a> E il carceriere riferì a Paolo queste parole, dicendo: I pretori hanno mandato a mettervi in libertà; or dunque uscite, e andatevene in pace.</p> 
 <p><a name="an_16:37">16:37</a> Ma Paolo disse loro: Dopo averci pubblicamente battuti senza essere stati condannati, noi che siam cittadini romani, ci hanno cacciato in prigione; e ora ci mandan via celatamente? No davvero! Anzi, vengano essi stessi a menarci fuori.</p> 
 <p><a name="an_16:38">16:38</a> E i littori riferirono queste parole ai pretori; e questi ebbero paura quando intesero che eran Romani;</p> 
 <p><a name="an_16:39">16:39</a> e vennero, e li pregarono di scusarli; e menatili fuori, chiesero loro d’andarsene dalla città.</p> 
 <p><a name="an_16:40">16:40</a> Allora essi, usciti di prigione, entrarono in casa di Lidia; e veduti i fratelli, li confortarono, e si partirono.</p> 
 <p><a name="an_17:1">17:1</a> Ed essendo passati per Amfipoli e per Apollonia, vennero a Tessalonica, dov’era una sinagoga de’ Giudei;</p> 
 <p><a name="an_17:2">17:2</a> e Paolo, secondo la sua usanza, entrò da loro, e per tre sabati tenne loro ragionamenti tratti dalle Scritture,</p> 
 <p><a name="an_17:3">17:3</a> spiegando e dimostrando ch’era stato necessario che il Cristo soffrisse e risuscitasse dai morti; e il Cristo, egli diceva, è quel Gesù che io v’annunzio.</p> 
 <p><a name="an_17:4">17:4</a> E alcuni di loro furon persuasi, e si unirono a Paolo e Sila; e così fecero una gran moltitudine di Greci pii, e non poche delle donne principali.</p> 
 <p><a name="an_17:5">17:5</a> Ma i Giudei, mossi da invidia, presero con loro certi uomini malvagi fra la gente di piazza; e raccolta una turba, misero in tumulto la città; e, assalita la casa di Giasone, cercavano di trar Paolo e Sila fuori al popolo.</p> 
 <p><a name="an_17:6">17:6</a> Ma non avendoli trovati, trascinarono Giasone e alcuni de’ fratelli dinanzi ai magistrati della città, gridando: Costoro che hanno messo sossopra il mondo, son venuti anche qua,</p> 
 <p><a name="an_17:7">17:7</a> e Giasone li ha accolti; ed essi tutti vanno contro agli statuti di Cesare, dicendo che c’è un altro re, Gesù.</p> 
 <p><a name="an_17:8">17:8</a> E misero sossopra la moltitudine e i magistrati della città, che udivano queste cose.</p> 
 <p><a name="an_17:9">17:9</a> E questi, dopo che ebbero ricevuta una cauzione da Giasone e dagli altri, li lasciarono andare.</p> 
 <p><a name="an_17:10">17:10</a> E i fratelli, subito, di notte, fecero partire Paolo e Sila per Berea; ed essi, giuntivi, si recarono nella sinagoga de’ Giudei.</p> 
 <p><a name="an_17:11">17:11</a> Or questi furono più generosi di quelli di Tessalonica, in quanto che ricevettero la Parola con ogni premura, esaminando tutti i giorni le Scritture per vedere se le cose stavan così.</p> 
 <p><a name="an_17:12">17:12</a> Molti di loro, dunque, credettero, e non piccol numero di nobildonne greche e d’uomini.</p> 
 <p><a name="an_17:13">17:13</a> Ma quando i Giudei di Tessalonica ebbero inteso che la parola di Dio era stata annunziata da Paolo anche in Berea, vennero anche là, agitando e mettendo sossopra le turbe.</p> 
 <p><a name="an_17:14">17:14</a> E i fratelli, allora, fecero partire immediatamente Paolo, conducendolo fino al mare; e Sila e Timoteo rimasero ancora quivi.</p> 
 <p><a name="an_17:15">17:15</a> Ma coloro che accompagnavano Paolo, lo condussero fino ad Atene; e ricevuto l’ordine di dire a Sila e a Timoteo che quanto prima venissero a lui, si partirono.</p> 
 <p><a name="an_17:16">17:16</a> Or mentre Paolo li aspettava in Atene, lo spirito gli s’inacerbiva dentro a veder la città piena d’idoli.</p> 
 <p><a name="an_17:17">17:17</a> Egli dunque ragionava nella sinagoga coi Giudei e con le persone pie; e sulla piazza, ogni giorno, con quelli che vi si trovavano.</p> 
 <p><a name="an_17:18">17:18</a> E anche certi filosofi epicurei e stoici conferivan con lui. E alcuni dicevano: Che vuol dire questo cianciatore? E altri: Egli pare essere un predicatore di divinità straniere; perché annunziava Gesù e la risurrezione.</p> 
 <p><a name="an_17:19">17:19</a> E presolo con sé, lo condussero su nell’Areopàgo, dicendo: Potremmo noi sapere qual sia questa nuova dottrina che tu proponi?</p> 
 <p><a name="an_17:20">17:20</a> Poiché tu ci rechi agli orecchi delle cose strane. Noi vorremmo dunque sapere che cosa voglian dire queste cose.</p> 
 <p><a name="an_17:21">17:21</a> Or tutti gli Ateniesi e i forestieri che dimoravan quivi, non passavano il tempo in altro modo che a dire o ad ascoltare quel che c’era di più nuovo.</p> 
 <p><a name="an_17:22">17:22</a> E Paolo, stando in piè in mezzo all’Areopàgo, disse: Ateniesi, io veggo che siete in ogni cosa quasi troppo religiosi.</p> 
 <p><a name="an_17:23">17:23</a> Poiché, passando, e considerando gli oggetti del vostro culto, ho trovato anche un altare sul quale era scritto: Al dio sconosciuto. Ciò dunque che voi adorate senza conoscerlo, io ve l’annunzio.</p> 
 <p><a name="an_17:24">17:24</a> L’Iddio che ha fatto il mondo e tutte le cose che sono in esso, essendo Signore del cielo e della terra, non abita in templi fatti d’opera di mano;</p> 
 <p><a name="an_17:25">17:25</a> e non è servito da mani d’uomini; come se avesse bisogno di alcuna cosa; Egli, che dà a tutti la vita, il fiato ed ogni cosa.</p> 
 <p><a name="an_17:26">17:26</a> Egli ha tratto da un solo tutte le nazioni degli uomini perché abitino su tutta la faccia della terra, avendo determinato le epoche loro assegnate, e i confini della loro abitazione,</p> 
 <p><a name="an_17:27">17:27</a> affinché cerchino Dio, se mai giungano a trovarlo, come a tastoni, benché Egli non sia lungi da ciascun di noi.</p> 
 <p><a name="an_17:28">17:28</a> Difatti, in lui viviamo, ci moviamo, e siamo, come anche alcuni de’ vostri poeti han detto: "Poiché siamo anche sua progenie".</p> 
 <p><a name="an_17:29">17:29</a> Essendo dunque progenie di Dio, non dobbiam credere che la Divinità sia simile ad oro, ad argento, o a pietra scolpiti dall’arte e dall’immaginazione umana.</p> 
 <p><a name="an_17:30">17:30</a> Iddio dunque, passando sopra ai tempi dell’ignoranza, fa ora annunziare agli uomini che tutti, per ogni dove, abbiano a ravvedersi,</p> 
 <p><a name="an_17:31">17:31</a> perché ha fissato un giorno, nei quale giudicherà il mondo con giustizia, per mezzo dell’uomo ch’Egli ha stabilito; del che ha fatto fede a tutti, avendolo risuscitato dai morti.</p> 
 <p><a name="an_17:32">17:32</a> Quando udiron mentovar la risurrezione de’ morti, alcuni se ne facevano beffe; ed altri dicevano: Su questo noi ti sentiremo un’altra volta.</p> 
 <p><a name="an_17:33">17:33</a> Così Paolo uscì dal mezzo di loro.</p> 
 <p><a name="an_17:34">17:34</a> Ma alcuni si unirono a lui e credettero; fra i quali anche Dionisio l’Areopagita, una donna chiamata Damaris, e altri con loro.</p> 
 <p><a name="an_18:1">18:1</a> Dopo queste cose egli, partitosi da Atene, venne a Corinto.</p> 
 <p><a name="an_18:2">18:2</a> E trovato un certo Giudeo, per nome Aquila, oriundo del Ponto, venuto di recente dall’Italia insieme con Priscilla sua moglie, perché Claudio avea comandato che tutti i Giudei se ne andassero da Roma, s’unì a loro.</p> 
 <p><a name="an_18:3">18:3</a> E siccome era del medesimo mestiere, dimorava con loro, e lavoravano; poiché, di mestiere, eran fabbricanti di tende.</p> 
 <p><a name="an_18:4">18:4</a> E ogni sabato discorreva nella sinagoga, e persuadeva Giudei e Greci.</p> 
 <p><a name="an_18:5">18:5</a> Ma quando Sila e Timoteo furon venuti dalla Macedonia, Paolo si diè tutto quanto alla predicazione, testimoniando ai Giudei che Gesù era il Cristo.</p> 
 <p><a name="an_18:6">18:6</a> Però, contrastando essi e bestemmiando, egli scosse le sue vesti e disse loro: Il vostro sangue ricada sul vostro capo; io ne son netto; da ora innanzi andrò ai Gentili.</p> 
 <p><a name="an_18:7">18:7</a> E partitosi di là, entrò in casa d’un tale, chiamato Tizio Giusto, il quale temeva Iddio, ed aveva la casa contigua alla sinagoga.</p> 
 <p><a name="an_18:8">18:8</a> E Crispo, il capo della sinagoga, credette nel Signore con tutta la sua casa; e molti dei Corinzi, udendo Paolo, credevano, ed eran battezzati.</p> 
 <p><a name="an_18:9">18:9</a> E il Signore disse di notte in visione a Paolo: Non temere ma parla e non tacere;</p> 
 <p><a name="an_18:10">18:10</a> perché io son teco, e nessuno metterà le mani su te per farti del male; poiché io ho un gran popolo in questa città.</p> 
 <p><a name="an_18:11">18:11</a> Ed egli dimorò quivi un anno e sei mesi, insegnando fra loro la parola di Dio.</p> 
 <p><a name="an_18:12">18:12</a> Poi, quando Gallione fu proconsole d’Acaia, i Giudei, tutti d’accordo, si levaron contro Paolo, e lo menarono dinanzi al tribunale, dicendo:</p> 
 <p><a name="an_18:13">18:13</a> Costui va persuadendo gli uomini ad adorare Iddio in modo contrario alla legge.</p> 
 <p><a name="an_18:14">18:14</a> E come Paolo stava per aprir la bocca, Gallione disse ai Giudei: Se si trattasse di qualche ingiustizia o di qualche mala azione, o Giudei, io vi ascolterei pazientemente, come ragion vuole.</p> 
 <p><a name="an_18:15">18:15</a> Ma se si tratta di questioni intorno a parole, a nomi, e alla vostra legge, provvedeteci voi; io non voglio esser giudice di codeste cose.</p> 
 <p><a name="an_18:16">18:16</a> E li mandò via dal tribunale.</p> 
 <p><a name="an_18:17">18:17</a> Allora tutti, afferrato Sostene, il capo della sinagoga, lo battevano davanti al tribunale. E Gallione non si curava affatto di queste cose.</p> 
 <p><a name="an_18:18">18:18</a> Quanto a Paolo, ei rimase ancora molti giorni a Corinto; poi, preso commiato dai fratelli, navigò verso la Siria, con Priscilla ed Aquila, dopo essersi fatto tosare il capo a Cencrea, perché avea fatto un voto.</p> 
 <p><a name="an_18:19">18:19</a> Come furon giunti ad Efeso, Paolo li lasciò quivi; egli, intanto, entrato nella sinagoga, si pose a discorrere coi Giudei.</p> 
 <p><a name="an_18:20">18:20</a> E pregandolo essi di dimorare da loro più a lungo, non acconsentì;</p> 
 <p><a name="an_18:21">18:21</a> ma dopo aver preso commiato e aver detto che, Dio volendo, sarebbe tornato da loro un’altra volta, salpò da Efeso.</p> 
 <p><a name="an_18:22">18:22</a> E sbarcato a Cesarea, salì a Gerusalemme, e salutata la chiesa, scese ad Antiochia.</p> 
 <p><a name="an_18:23">18:23</a> Ed essendosi fermato quivi alquanto tempo, si partì, percorrendo di luogo in luogo il paese della Galazia e la Frigia, confermando tutti i discepoli.</p> 
 <p><a name="an_18:24">18:24</a> Or un certo Giudeo, per nome Apollo, oriundo d’Alessandria, uomo eloquente e potente nelle Scritture, arrivò ad Efeso.</p> 
 <p><a name="an_18:25">18:25</a> Egli era stato ammaestrato nella via del Signore; ed essendo fervente di spirito, parlava e insegnava accuratamente le cose relative a Gesù, benché avesse conoscenza soltanto del battesimo di Giovanni.</p> 
 <p><a name="an_18:26">18:26</a> Egli cominciò pure a parlar francamente nella sinagoga. Ma Priscilla ed Aquila, uditolo, lo presero seco e gli esposero più appieno la via di Dio.</p> 
 <p><a name="an_18:27">18:27</a> Poi, volendo egli passare in Acaia, i fratelli ve lo confortarono, e scrissero ai discepoli che l’accogliessero. Giunto là, egli fu di grande aiuto a quelli che avevan creduto mediante la grazia;</p> 
 <p><a name="an_18:28">18:28</a> perché con gran vigore confutava pubblicamente i Giudei, dimostrando per le Scritture che Gesù è il Cristo.</p> 
 <p><a name="an_19:1">19:1</a> Or avvenne, mentre Apollo era a Corinto, che Paolo, avendo traversato la parte alta del paese, venne ad Efeso; e vi trovò alcuni discepoli, ai quali disse:</p> 
 <p><a name="an_19:2">19:2</a> Riceveste voi lo Spirito Santo quando credeste? Ed essi a lui: Non abbiamo neppur sentito dire che ci sia lo Spirito Santo.</p> 
 <p><a name="an_19:3">19:3</a> Ed egli disse loro: Di che battesimo siete dunque stati battezzati? Ed essi risposero: Del battesimo di Giovanni.</p> 
 <p><a name="an_19:4">19:4</a> E Paolo disse: Giovanni battezzò col battesimo di ravvedimento, dicendo al popolo che credesse in colui che veniva dopo di lui, cioè, in Gesù.</p> 
 <p><a name="an_19:5">19:5</a> Udito questo, furon battezzati nel nome del Signor Gesù;</p> 
 <p><a name="an_19:6">19:6</a> e dopo che Paolo ebbe loro imposto le mani, lo Spirito Santo scese su loro, e parlavano in altre lingue, e profetizzavano.</p> 
 <p><a name="an_19:7">19:7</a> Erano, in tutto, circa dodici uomini.</p> 
 <p><a name="an_19:8">19:8</a> Poi entrò nella sinagoga, e quivi seguitò a parlare francamente per lo spazio di tre mesi, discorrendo con parole persuasive delle cose relative al regno di Dio.</p> 
 <p><a name="an_19:9">19:9</a> Ma siccome alcuni s’indurivano e rifiutavano di credere, dicendo male della nuova Via dinanzi alla moltitudine, egli, ritiratosi da loro, separò i discepoli, discorrendo ogni giorno nella scuola di Tiranno.</p> 
 <p><a name="an_19:10">19:10</a> E questo continuò due anni; talché tutti coloro che abitavano nell’Asia, Giudei e Greci, udirono la parola del Signore.</p> 
 <p><a name="an_19:11">19:11</a> E Iddio faceva de’ miracoli straordinari per le mani di Paolo;</p> 
 <p><a name="an_19:12">19:12</a> al punto che si portavano sui malati degli asciugatoi e de’ grembiuli che erano stati sul suo corpo, e le malattie si partivano da loro, e gli spiriti maligni se ne uscivano.</p> 
 <p><a name="an_19:13">19:13</a> Or alcuni degli esorcisti giudei che andavano attorno, tentarono anch’essi d’invocare il nome del Signor Gesù su quelli che aveano degli spiriti maligni, dicendo: Io vi scongiuro, per quel Gesù che Paolo predica.</p> 
 <p><a name="an_19:14">19:14</a> E quelli che facevan questo, eran sette figliuoli di un certo Sceva, Giudeo, capo sacerdote.</p> 
 <p><a name="an_19:15">19:15</a> E lo spirito maligno, rispondendo, disse loro: Gesù, lo conosco, e Paolo so chi è; ma voi chi siete?</p> 
 <p><a name="an_19:16">19:16</a> E l’uomo che avea lo spirito maligno si avventò su due di loro; li sopraffece, e fe’ loro tal violenza, che se ne fuggirono da quella casa, nudi e feriti.</p> 
 <p><a name="an_19:17">19:17</a> E questo venne a notizia di tutti, Giudei e Greci, che abitavano in Efeso; e tutti furon presi da spavento, e il nome del Signor Gesù era magnificato.</p> 
 <p><a name="an_19:18">19:18</a> E molti di coloro che aveano creduto, venivano a confessare e a dichiarare le cose che aveano fatte.</p> 
 <p><a name="an_19:19">19:19</a> E buon numero di quelli che aveano esercitato le arti magiche, portarono i loro libri assieme, e li arsero in presenza di tutti; e calcolatone il prezzo, trovarono che ascendeva a cinquantamila dramme d’argento.</p> 
 <p><a name="an_19:20">19:20</a> Così la parola di Dio cresceva potentemente e si rafforzava.</p> 
 <p><a name="an_19:21">19:21</a> Compiute che furon queste cose, Paolo si mise in animo d’andare a Gerusalemme, passando per la Macedonia e per l’Acaia. Dopo che sarò stato là, diceva, bisogna ch’io veda anche Roma.</p> 
 <p><a name="an_19:22">19:22</a> E mandati in Macedonia due di quelli che lo aiutavano, Timoteo ed Erasto, egli si trattenne ancora in Asia per qualche tempo.</p> 
 <p><a name="an_19:23">19:23</a> Or in quel tempo nacque non piccol tumulto a proposito della nuova Via.</p> 
 <p><a name="an_19:24">19:24</a> Poiché un tale, chiamato Demetrio, orefice, che faceva de’ tempietti di Diana in argento, procurava non poco guadagno agli artigiani.</p> 
 <p><a name="an_19:25">19:25</a> Raunati questi e gli altri che lavoravan di cotali cose, disse: Uomini, voi sapete che dall’esercizio di quest’arte viene la nostra prosperità.</p> 
 <p><a name="an_19:26">19:26</a> E voi vedete e udite che questo Paolo ha persuaso e sviato gran moltitudine non solo in Efeso, ma quasi in tutta l’Asia dicendo che quelli fatti con le mani, non sono dèi.</p> 
 <p><a name="an_19:27">19:27</a> E non solo v’è pericolo che questo ramo della nostra arte cada in discredito, ma che anche il tempio della gran dea Diana sia reputato per nulla, e che sia perfino spogliata della sua maestà colei, che tutta l’Asia e il mondo adorano.</p> 
 <p><a name="an_19:28">19:28</a> Ed essi, udite queste cose, accesi di sdegno, si misero a gridare: Grande è la Diana degli Efesini!</p> 
 <p><a name="an_19:29">19:29</a> E tutta la città fu ripiena di confusione; e traendo seco a forza Gaio e Aristarco, Macedoni, compagni di viaggio di Paolo, si precipitaron tutti d’accordo verso il teatro.</p> 
 <p><a name="an_19:30">19:30</a> Paolo voleva presentarsi al popolo, ma i discepoli non glielo permisero.</p> 
 <p><a name="an_19:31">19:31</a> E anche alcuni de’ magistrati dell’Asia che gli erano amici, mandarono a pregarlo che non s’arrischiasse a venire nel teatro.</p> 
 <p><a name="an_19:32">19:32</a> Gli uni dunque gridavano una cosa, e gli altri un’altra; perché l’assemblea era una confusione; e i più non sapevano per qual cagione si fossero raunati.</p> 
 <p><a name="an_19:33">19:33</a> E di fra la moltitudine trassero Alessandro, che i Giudei spingevano innanzi. E Alessandro, fatto cenno con la mano, voleva arringare il popolo a loro difesa.</p> 
 <p><a name="an_19:34">19:34</a> Ma quando ebbero riconosciuto che era Giudeo, tutti, ad una voce, per circa due ore, si posero a gridare: Grande è la Diana degli Efesini!</p> 
 <p><a name="an_19:35">19:35</a> Ma il segretario, avendo acquetata la turba, disse: Uomini di Efeso, chi è che non sappia che la città degli Efesini è la guardiana del tempio della gran Diana e dell’immagine caduta da Giove?</p> 
 <p><a name="an_19:36">19:36</a> Essendo dunque queste cose fuor di contestazione, voi dovete acquetarvi e non far nulla di precipitato;</p> 
 <p><a name="an_19:37">19:37</a> poiché avete menato qua questi uomini, i quali non sono né sacrileghi, né bestemmiatori della nostra dea.</p> 
 <p><a name="an_19:38">19:38</a> Se dunque Demetrio e gli artigiani che son con lui hanno qualcosa contro qualcuno, ci sono i tribunali, e ci sono i proconsoli; si facciano citare gli uni e gli altri.</p> 
 <p><a name="an_19:39">19:39</a> Se poi volete ottenere qualcosa intorno ad altri affari, la questione si risolverà in un’assemblea legale.</p> 
 <p><a name="an_19:40">19:40</a> Perché noi siamo in pericolo d’essere accusati di sedizione per la raunata d’oggi, non essendovi ragione alcuna con la quale noi possiamo giustificare questo assembramento.</p> 
 <p><a name="an_19:41">19:41</a> E dette queste cose, sciolse l’adunanza.</p> 
 <p><a name="an_20:1">20:1</a> Or dopo che fu cessato il tumulto, Paolo, fatti chiamare i discepoli ed esortatili, li abbracciò e si partì per andare in Macedonia.</p> 
 <p><a name="an_20:2">20:2</a> E dopo aver traversato quelle parti, e averli con molte parole esortati, venne in Grecia.</p> 
 <p><a name="an_20:3">20:3</a> Quivi si fermò tre mesi; poi, avendogli i Giudei teso delle insidie mentre stava per imbarcarsi per la Siria, decise di tornare per la Macedonia.</p> 
 <p><a name="an_20:4">20:4</a> E lo accompagnarono Sòpatro di Berea, figlio di Pirro, e i Tessalonicesi Aristarco e Secondo, e Gaio di Derba e Timoteo, e della provincia d’Asia Tichico e Trofimo.</p> 
 <p><a name="an_20:5">20:5</a> Costoro, andati innanzi, ci aspettarono a Troas.</p> 
 <p><a name="an_20:6">20:6</a> E noi, dopo i giorni degli azzimi, partimmo da Filippi, e in capo a cinque giorni li raggiungemmo a Troas, dove dimorammo sette giorni.</p> 
 <p><a name="an_20:7">20:7</a> E nel primo giorno della settimana, mentre eravamo radunati per rompere il pane, Paolo, dovendo partire il giorno seguente, si mise a ragionar con loro, e prolungò il suo discorso fino a mezzanotte.</p> 
 <p><a name="an_20:8">20:8</a> Or nella sala di sopra, dove eravamo radunati, c’erano molte lampade;</p> 
 <p><a name="an_20:9">20:9</a> e un certo giovinetto, chiamato Eutico, che stava seduto sul davanzale della finestra, fu preso da profondo sonno; e come Paolo tirava in lungo il suo dire, sopraffatto dal sonno, cadde giù dal terzo piano, e fu levato morto.</p> 
 <p><a name="an_20:10">20:10</a> Ma Paolo, sceso a basso, si buttò su di lui, e abbracciatolo, disse: Non fate tanto strepito, perché l’anima sua e in lui.</p> 
 <p><a name="an_20:11">20:11</a> Ed essendo risalito, ruppe il pane e prese cibo; e dopo aver ragionato lungamente sino all’alba, senz’altro si partì.</p> 
 <p><a name="an_20:12">20:12</a> Il ragazzo poi fu ricondotto vivo, ed essi ne furono oltre modo consolati.</p> 
 <p><a name="an_20:13">20:13</a> Quanto a noi, andati innanzi a bordo, navigammo verso Asso, con intenzione di prender quivi Paolo con noi; poiché egli avea fissato così, volendo fare quel tragitto per terra.</p> 
 <p><a name="an_20:14">20:14</a> E avendoci incontrati ad Asso, lo prendemmo con noi, e venimmo a Mitilene.</p> 
 <p><a name="an_20:15">20:15</a> E di là, navigando, arrivammo il giorno dopo dirimpetto a Chio; e il giorno seguente approdammo a Samo, e il giorno dipoi giungemmo a Mileto.</p> 
 <p><a name="an_20:16">20:16</a> Poiché Paolo avea deliberato di navigare oltre Efeso, per non aver a consumar tempo in Asia; giacché si affrettava per trovarsi, se gli fosse possibile, a Gerusalemme il giorno della Pentecoste.</p> 
 <p><a name="an_20:17">20:17</a> E da Mileto mandò ad Efeso a far chiamare gli anziani della chiesa.</p> 
 <p><a name="an_20:18">20:18</a> E quando furon venuti a lui, egli disse loro: Voi sapete in qual maniera, dal primo giorno che entrai nell’Asia, io mi son sempre comportato con voi,</p> 
 <p><a name="an_20:19">20:19</a> servendo al Signore con ogni umiltà, e con lacrime, fra le prove venutemi dalle insidie dei Giudei;</p> 
 <p><a name="an_20:20">20:20</a> come io non mi son tratto indietro dall’annunziarvi e dall’insegnarvi in pubblico e per le case, cosa alcuna di quelle che vi fossero utili,</p> 
 <p><a name="an_20:21">20:21</a> scongiurando Giudei e Greci a ravvedersi dinanzi a Dio e a credere nel Signor nostro Gesù Cristo.</p> 
 <p><a name="an_20:22">20:22</a> Ed ora, ecco, vincolato nel mio spirito, io vo a Gerusalemme, non sapendo le cose che quivi mi avverranno;</p> 
 <p><a name="an_20:23">20:23</a> salvo che lo Spirito Santo mi attesta in ogni città che legami ed afflizioni m’aspettano.</p> 
 <p><a name="an_20:24">20:24</a> Ma io non fo alcun conto della vita, quasi mi fosse cara, pur di compiere il mio corso e il ministerio che ho ricevuto dal Signor Gesù, che è di testimoniare dell’Evangelo della grazia di Dio.</p> 
 <p><a name="an_20:25">20:25</a> Ed ora, ecco, io so che voi tutti fra i quali sono passato predicando il Regno, non vedrete più la mia faccia.</p> 
 <p><a name="an_20:26">20:26</a> Perciò io vi protesto quest’oggi che son netto del sangue di tutti;</p> 
 <p><a name="an_20:27">20:27</a> perché io non mi son tratto indietro dall’annunziarvi tutto il consiglio di Dio.</p> 
 <p><a name="an_20:28">20:28</a> Badate a voi stessi e a tutto il gregge, in mezzo al quale lo Spirito Santo vi ha costituiti vescovi, per pascere la chiesa di Dio, la quale egli ha acquistata col proprio sangue.</p> 
 <p><a name="an_20:29">20:29</a> Io so che dopo la mia partenza entreranno fra voi de’ lupi rapaci, i quali non risparmieranno il gregge;</p> 
 <p><a name="an_20:30">20:30</a> e di fra voi stessi sorgeranno uomini che insegneranno cose perverse per trarre i discepoli dietro a sé.</p> 
 <p><a name="an_20:31">20:31</a> Perciò vegliate, ricordandovi che per lo spazio di tre anni, notte e giorno, non ho cessato d’ammonire ciascuno con lacrime.</p> 
 <p><a name="an_20:32">20:32</a> E ora, io vi raccomando a Dio e alla parola della sua grazia; a lui che può edificarvi e darvi l’eredità con tutti i santificati.</p> 
 <p><a name="an_20:33">20:33</a> Io non ho bramato né l’argento, né l’oro, né il vestito d’alcuno.</p> 
 <p><a name="an_20:34">20:34</a> Voi stessi sapete che queste mani hanno provveduto ai bisogni miei e di coloro che eran meco.</p> 
 <p><a name="an_20:35">20:35</a> In ogni cosa vi ho mostrato ch’egli è con l’affaticarsi così, che bisogna venire in aiuto ai deboli, e ricordarsi delle parole del Signor Gesù, il quale disse egli stesso: Più felice cosa è il dare che il ricevere.</p> 
 <p><a name="an_20:36">20:36</a> Quando ebbe dette queste cose, si pose in ginocchio e pregò con tutti loro.</p> 
 <p><a name="an_20:37">20:37</a> E si fece da tutti un gran piangere; e gettatisi al collo di Paolo, lo baciavano,</p> 
 <p><a name="an_20:38">20:38</a> dolenti sopra tutto per la parola che avea detta, che non vedrebbero più la sua faccia. E l’accompagnarono alla nave.</p> 
 <p><a name="an_21:1">21:1</a> Or dopo che ci fummo staccati da loro, salpammo, e per diritto corso giungemmo a Cos, e il giorno seguente a Rodi, e di là a Patara;</p> 
 <p><a name="an_21:2">21:2</a> e trovata una nave che passava in Fenicia, vi montammo su, e facemmo vela.</p> 
 <p><a name="an_21:3">21:3</a> Giunti in vista di Cipro, e lasciatala a sinistra, navigammo verso la Siria, e approdammo a Tiro, perché quivi si dovea scaricar la nave.</p> 
 <p><a name="an_21:4">21:4</a> E trovati i discepoli, dimorammo quivi sette giorni. Essi, mossi dallo Spirito, dicevano a Paolo di non metter piede in Gerusalemme;</p> 
 <p><a name="an_21:5">21:5</a> quando però fummo al termine di quei giorni, partimmo per continuare il viaggio, accompagnati da tutti loro, con le mogli e i figliuoli, fin fuori della città; e postici in ginocchio sul lido, facemmo orazione e ci dicemmo addio;</p> 
 <p><a name="an_21:6">21:6</a> poi montammo sulla nave, e quelli se ne tornarono alle case loro.</p> 
 <p><a name="an_21:7">21:7</a> E noi, terminando la navigazione, da Tiro arrivammo a Tolemaide; e salutati i fratelli, dimorammo un giorno con loro.</p> 
 <p><a name="an_21:8">21:8</a> E partiti l’indomani, giungemmo a Cesarea; ed entrati in casa di Filippo l’evangelista, ch’era uno dei sette, dimorammo con lui.</p> 
 <p><a name="an_21:9">21:9</a> Or egli avea quattro figliuole non maritate, le quali profetizzavano.</p> 
 <p><a name="an_21:10">21:10</a> Eravamo quivi da molti giorni, quando scese dalla Giudea un certo profeta, di nome Agabo,</p> 
 <p><a name="an_21:11">21:11</a> il quale, venuto da noi, prese la cintura di Paolo, se ne legò i piedi e le mani, e disse: Questo dice lo Spirito Santo: Così legheranno i Giudei a Gerusalemme l’uomo di cui è questa cintura, e lo metteranno nelle mani dei Gentili.</p> 
 <p><a name="an_21:12">21:12</a> Quando udimmo queste cose, tanto noi che quei del luogo lo pregavamo di non salire a Gerusalemme.</p> 
 <p><a name="an_21:13">21:13</a> Paolo allora rispose: Che fate voi, piangendo e spezzandomi il cuore? Poiché io son pronto non solo ad esser legato, ma anche a morire a Gerusalemme per il nome del Signor Gesù.</p> 
 <p><a name="an_21:14">21:14</a> E non lasciandosi egli persuadere, ci acquetammo, dicendo: Sia fatta la volontà del Signore.</p> 
 <p><a name="an_21:15">21:15</a> Dopo que’ giorni, fatti i nostri preparativi, salimmo a Gerusalemme.</p> 
 <p><a name="an_21:16">21:16</a> E vennero con noi anche alcuni de’ discepoli di Cesarea, menando seco un certo Mnasone di Cipro, antico discepolo, presso il quale dovevamo albergare.</p> 
 <p><a name="an_21:17">21:17</a> Quando fummo giunti a Gerusalemme, i fratelli ci accolsero lietamente.</p> 
 <p><a name="an_21:18">21:18</a> E il giorno seguente, Paolo si recò con noi da Giacomo; e vi si trovarono tutti gli anziani.</p> 
 <p><a name="an_21:19">21:19</a> Dopo averli salutati, Paolo si mise a raccontare ad una ad una le cose che Dio avea fatte fra i Gentili, per mezzo del suo ministerio.</p> 
 <p><a name="an_21:20">21:20</a> Ed essi, uditele, glorificavano Iddio. Poi, dissero a Paolo: Fratello, tu vedi quante migliaia di Giudei ci sono che hanno creduto; e tutti sono zelanti per la legge.</p> 
 <p><a name="an_21:21">21:21</a> Or sono stati informati di te, che tu insegni a tutti i Giudei che sono fra i Gentili, ad abbandonare Mosè, dicendo loro di non circoncidere i figliuoli, e di non conformarsi ai riti.</p> 
 <p><a name="an_21:22">21:22</a> Che devesi dunque fare? E’ inevitabile che una moltitudine di loro si raduni, perché udranno che tu se’ venuto.</p> 
 <p><a name="an_21:23">21:23</a> Fa’ dunque questo che ti diciamo: Noi abbiamo quattro uomini che hanno fatto un voto;</p> 
 <p><a name="an_21:24">21:24</a> prendili teco, e purificati con loro, e paga le spese per loro, onde possano radersi il capo; così tutti conosceranno che non c’è nulla di vero nelle informazioni che hanno ricevute di te; ma che tu pure ti comporti da osservatore della legge.</p> 
 <p><a name="an_21:25">21:25</a> Quanto ai Gentili che hanno creduto, noi abbiamo loro scritto, avendo deciso che debbano astenersi dalle cose sacrificate agl’idoli, dal sangue, dalle cose soffocate, e dalla fornicazione.</p> 
 <p><a name="an_21:26">21:26</a> Allora Paolo, il giorno seguente, prese seco quegli uomini, e dopo essersi con loro purificato, entrò nel tempio, annunziando di voler compiere i giorni della purificazione, fino alla presentazione dell’offerta per ciascun di loro.</p> 
 <p><a name="an_21:27">21:27</a> Or come i sette giorni eran presso che compiuti, i Giudei dell’Asia, vedutolo nel tempio, sollevarono tutta la moltitudine, e gli misero le mani addosso, gridando:</p> 
 <p><a name="an_21:28">21:28</a> Uomini Israeliti, venite al soccorso; questo è l’uomo che va predicando a tutti e da per tutto contro il popolo, contro la legge, e contro questo luogo; e oltre a ciò, ha menato anche de’ Greci nel tempio, e ha profanato questo santo luogo.</p> 
 <p><a name="an_21:29">21:29</a> Infatti, aveano veduto prima Trofimo d’Efeso in città con Paolo, e pensavano ch’egli l’avesse menato nel tempio.</p> 
 <p><a name="an_21:30">21:30</a> Tutta la città fu commossa, e si fece un concorso di popolo; e preso Paolo, lo trassero fuori del tempio; e subito le porte furon serrate.</p> 
 <p><a name="an_21:31">21:31</a> Or com’essi cercavano d’ucciderlo, arrivò su al tribuno della coorte la voce che tutta Gerusalemme era sossopra.</p> 
 <p><a name="an_21:32">21:32</a> Ed egli immediatamente prese con sé de’ soldati e de’ centurioni, e corse giù ai Giudei, i quali, veduto il tribuno e i soldati, cessarono di batter Paolo.</p> 
 <p><a name="an_21:33">21:33</a> Allora il tribuno, accostatosi, lo prese, e comandò che fosse legato con due catene; poi domandò chi egli fosse, e che cosa avesse fatto.</p> 
 <p><a name="an_21:34">21:34</a> E nella folla gli uni gridavano una cosa, e gli altri un’altra; onde, non potendo saper nulla di certo a cagion del tumulto, comandò ch’egli fosse menato nella fortezza.</p> 
 <p><a name="an_21:35">21:35</a> Quando Paolo arrivò alla gradinata dovette, per la violenza della folla, esser portato dai soldati,</p> 
 <p><a name="an_21:36">21:36</a> perché il popolo in gran folla lo seguiva, gridando: Toglilo di mezzo!</p> 
 <p><a name="an_21:37">21:37</a> Or come Paolo stava per esser introdotto nella fortezza, disse al tribuno: Mi è egli lecito dirti qualcosa? Quegli rispose: Sai tu il greco?</p> 
 <p><a name="an_21:38">21:38</a> Non sei tu dunque quell’Egiziano che tempo fa sollevò e menò nel deserto que’ quattromila briganti?</p> 
 <p><a name="an_21:39">21:39</a> Ma Paolo disse: Io sono un Giudeo, di Tarso, cittadino di quella non oscura città di Cilicia; e ti prego che tu mi permetta di parlare al popolo.</p> 
 <p><a name="an_21:40">21:40</a> E avendolo egli permesso, Paolo, stando in piè sulla gradinata, fece cenno con la mano al popolo. E fattosi gran silenzio, parlò loro in lingua ebraica dicendo:</p> 
 <p><a name="an_22:1">22:1</a> Fratelli e padri, ascoltate ciò che ora vi dico a mia difesa.</p> 
 <p><a name="an_22:2">22:2</a> E quand’ebbero udito ch’egli parlava loro in lingua ebraica, tanto più fecero silenzio. Poi disse:</p> 
 <p><a name="an_22:3">22:3</a> Io sono un Giudeo, nato a Tarso di Cilicia, ma allevato in questa città, ai piedi di Gamaliele, educato nella rigida osservanza della legge dei padri, e fui zelante per la causa di Dio, come voi tutti siete oggi;</p> 
 <p><a name="an_22:4">22:4</a> e perseguitai a morte questa Via, legando e mettendo in prigione uomini e donne,</p> 
 <p><a name="an_22:5">22:5</a> come me ne son testimoni il sommo sacerdote e tutto il concistoro degli anziani, dai quali avendo pure ricevuto lettere per i fratelli, mi recavo a Damasco per menare legati a Gerusalemme anche quelli ch’eran quivi, perché fossero puniti.</p> 
 <p><a name="an_22:6">22:6</a> Or avvenne che mentre ero in cammino e mi avvicinavo a Damasco, sul mezzogiorno, di subito dal cielo mi folgoreggiò d’intorno una gran luce.</p> 
 <p><a name="an_22:7">22:7</a> Caddi in terra, e udii una voce che mi disse: Saulo, Saulo, perché mi perseguiti?</p> 
 <p><a name="an_22:8">22:8</a> E io risposi: Chi sei, Signore? Ed egli mi disse: Io son Gesù il Nazareno, che tu perseguiti.</p> 
 <p><a name="an_22:9">22:9</a> Or coloro ch’eran meco, videro ben la luce ma non udirono la voce di colui che mi parlava.</p> 
 <p><a name="an_22:10">22:10</a> E io dissi: Signore, che debbo fare? E il Signore mi disse: Lèvati, va’ a Damasco, e quivi ti saranno dette tutte le cose che t’è ordinato di fare.</p> 
 <p><a name="an_22:11">22:11</a> E siccome io non ci vedevo più per il fulgore di quella luce, fui menato per mano da coloro che eran meco, e così venni a Damasco.</p> 
 <p><a name="an_22:12">22:12</a> Or un certo Anania, uomo pio secondo la legge, al quale tutti i Giudei che abitavan quivi rendevan buona testimonianza,</p> 
 <p><a name="an_22:13">22:13</a> venne a me; e standomi vicino, mi disse: Fratello Saulo, ricupera la vista. Ed io in quell’istante ricuperai la vista, e lo guardai.</p> 
 <p><a name="an_22:14">22:14</a> Ed egli disse: L’Iddio de’ nostri padri ti ha destinato a conoscer la sua volontà, e a vedere il Giusto, e a udire una voce dalla sua bocca.</p> 
 <p><a name="an_22:15">22:15</a> Poiché tu gli sarai presso tutti gli uomini un testimone delle cose che hai vedute e udite.</p> 
 <p><a name="an_22:16">22:16</a> Ed ora, che indugi? Lèvati, e sii battezzato, e lavato dei tuoi peccati, invocando il suo nome.</p> 
 <p><a name="an_22:17">22:17</a> Or avvenne, dopo ch’io fui tornato a Gerusalemme, che mentre pregavo nel tempio fui rapito in estasi,</p> 
 <p><a name="an_22:18">22:18</a> e vidi Gesù che mi diceva: Affrettati, ed esci prestamente da Gerusalemme, perché essi non riceveranno la tua testimonianza intorno a me.</p> 
 <p><a name="an_22:19">22:19</a> E io dissi: Signore, eglino stessi sanno che io incarceravo e battevo nelle sinagoghe quelli che credevano in te;</p> 
 <p><a name="an_22:20">22:20</a> e quando si spandeva il sangue di Stefano tuo testimone, anch’io ero presente e approvavo, e custodivo le vesti di coloro che l’uccidevano.</p> 
 <p><a name="an_22:21">22:21</a> Ed egli mi disse: Va’, perché io ti manderò lontano, ai Gentili.</p> 
 <p><a name="an_22:22">22:22</a> L’ascoltarono fino a questa parola; e poi alzarono la voce, dicendo: Togli via un tal uomo dal mondo; perché non è degno di vivere.</p> 
 <p><a name="an_22:23">22:23</a> Com’essi gridavano e gettavan via le loro vesti e lanciavano la polvere in aria,</p> 
 <p><a name="an_22:24">22:24</a> il tribuno comandò ch’egli fosse menato dentro la fortezza e inquisito mediante i flagelli, affin di sapere per qual cagione gridassero così contro a lui.</p> 
 <p><a name="an_22:25">22:25</a> E come l’ebbero disteso e legato con le cinghie, Paolo disse al centurione ch’era presente: V’è egli lecito flagellare un uomo che è cittadino romano, e non è stato condannato?</p> 
 <p><a name="an_22:26">22:26</a> E il centurione, udito questo, venne a riferirlo al tribuno, dicendo: Che stai per fare? perché quest’uomo è Romano.</p> 
 <p><a name="an_22:27">22:27</a> Il tribuno venne a Paolo, e gli chiese: Dimmi, sei tu Romano? Ed egli rispose: Sì.</p> 
 <p><a name="an_22:28">22:28</a> E il tribuno replicò: Io ho acquistato questa cittadinanza per gran somma di denaro. E Paolo disse: Io, invece, l’ho di nascita.</p> 
 <p><a name="an_22:29">22:29</a> Allora quelli che stavan per inquisirlo, si ritrassero subito da lui; e anche il tribuno ebbe paura, quand’ebbe saputo che egli era Romano; perché l’avea fatto legare.</p> 
 <p><a name="an_22:30">22:30</a> E il giorno seguente, volendo saper con certezza di che cosa egli fosse accusato dai Giudei, lo sciolse, e comandò ai capi sacerdoti e a tutto il Sinedrio di radunarsi; e menato giù Paolo, lo fe’ comparire dinanzi a loro.</p> 
 <p><a name="an_23:1">23:1</a> E Paolo, fissati gli occhi nel Sinedrio, disse: Fratelli, fino a questo giorno, mi son condotto dinanzi a Dio in tutta buona coscienza.</p> 
 <p><a name="an_23:2">23:2</a> E il sommo sacerdote Anania comandò a coloro ch’eran presso a lui di percuoterlo sulla bocca.</p> 
 <p><a name="an_23:3">23:3</a> Allora Paolo gli disse: Iddio percoterà te, parete scialbata; tu siedi per giudicarmi secondo la legge, e violando la legge comandi che io sia percosso?</p> 
 <p><a name="an_23:4">23:4</a> E coloro ch’eran quivi presenti, dissero: Ingiurii tu il sommo sacerdote di Dio?</p> 
 <p><a name="an_23:5">23:5</a> E Paolo disse: Fratelli, io non sapevo che fosse sommo sacerdote; perché sta scritto: "Non dirai male del principe del tuo popolo".</p> 
 <p><a name="an_23:6">23:6</a> Or Paolo, sapendo che una parte eran Sadducei e l’altra Farisei, esclamò nel Sinedrio: Fratelli, io son Fariseo, figliuol di Farisei; ed è a motivo della speranza e della risurrezione dei morti, che son chiamato in giudizio.</p> 
 <p><a name="an_23:7">23:7</a> E com’ebbe detto questo, nacque contesa tra i Farisei e i Sadducei, e l’assemblea fu divisa.</p> 
 <p><a name="an_23:8">23:8</a> Poiché i Sadducei dicono che non v’è risurrezione, né angelo, né spirito; mentre i Farisei affermano l’una e l’altra cosa.</p> 
 <p><a name="an_23:9">23:9</a> E si fece un gridar grande; e alcuni degli scribi del partito de’ Farisei, levatisi, cominciarono a disputare, dicendo: Noi non troviamo male alcuno in quest’uomo; e se gli avesse parlato uno spirito o un angelo?</p> 
 <p><a name="an_23:10">23:10</a> E facendosi forte la contesa, il tribuno, temendo che Paolo non fosse da loro fatto a pezzi, comandò ai soldati di scendere giù, e di portarlo via dal mezzo di loro, e di menarlo nella fortezza.</p> 
 <p><a name="an_23:11">23:11</a> E la notte seguente il Signore si presentò a Paolo, e gli disse: Sta’ di buon cuore; perché come hai reso testimonianza di me a Gerusalemme, così bisogna che tu la renda anche a Roma.</p> 
 <p><a name="an_23:12">23:12</a> E quando fu giorno, i Giudei s’adunarono, e con imprecazioni contro sé stessi fecer voto di non mangiare né bere finché non avessero ucciso Paolo.</p> 
 <p><a name="an_23:13">23:13</a> Or coloro che avean fatta questa congiura eran più di quaranta.</p> 
 <p><a name="an_23:14">23:14</a> E vennero ai capi sacerdoti e agli anziani, e dissero: Noi abbiam fatto voto con imprecazione contro noi stessi, di non mangiare cosa alcuna, finché non abbiam ucciso Paolo.</p> 
 <p><a name="an_23:15">23:15</a> Or dunque voi col Sinedrio presentatevi al tribuno per chiedergli di menarlo giù da voi, come se voleste conoscer più esattamente il fatto suo; e noi, innanzi ch’ei giunga, siam pronti ad ucciderlo.</p> 
 <p><a name="an_23:16">23:16</a> Ma il figliuolo della sorella di Paolo, udite queste insidie, venne; ed entrato nella fortezza, riferì la cosa a Paolo.</p> 
 <p><a name="an_23:17">23:17</a> E Paolo, chiamato a sé uno dei centurioni, disse: Mena questo giovane al tribuno, perché ha qualcosa da riferirgli.</p> 
 <p><a name="an_23:18">23:18</a> Egli dunque, presolo, lo menò al tribuno, e disse: Paolo, il prigione, mi ha chiamato e m’ha pregato che ti meni questo giovane, il quale ha qualcosa da dirti.</p> 
 <p><a name="an_23:19">23:19</a> E il tribuno, presolo per la mano e ritiratosi in disparte gli domando: Che cos’hai da riferirmi?</p> 
 <p><a name="an_23:20">23:20</a> Ed egli rispose: I Giudei si son messi d’accordo per pregarti che domani tu meni giù Paolo nel Sinedrio, come se volessero informarsi più appieno del fatto suo;</p> 
 <p><a name="an_23:21">23:21</a> ma tu non dar loro retta, perché più di quaranta uomini di loro gli tendono insidie e con imprecazioni contro sé stessi han fatto voto di non mangiare né bere, finché non l’abbiano ucciso; ed ora son pronti, aspettando la tua promessa.</p> 
 <p><a name="an_23:22">23:22</a> Il tribuno dunque licenziò il giovane, ordinandogli di non palesare ad alcuno che gli avesse fatto saper queste cose.</p> 
 <p><a name="an_23:23">23:23</a> E chiamati due de’ centurioni, disse loro: Tenete pronti fino dalla terza ora della notte duecento soldati, settanta cavalieri e duecento lancieri, per andar fino a Cesarea;</p> 
 <p><a name="an_23:24">23:24</a> e abbiate pronte delle cavalcature per farvi montar su Paolo e condurlo sano e salvo al governatore Felice.</p> 
 <p><a name="an_23:25">23:25</a> E scrisse una lettera del seguente tenore:</p> 
 <p><a name="an_23:26">23:26</a> Claudio Lisia, all’eccellentissimo governatore Felice, salute.</p> 
 <p><a name="an_23:27">23:27</a> Quest’uomo era stato preso dai Giudei, ed era sul punto d’esser da loro ucciso, quand’io son sopraggiunto coi soldati e l’ho sottratto dalle loro mani, avendo inteso che era Romano.</p> 
 <p><a name="an_23:28">23:28</a> E volendo sapere di che l’accusavano, l’ho menato nel loro Sinedrio.</p> 
 <p><a name="an_23:29">23:29</a> E ho trovato che era accusato intorno a questioni della loro legge, ma che non era incolpato di nulla che fosse degno di morte o di prigione.</p> 
 <p><a name="an_23:30">23:30</a> Essendomi però stato riferito che si tenderebbe un agguato contro quest’uomo, l’ho subito mandato a te, ordinando anche ai suoi accusatori di dir davanti a te quello che hanno contro di lui.</p> 
 <p><a name="an_23:31">23:31</a> I soldati dunque, secondo ch’era loro stato ordinato, presero Paolo e lo condussero di notte ad Antipatrìda.</p> 
 <p><a name="an_23:32">23:32</a> E il giorno seguente, lasciati partire i cavalieri con lui, tornarono alla fortezza.</p> 
 <p><a name="an_23:33">23:33</a> E quelli, giunti a Cesarea e consegnata la lettera al governatore, gli presentarono anche Paolo.</p> 
 <p><a name="an_23:34">23:34</a> Ed egli avendo letta la lettera e domandato a Paolo di qual provincia fosse, e inteso che era di Cilicia, gli disse:</p> 
 <p><a name="an_23:35">23:35</a> Io ti udirò meglio quando saranno arrivati anche i tuoi accusatori. E comandò che fosse custodito nel palazzo d’Erode.</p> 
 <p><a name="an_24:1">24:1</a> Cinque giorni dopo, il sommo sacerdote Anania discese con alcuni anziani e con un certo Tertullo, oratore; e si presentarono al governatore per accusar Paolo.</p> 
 <p><a name="an_24:2">24:2</a> Questi essendo stato chiamato, Tertullo comincio ad accusarlo, dicendo:</p> 
 <p><a name="an_24:3">24:3</a> Siccome in grazia tua godiamo molta pace, e per la tua previdenza sono state fatte delle riforme a pro di questa nazione, noi in tutto e per tutto lo riconosciamo, o eccellentissimo Felice, con ogni gratitudine.</p> 
 <p><a name="an_24:4">24:4</a> Ora, per non trattenerti troppo a lungo, ti prego che, secondo la tua condiscendenza, tu ascolti quel che abbiamo a dirti in breve.</p> 
 <p><a name="an_24:5">24:5</a> Abbiam dunque trovato che quest’uomo è una peste, che eccita sedizioni fra tutti i Giudei del mondo, ed è capo della setta de’ Nazarei.</p> 
 <p><a name="an_24:6">24:6</a> Egli ha perfino tentato di profanare il tempio; onde noi l’abbiamo preso; e noi lo volevamo giudicare secondo la nostra legge:</p> 
 <p><a name="an_24:7">24:7</a> ma il tribuno Lisia, sopraggiunto, ce l’ha strappato con violenza dalle mani,</p> 
 <p><a name="an_24:8">24:8</a> ordinando che i suoi accusatori si presentassero dinanzi a te; e da lui, esaminandolo, potrai tu stesso aver piena conoscenza di tutte le cose, delle quali noi l’accusiamo.</p> 
 <p><a name="an_24:9">24:9</a> I Giudei si unirono anch’essi nelle accuse, affermando che le cose stavan così.</p> 
 <p><a name="an_24:10">24:10</a> E Paolo, dopo che il governatore gli ebbe fatto cenno che parlasse, rispose: Sapendo che già da molti anni tu sei giudice di questa nazione, parlo con più coraggio a mia difesa.</p> 
 <p><a name="an_24:11">24:11</a> Poiché tu puoi accertarti che non son più di dodici giorni ch’io salii a Gerusalemme per adorare;</p> 
 <p><a name="an_24:12">24:12</a> ed essi non mi hanno trovato nel tempio, né nelle sinagoghe, né in città a discutere con alcuno, né a far adunata di popolo;</p> 
 <p><a name="an_24:13">24:13</a> e non posson provarti le cose delle quali ora m’accusano.</p> 
 <p><a name="an_24:14">24:14</a> Ma questo ti confesso, che secondo la Via ch’essi chiamano setta, io adoro l’Iddio de’ padri, credendo tutte le cose che sono scritte nella legge e nei profeti;</p> 
 <p><a name="an_24:15">24:15</a> avendo in Dio la speranza che nutrono anche costoro che ci sarà una risurrezione de’ giusti e degli ingiusti.</p> 
 <p><a name="an_24:16">24:16</a> Per questo anch’io m’esercito ad aver del continuo una coscienza pura dinanzi a Dio e dinanzi agli uomini.</p> 
 <p><a name="an_24:17">24:17</a> Or dopo molti anni, io son venuto a portar elemosine alla mia nazione e a presentar offerte.</p> 
 <p><a name="an_24:18">24:18</a> Mentre io stavo facendo questo, mi hanno trovato purificato nel tempio, senza assembramento e senza tumulto;</p> 
 <p><a name="an_24:19">24:19</a> ed erano alcuni Giudei dell’Asia; questi avrebbero dovuto comparire dinanzi a te ed accusarmi, se avevano cosa alcuna contro a me.</p> 
 <p><a name="an_24:20">24:20</a> D’altronde dicano costoro qual misfatto hanno trovato in me, quando mi presentai dinanzi al Sinedrio;</p> 
 <p><a name="an_24:21">24:21</a> se pur non si tratti di quest’unica parola che gridai, quando comparvi dinanzi a loro: E’ a motivo della risurrezione de’ morti, che io son oggi giudicato da voi.</p> 
 <p><a name="an_24:22">24:22</a> Or Felice, che ben conosceva quel che concerneva questa Via, li rimandò a un’altra volta, dicendo: Quando sarà sceso il tribuno Lisia, esaminerò il fatto vostro.</p> 
 <p><a name="an_24:23">24:23</a> E ordinò al centurione che Paolo fosse custodito, ma lasciandogli una qualche libertà, e non vietando ad alcuno de’ suoi di rendergli de’ servigi.</p> 
 <p><a name="an_24:24">24:24</a> Or alcuni giorni dopo, Felice, venuto con Drusilla sua moglie, che era giudea, mandò a chiamar Paolo, e l’ascoltò circa la fede in Cristo Gesù.</p> 
 <p><a name="an_24:25">24:25</a> Ma ragionando Paolo di giustizia, di temperanza e del giudizio a venire, Felice, tutto spaventato, replicò: Per ora, vattene; e quando ne troverò l’opportunità, ti manderò a chiamare.</p> 
 <p><a name="an_24:26">24:26</a> Egli sperava, in pari tempo, che da Paolo gli sarebbe dato del denaro; per questo lo mandava spesso a chiamare e discorreva con lui.</p> 
 <p><a name="an_24:27">24:27</a> Or in capo a due anni, Felice ebbe per successore Porcio Festo; e Felice, volendo far cosa grata ai Giudei, lasciò Paolo in prigione.</p> 
 <p><a name="an_25:1">25:1</a> Festo dunque, essendo giunto nella sua provincia, tre giorni dopo salì da Cesarea a Gerusalemme.</p> 
 <p><a name="an_25:2">25:2</a> E i capi sacerdoti e i principali de’ Giudei gli presentarono le loro accuse contro a Paolo;</p> 
 <p><a name="an_25:3">25:3</a> e lo pregavano, chiedendo per favore contro a lui, che lo facesse venire a Gerusalemme. Essi intanto avrebbero posto insidie per ucciderlo per via.</p> 
 <p><a name="an_25:4">25:4</a> Festo allora rispose che Paolo era custodito a Cesarea, e che egli stesso dovea partir presto.</p> 
 <p><a name="an_25:5">25:5</a> Quelli dunque di voi, diss’egli, che possono, scendano meco; e se v’è in quest’uomo qualche colpa, lo accusino.</p> 
 <p><a name="an_25:6">25:6</a> Rimasto presso di loro non più di otto o dieci giorni, discese in Cesarea; e il giorno seguente, postosi a sedere in tribunale, comandò che Paolo gli fosse menato dinanzi.</p> 
 <p><a name="an_25:7">25:7</a> E com’egli fu giunto, i Giudei che eran discesi da Gerusalemme, gli furono attorno, portando contro lui molte e gravi accuse, che non potevano provare; mentre Paolo diceva a sua difesa:</p> 
 <p><a name="an_25:8">25:8</a> Io non ho peccato né contro la legge de’ Giudei, né contro il tempio, né contro Cesare.</p> 
 <p><a name="an_25:9">25:9</a> Ma Festo, volendo far cosa grata ai Giudei, disse a Paolo: Vuoi tu salire a Gerusalemme ed esser quivi giudicato davanti a me intorno a queste cose?</p> 
 <p><a name="an_25:10">25:10</a> Ma Paolo rispose: Io sto qui dinanzi al tribunale di Cesare, ove debbo esser giudicato; io non ho fatto torto alcuno ai Giudei, come anche tu sai molto bene.</p> 
 <p><a name="an_25:11">25:11</a> Se dunque sono colpevole e ho commesso cosa degna di morte, non ricuso di morire; ma se nelle cose delle quali costoro mi accusano non c’è nulla di vero, nessuno mi può consegnare per favore nelle loro mani. Io mi appello a Cesare.</p> 
 <p><a name="an_25:12">25:12</a> Allora Festo, dopo aver conferito col consiglio, rispose: Tu ti sei appellato a Cesare; a Cesare andrai.</p> 
 <p><a name="an_25:13">25:13</a> E dopo alquanti giorni il re Agrippa e Berenice arrivarono a Cesarea, per salutar Festo.</p> 
 <p><a name="an_25:14">25:14</a> E trattenendosi essi quivi per molti giorni, Festo raccontò al re il caso di Paolo, dicendo: V’è qui un uomo che è stato lasciato prigione da Felice, contro il quale,</p> 
 <p><a name="an_25:15">25:15</a> quando fui a Gerusalemme, i capi sacerdoti e gli anziani de’ Giudei mi sporsero querela, chiedendomi di condannarlo.</p> 
 <p><a name="an_25:16">25:16</a> Risposi loro che non è usanza de’ Romani di consegnare alcuno, prima che l’accusato abbia avuto gli accusatori a faccia, e gli sia stato dato modo di difendersi dall’accusa.</p> 
 <p><a name="an_25:17">25:17</a> Essendo eglino dunque venuti qua, io, senza indugio, il giorno seguente, sedetti in tribunale, e comandai che quell’uomo mi fosse menato dinanzi.</p> 
 <p><a name="an_25:18">25:18</a> I suoi accusatori però, presentatisi, non gli imputavano alcuna delle male azioni che io supponevo;</p> 
 <p><a name="an_25:19">25:19</a> ma aveano contro lui certe questioni intorno alla propria religione e intorno a un certo Gesù morto, che Paolo affermava esser vivente.</p> 
 <p><a name="an_25:20">25:20</a> Ed io, stando in dubbio sul come procedere in queste cose, gli dissi se voleva andare a Gerusalemme, e quivi esser giudicato intorno a queste cose.</p> 
 <p><a name="an_25:21">25:21</a> Ma avendo Paolo interposto appello per esser riserbato al giudizio dell’imperatore, io comandai che fosse custodito, finché lo mandassi a Cesare.</p> 
 <p><a name="an_25:22">25:22</a> E Agrippa disse a Festo: Anch’io vorrei udir cotesto uomo. Ed egli rispose: Domani l’udrai.</p> 
 <p><a name="an_25:23">25:23</a> Il giorno seguente dunque, essendo venuti Agrippa e Berenice con molta pompa, ed entrati nella sala d’udienza coi tribuni e coi principali della città, Paolo, per ordine di Festo, fu menato quivi.</p> 
 <p><a name="an_25:24">25:24</a> E Festo disse: Re Agrippa, e voi tutti che siete qui presenti con noi, voi vedete quest’uomo, a proposito del quale tutta la moltitudine de’ Giudei s’è rivolta a me, e in Gerusalemme e qui, gridando che non deve viver più oltre.</p> 
 <p><a name="an_25:25">25:25</a> Io però non ho trovato che avesse fatto cosa alcuna degna di morte, ed essendosi egli stesso appellato all’imperatore, ho deliberato di mandarglielo.</p> 
 <p><a name="an_25:26">25:26</a> E siccome non ho nulla di certo da scriverne al mio signore, l’ho menato qui davanti a voi, e principalmente davanti a te, o re Agrippa, affinché, dopo esame, io abbia qualcosa da scrivere.</p> 
 <p><a name="an_25:27">25:27</a> Perché non mi par cosa ragionevole mandare un prigioniero, senza notificar le accuse che gli son mosse contro.</p> 
 <p><a name="an_26:1">26:1</a> E Agrippa disse a Paolo: T’è permesso parlare a tua difesa. Allora Paolo, distesa la mano, disse a sua difesa:</p> 
 <p><a name="an_26:2">26:2</a> Re Agrippa, io mi reputo felice di dovermi oggi scolpare dinanzi a te di tutte le cose delle quali sono accusato dai Giudei,</p> 
 <p><a name="an_26:3">26:3</a> principalmente perché tu hai conoscenza di tutti i riti e di tutte le questioni che son fra i Giudei; perciò ti prego di ascoltarmi pazientemente.</p> 
 <p><a name="an_26:4">26:4</a> Quale sia stato il mio modo di vivere dalla mia giovinezza, fin dal principio trascorsa in mezzo alla mia nazione e in Gerusalemme, tutti i Giudei lo sanno,</p> 
 <p><a name="an_26:5">26:5</a> poiché mi hanno conosciuto fin d’allora, e sanno, se pur vogliono renderne testimonianza, che, secondo la più rigida setta della nostra religione, son vissuto Fariseo.</p> 
 <p><a name="an_26:6">26:6</a> E ora son chiamato in giudizio per la speranza della promessa fatta da Dio ai nostri padri;</p> 
 <p><a name="an_26:7">26:7</a> della qual promessa le nostre dodici tribù, che servono con fervore a Dio notte e giorno, sperano di vedere il compimento. E per questa speranza, o re, io sono accusato dai Giudei!</p> 
 <p><a name="an_26:8">26:8</a> Perché mai si giudica da voi cosa incredibile che Dio risusciti i morti?</p> 
 <p><a name="an_26:9">26:9</a> Quant’è a me, avevo sì pensato anch’io di dover fare molte cose contro il nome di Gesù il Nazareno.</p> 
 <p><a name="an_26:10">26:10</a> E questo difatti feci a Gerusalemme; e avutane facoltà dai capi sacerdoti serrai nelle prigioni molti de’ santi; e quando erano messi a morte, io detti il mio voto.</p> 
 <p><a name="an_26:11">26:11</a> E spesse volte, per tutte le sinagoghe, li costrinsi con pene a bestemmiare; e infuriato oltremodo contro di loro, li perseguitai fino nelle città straniere.</p> 
 <p><a name="an_26:12">26:12</a> Il che facendo, come andavo a Damasco con potere e commissione de’ capi sacerdoti,</p> 
 <p><a name="an_26:13">26:13</a> io vidi, o re, per cammino a mezzo giorno, una luce dal cielo, più risplendente del sole, la quale lampeggiò intorno a me ed a coloro che viaggiavan meco.</p> 
 <p><a name="an_26:14">26:14</a> Ed essendo noi tutti caduti in terra, udii una voce che mi disse in lingua ebraica: Saulo, Saulo, perché mi perseguiti? Ei t’è duro ricalcitrar contro gli stimoli.</p> 
 <p><a name="an_26:15">26:15</a> E io dissi: Chi sei tu, Signore? E il Signore rispose: Io son Gesù, che tu perseguiti.</p> 
 <p><a name="an_26:16">26:16</a> Ma lèvati, e sta’ in piè; perché per questo ti sono apparito: per stabilirti ministro e testimone delle cose che tu hai vedute, e di quelle per le quali ti apparirò ancora,</p> 
 <p><a name="an_26:17">26:17</a> liberandoti da questo popolo e dai Gentili, ai quali io ti mando</p> 
 <p><a name="an_26:18">26:18</a> per aprir loro gli occhi, onde si convertano dalle tenebre alla luce e dalla podestà di Satana a Dio, e ricevano, per la fede in me, la remissione dei peccati e la loro parte d’eredità fra i santificati.</p> 
 <p><a name="an_26:19">26:19</a> Perciò, o re Agrippa, io non sono stato disubbidiente alla celeste visione;</p> 
 <p><a name="an_26:20">26:20</a> ma, prima a que’ di Damasco, poi a Gerusalemme e per tutto il paese della Giudea e ai Gentili, ho annunziato che si ravveggano e si convertano a Dio, facendo opere degne del ravvedimento.</p> 
 <p><a name="an_26:21">26:21</a> Per questo i Giudei, avendomi preso nel tempio, tentavano d’uccidermi.</p> 
 <p><a name="an_26:22">26:22</a> Ma per l’aiuto che vien da Dio, son durato fino a questo giorno, rendendo testimonianza a piccoli e a grandi, non dicendo nulla all’infuori di quello che i profeti e Mosè hanno detto dover avvenire, cioè:</p> 
 <p><a name="an_26:23">26:23</a> che il Cristo soffrirebbe, e che egli, il primo a risuscitar dai morti, annunzierebbe la luce al popolo ed ai Gentili.</p> 
 <p><a name="an_26:24">26:24</a> Or mentre ei diceva queste cose a sua difesa, Festo disse ad alta voce: Paolo, tu vaneggi; la molta dottrina ti mette fuor di senno.</p> 
 <p><a name="an_26:25">26:25</a> Ma Paolo disse: Io non vaneggio, eccellentissimo Festo; ma pronunzio parole di verità, e di buon senno.</p> 
 <p><a name="an_26:26">26:26</a> Poiché il re, al quale io parlo con franchezza, conosce queste cose; perché son persuaso che nessuna di esse gli è occulta; poiché questo non è stato fatto in un cantuccio.</p> 
 <p><a name="an_26:27">26:27</a> O re Agrippa, credi tu ai profeti? Io so che tu ci credi.</p> 
 <p><a name="an_26:28">26:28</a> E Agrippa disse a Paolo: Per poco non mi persuadi a diventar cristiano.</p> 
 <p><a name="an_26:29">26:29</a> E Paolo: Piacesse a Dio che per poco o per molto, non solamente tu, ma anche tutti quelli che oggi m’ascoltano, diventaste tali, quale sono io, all’infuori di questi legami.</p> 
 <p><a name="an_26:30">26:30</a> Allora il re si alzò, e con lui il governatore, Berenice, e quanti sedevano con loro;</p> 
 <p><a name="an_26:31">26:31</a> e ritiratisi in disparte, parlavano gli uni agli altri, dicendo: Quest’uomo non fa nulla che meriti morte o prigione.</p> 
 <p><a name="an_26:32">26:32</a> E Agrippa disse a Festo: Quest’uomo poteva esser liberato, se non si fosse appellato a Cesare.</p> 
 <p><a name="an_27:1">27:1</a> Or quando fu determinato che faremmo vela per l’Italia, Paolo e certi altri prigionieri furon consegnati a un centurione, per nome Giulio, della coorte Augusta.</p> 
 <p><a name="an_27:2">27:2</a> E montati sopra una nave adramittina, che dovea toccare i porti della costa d’Asia, salpammo, avendo con noi Aristarco, Macedone di Tessalonica.</p> 
 <p><a name="an_27:3">27:3</a> Il giorno seguente arrivammo a Sidone; e Giulio, usando umanità verso Paolo, gli permise d’andare dai suoi amici per ricevere le loro cure.</p> 
 <p><a name="an_27:4">27:4</a> Poi, essendo partiti di là, navigammo sotto Cipro, perché i venti eran contrari.</p> 
 <p><a name="an_27:5">27:5</a> E passato il mar di Cilicia e di Panfilia, arrivammo a Mira di Licia.</p> 
 <p><a name="an_27:6">27:6</a> E il centurione, trovata quivi una nave alessandrina che facea vela per l’Italia, ci fe’ montare su quella.</p> 
 <p><a name="an_27:7">27:7</a> E navigando per molti giorni lentamente, e pervenuti a fatica, per l’impedimento del vento, di faccia a Gnido, veleggiammo sotto Creta, di rincontro a Salmone;</p> 
 <p><a name="an_27:8">27:8</a> e costeggiandola con difficoltà, venimmo a un certo luogo, detto Beiporti, vicino al quale era la città di Lasea.</p> 
 <p><a name="an_27:9">27:9</a> Or essendo trascorso molto tempo, ed essendo la navigazione ormai pericolosa, poiché anche il Digiuno era già passato, Paolo li ammonì dicendo loro:</p> 
 <p><a name="an_27:10">27:10</a> Uomini, io veggo che la navigazione si farà con pericolo e grave danno, non solo del carico e della nave, ma anche delle nostre persone.</p> 
 <p><a name="an_27:11">27:11</a> Ma il centurione prestava più fede al pilota e al padron della nave che alle cose dette da Paolo.</p> 
 <p><a name="an_27:12">27:12</a> E siccome quel porto non era adatto a svernare, i più furono di parere di partir di là per cercare d’arrivare a Fenice, porto di Creta che guarda a Libeccio e a Maestro, e di passarvi l’inverno.</p> 
 <p><a name="an_27:13">27:13</a> Essendosi intanto levato un leggero scirocco, e credendo essi d’esser venuti a capo del loro proposito, levate le àncore, si misero a costeggiare l’isola di Creta più da presso.</p> 
 <p><a name="an_27:14">27:14</a> Ma poco dopo, si scatenò giù dall’isola un vento turbinoso, che si chiama Euraquilone;</p> 
 <p><a name="an_27:15">27:15</a> ed essendo la nave portata via e non potendo reggere al vento, la lasciammo andare, ed eravamo portati alla deriva.</p> 
 <p><a name="an_27:16">27:16</a> E passati rapidamente sotto un’isoletta chiamata Clauda, a stento potemmo avere in nostro potere la scialuppa.</p> 
 <p><a name="an_27:17">27:17</a> E quando l’ebbero tirata su, ricorsero a ripari, cingendo la nave di sotto; e temendo di esser gettati sulla Sirti, calarono le vele, ed eran così portati via.</p> 
 <p><a name="an_27:18">27:18</a> E siccome eravamo fieramente sbattuti dalla tempesta, il giorno dopo cominciarono a far getto del carico.</p> 
 <p><a name="an_27:19">27:19</a> E il terzo giorno, con le loro proprie mani, buttarono in mare gli arredi della nave.</p> 
 <p><a name="an_27:20">27:20</a> E non apparendo né sole né stelle già da molti giorni, ed essendoci sopra non piccola tempesta, era ormai tolta ogni speranza di scampare.</p> 
 <p><a name="an_27:21">27:21</a> Or dopo che furono stati lungamente senza prender cibo, Paolo si levò in mezzo a loro, e disse: Uomini, bisognava darmi ascolto, non partire da Creta, e risparmiar così questo pericolo e questa perdita.</p> 
 <p><a name="an_27:22">27:22</a> Ora però vi esorto a star di buon cuore, perché non vi sarà perdita della vita d’alcun di voi ma solo della nave.</p> 
 <p><a name="an_27:23">27:23</a> Poiché un angelo dell’Iddio, al quale appartengo e ch’io servo, m’è apparso questa notte,</p> 
 <p><a name="an_27:24">27:24</a> dicendo: Paolo, non temere; bisogna che tu comparisca dinanzi a Cesare ed ecco, Iddio ti ha donato tutti coloro che navigano teco.</p> 
 <p><a name="an_27:25">27:25</a> Perciò, o uomini, state di buon cuore, perché ho fede in Dio che avverrà come mi è stato detto.</p> 
 <p><a name="an_27:26">27:26</a> Ma dobbiamo esser gettati sopra un’isola.</p> 
 <p><a name="an_27:27">27:27</a> E la quattordicesima notte da che eravamo portati qua e là per l’Adriatico, verso la mezzanotte i marinari sospettavano d’esser vicini a terra;</p> 
 <p><a name="an_27:28">27:28</a> e calato lo scandaglio trovarono venti braccia; poi, passati un po’ più oltre e scandagliato di nuovo, trovarono quindici braccia.</p> 
 <p><a name="an_27:29">27:29</a> Temendo allora di percuotere in luoghi scogliosi, gettarono da poppa quattro àncore, aspettando ansiosamente che facesse giorno.</p> 
 <p><a name="an_27:30">27:30</a> Or cercando i marinari di fuggir dalla nave, e avendo calato la scialuppa in mare col pretesto di voler calare le àncore dalla prua,</p> 
 <p><a name="an_27:31">27:31</a> Paolo disse al centurione ed ai soldati: Se costoro non restano nella nave, voi non potete scampare.</p> 
 <p><a name="an_27:32">27:32</a> Allora i soldati tagliaron le funi della scialuppa, e la lasciaron cadere.</p> 
 <p><a name="an_27:33">27:33</a> E mentre si aspettava che facesse giorno, Paolo esortava tutti a prender cibo, dicendo: Oggi son quattordici giorni che state aspettando, sempre digiuni, senza prender nulla.</p> 
 <p><a name="an_27:34">27:34</a> Perciò, io v’esorto a prender cibo, perché questo contribuirà alla vostra salvezza; poiché non perirà neppure un capello del capo d’alcun di voi.</p> 
 <p><a name="an_27:35">27:35</a> Detto questo, preso del pane, rese grazie a Dio, in presenza di tutti; poi, rottolo, cominciò a mangiare.</p> 
 <p><a name="an_27:36">27:36</a> E tutti, fatto animo, presero anch’essi del cibo.</p> 
 <p><a name="an_27:37">27:37</a> Or eravamo sulla nave, fra tutti, dugentosettantasei persone.</p> 
 <p><a name="an_27:38">27:38</a> E saziati che furono, alleggerirono la nave, gettando il frumento in mare.</p> 
 <p><a name="an_27:39">27:39</a> Quando fu giorno, non riconoscevano il paese; ma scorsero una certa baia che aveva una spiaggia, e deliberarono, se fosse loro possibile, di spingervi la nave.</p> 
 <p><a name="an_27:40">27:40</a> E staccate le àncore, le lasciarono andare in mare; sciolsero al tempo stesso i legami dei timoni, e alzato l’artimone al vento, traevano al lido.</p> 
 <p><a name="an_27:41">27:41</a> Ma essendo incorsi in un luogo che avea il mare d’ambo i lati, vi fecero arrenar la nave; e mentre la prua, incagliata, rimaneva immobile, la poppa si sfasciava per la violenza delle onde.</p> 
 <p><a name="an_27:42">27:42</a> Or il parere de’ soldati era d’uccidere i prigionieri, perché nessuno fuggisse a nuoto.</p> 
 <p><a name="an_27:43">27:43</a> Ma il centurione, volendo salvar Paolo, li distolse da quel proposito, e comandò che quelli che sapevan nuotare si gettassero in mare per andarsene i primi a terra,</p> 
 <p><a name="an_27:44">27:44</a> e gli altri vi arrivassero, chi sopra tavole, e chi sopra altri pezzi della nave. E così avvenne che tutti giunsero salvi a terra.</p> 
 <p><a name="an_28:1">28:1</a> E dopo che fummo scampati, riconoscemmo che l’isola si chiamava Malta.</p> 
 <p><a name="an_28:2">28:2</a> E i barbari usarono verso noi umanità non comune; poiché, acceso un gran fuoco, ci accolsero tutti, a motivo della pioggia che cadeva, e del freddo.</p> 
 <p><a name="an_28:3">28:3</a> Or Paolo, avendo raccolto una quantità di legna secche e avendole poste sul fuoco, una vipera, sentito il caldo, uscì fuori, e gli si attaccò alla mano.</p> 
 <p><a name="an_28:4">28:4</a> E quando i barbari videro la bestia che gli pendeva dalla mano, dissero fra loro: Certo, quest’uomo e un’omicida, perché essendo scampato dal mare, pur la Giustizia divina non lo lascia vivere.</p> 
 <p><a name="an_28:5">28:5</a> Ma Paolo, scossa la bestia nel fuoco, non ne risentì male alcuno.</p> 
 <p><a name="an_28:6">28:6</a> Or essi si aspettavano ch’egli enfierebbe o cadrebbe di subito morto; ma dopo aver lungamente aspettato, veduto che non gliene avveniva alcun male, mutarono parere, e cominciarono a dire ch’egli era un dio.</p> 
 <p><a name="an_28:7">28:7</a> Or ne’ dintorni di quel luogo v’erano dei poderi dell’uomo principale dell’isola, chiamato Publio, il quale ci accolse, e ci albergò tre giorni amichevolmente.</p> 
 <p><a name="an_28:8">28:8</a> E accadde che il padre di Publio giacea malato di febbre e di dissenteria. Paolo andò a trovarlo; e dopo aver pregato, gl’impose le mani e lo guarì.</p> 
 <p><a name="an_28:9">28:9</a> Avvenuto questo, anche gli altri che aveano delle infermità nell’isola, vennero, e furon guariti;</p> 
 <p><a name="an_28:10">28:10</a> ed essi ci fecero grandi onori; e quando salpammo, ci portarono a bordo le cose necessarie.</p> 
 <p><a name="an_28:11">28:11</a> Tre mesi dopo, partimmo sopra una nave alessandrina che avea per insegna Castore e Polluce, e che avea svernato nell’isola.</p> 
 <p><a name="an_28:12">28:12</a> E arrivati a Siracusa, vi restammo tre giorni.</p> 
 <p><a name="an_28:13">28:13</a> E di là, costeggiando, arrivammo a Reggio. E dopo un giorno, levatosi un vento di scirocco, in due giorni arrivammo a Pozzuoli.</p> 
 <p><a name="an_28:14">28:14</a> E avendo quivi trovato de’ fratelli, fummo pregati di rimanere presso di loro sette giorni. E così venimmo a Roma.</p> 
 <p><a name="an_28:15">28:15</a> Or i fratelli, avute nostre notizie, di là ci vennero incontro sino al Foro Appio e alle Tre Taverne; e Paolo, quando li ebbe veduti, rese grazie a Dio e prese animo.</p> 
 <p><a name="an_28:16">28:16</a> E giunti che fummo a Roma, a Paolo fu concesso d’abitar da sé col soldato che lo custodiva.</p> 
 <p><a name="an_28:17">28:17</a> E tre giorni dopo, Paolo convocò i principali fra i Giudei; e quando furon raunati, disse loro: Fratelli, senza aver fatto nulla contro il popolo né contro i riti de’ padri, io fui arrestato in Gerusalemme e di là dato in man de’ Romani.</p> 
 <p><a name="an_28:18">28:18</a> I quali, avendomi esaminato, volevano rilasciarmi perché non era in me colpa degna di morte.</p> 
 <p><a name="an_28:19">28:19</a> Ma opponendovisi i Giudei, fui costretto ad appellarmi a Cesare, senza però aver in animo di portare alcuna accusa contro la mia nazione.</p> 
 <p><a name="an_28:20">28:20</a> Per questa ragione dunque vi ho chiamati per vedervi e per parlarvi; perché egli è a causa della speranza d’Israele ch’io sono stretto da questa catena.</p> 
 <p><a name="an_28:21">28:21</a> Ma essi gli dissero: Noi non abbiamo ricevuto lettere dalla Giudea intorno a te, né è venuto qui alcuno de’ fratelli a riferire o a dir male di te.</p> 
 <p><a name="an_28:22">28:22</a> Ben vorremmo però sentir da te quel che tu pensi; perché, quant’è a cotesta setta, ci è noto che da per tutto essa incontra opposizione.</p> 
 <p><a name="an_28:23">28:23</a> E avendogli fissato un giorno, vennero a lui nel suo alloggio in gran numero; ed egli da mane a sera esponeva loro le cose, testimoniando del regno di Dio e persuadendoli di quel che concerne Gesù, con la legge di Mosè e coi profeti.</p> 
 <p><a name="an_28:24">28:24</a> E alcuni restaron persuasi delle cose dette; altri invece non credettero.</p> 
 <p><a name="an_28:25">28:25</a> E non essendo d’accordo fra loro, si ritirarono, dopo che Paolo ebbe detta quest’unica parola: Ben parlò lo Spirito Santo ai vostri padri per mezzo del profeta Isaia dicendo:</p> 
 <p><a name="an_28:26">28:26</a> Va’ a questo popolo e di’: Voi udrete coi vostri orecchi e non intenderete; guarderete coi vostri occhi, e non vedrete;</p> 
 <p><a name="an_28:27">28:27</a> perché il cuore di questo popolo s’è fatto insensibile, son divenuti duri di orecchi, e hanno chiuso gli occhi, che talora non veggano con gli occhi, e non odano con gli orecchi, e non intendano col cuore, e non si convertano, ed io non li guarisca.</p> 
 <p><a name="an_28:28">28:28</a> Sappiate dunque che questa salvazione di Dio è mandata ai Gentili; ed essi presteranno ascolto.</p> 
 <p><a name="an_28:29">28:29</a> Quand’ebbe detto questo, i Giudei se ne andarono discutendo vivamente fra loro.</p> 
 <p><a name="an_28:30">28:30</a> E Paolo dimorò due anni interi in una casa da lui presa a fitto, e riceveva tutti coloro che venivano a trovarlo,</p> 
 <p><a name="an_28:31">28:31</a> predicando il regno di Dio, e insegnando le cose relative al Signor Gesù Cristo con tutta franchezza e senza che alcuno glielo impedisse.</p> 
 <p></p><hr>
 <center>
 <a href="rom.htm">Next: Romans</a></center>
 </body>