<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="oba.htm">Previous</a> 
 <a href="mic.htm">Next</a> 
 </center>
 <hr>
  <h3 align="center">Italian Bible: Jonah</h3> 
 <p><a name="an_1:1">1:1</a> La parola dell’Eterno fu rivolta Giona, figliuolo di Amittai, in questi termini:</p> 
 <p><a name="an_1:2">1:2</a> "Lèvati, va’ a Ninive, la gran città, e predica contro di lei; perché la loro malvagità è salita nel mio cospetto".</p> 
 <p><a name="an_1:3">1:3</a> Ma Giona si levò per fuggirsene a Tarsis, lungi dal cospetto dell’Eterno; e scese a Giaffa, dove trovò una nave che andava a Tarsis; e, pagato il prezzo del suo passaggio, s’imbarcò per andare con quei della nave a Tarsis, lungi dal cospetto dell’Eterno.</p> 
 <p><a name="an_1:4">1:4</a> Ma l’Eterno scatenò un gran vento sul mare, e vi fu sul mare una forte tempesta, sì che la nave minacciava di sfasciarsi.</p> 
 <p><a name="an_1:5">1:5</a> I marinari ebbero paura, e ognuno gridò al suo dio e gettarono a mare le mercanzie ch’erano a bordo, per alleggerire la nave; ma Giona era sceso nel fondo della nave, s’era coricato, e dormiva profondamente.</p> 
 <p><a name="an_1:6">1:6</a> Il capitano gli si avvicinò, e gli disse: "Che fai tu qui a dormire? Lèvati, invoca il tuo dio! Forse Dio si darà pensiero di noi e non periremo".</p> 
 <p><a name="an_1:7">1:7</a> Poi dissero l’uno all’altro: "Venite, tiriamo a sorte, per sapere a cagione di chi ci capita questa disgrazia". Tirarono a sorte, e la sorte cadde su Giona.</p> 
 <p><a name="an_1:8">1:8</a> Allora essi gli dissero: "Dicci dunque a cagione di chi ci capita questa disgrazia! Qual è la tua occupazione? donde vieni? qual è il tuo paese? e a che popolo appartieni?"</p> 
 <p><a name="an_1:9">1:9</a> Egli rispose loro: "Sono Ebreo, e temo l’Eterno, l’Iddio del cielo, che ha fatto il mare e la terra ferma".</p> 
 <p><a name="an_1:10">1:10</a> Allora quegli uomini furon presi da grande spavento, e gli dissero: "Perché hai fatto questo?" Poiché quegli uomini sapevano ch’egli fuggiva lungi dal cospetto dell’Eterno, giacché egli avea dichiarato loro la cosa.</p> 
 <p><a name="an_1:11">1:11</a> E quelli gli dissero: "Che ti dobbiam fare perché il mare si calmi per noi?" Poiché il mare si faceva sempre più tempestoso.</p> 
 <p><a name="an_1:12">1:12</a> Egli rispose loro: "Pigliatemi e gettatemi in mare, e il mare si calmerà per voi; perché io so che questa forte tempesta vi piomba addosso per cagion mia".</p> 
 <p><a name="an_1:13">1:13</a> Nondimeno quegli uomini davan forte nei remi per ripigliar terra; ma non potevano, perché il mare si faceva sempre più tempestoso e minaccioso.</p> 
 <p><a name="an_1:14">1:14</a> Allora gridarono all’Eterno, e dissero: "Deh, o Eterno, non lasciar che periamo per risparmiar la vita di quest’uomo, e non ci mettere addosso del sangue innocente; poiché tu, o Eterno, hai fatto quel che ti è piaciuto".</p> 
 <p><a name="an_1:15">1:15</a> Poi presero Giona e lo gettarono in mare; e la furia del mare si calmò.</p> 
 <p><a name="an_1:16">1:16</a> E quegli uomini furon presi da un gran timore dell’Eterno; offrirono un sacrifizio all’Eterno, e fecero dei voti.</p> 
 <p><a name="an_1:17">1:17</a> (H2-1) E l’Eterno fece venire un gran pesce per inghiottir Giona; e Giona fu nel ventre del pesce tre giorni e tre notti.</p> 
 <p><a name="an_2:1">2:1</a> (H2-2) E Giona pregò l’Eterno, il suo Dio, nel ventre del pesce, e disse:</p> 
 <p><a name="an_2:2">2:2</a> (H2-3) Io ho gridato all’Eterno dal fondo della mia distretta, ed egli m’ha risposto; dalle viscere del soggiorno dei morti ho gridato, e tu hai udito la mia voce.</p> 
 <p><a name="an_2:3">2:3</a> (H2-4) Tu m’hai gettato nell’abisso, nel cuore del mare; la corrente mi ha circondato e tutte le tue onde e tutti i tuoi flutti mi son passati sopra.</p> 
 <p><a name="an_2:4">2:4</a> (H2-5) E io dicevo: Io son cacciato via lungi dal tuo sguardo! Come vedrei io ancora il tuo tempio santo?</p> 
 <p><a name="an_2:5">2:5</a> (H2-6) Le acque m’hanno attorniato fino all’anima; l’abisso m’ha avvolto; le alghe mi si son attorcigliate al capo.</p> 
 <p><a name="an_2:6">2:6</a> (H2-7) Io son disceso fino alle radici dei monti; la terra con le sue sbarre mi ha rinchiuso per sempre; ma tu hai fatto risalir la mia vita dalla fossa, o Eterno, Dio mio!</p> 
 <p><a name="an_2:7">2:7</a> (H2-8) Quando l’anima mia veniva meno in me, io mi son ricordato dell’Eterno, e la mia preghiera è giunta fino a te, nel tuo tempio santo.</p> 
 <p><a name="an_2:8">2:8</a> (H2-9) Quelli che onorano le vanità bugiarde abbandonano la fonte della loro grazia;</p> 
 <p><a name="an_2:9">2:9</a> (H2-10) ma io t’offrirò sacrifizi, con canti di lode; adempirò i voti che ho fatto. La salvezza appartiene all’Eterno.</p> 
 <p><a name="an_2:10">2:10</a> (H2-11) E l’Eterno diè l’ordine al pesce, e il pesce vomitò Giona sull’asciutto.</p> 
 <p><a name="an_3:1">3:1</a> E la parola dell’Eterno fu rivolta a Giona per la seconda volta, in questi termini:</p> 
 <p><a name="an_3:2">3:2</a> "Lèvati, va’ a Ninive, la gran città e proclamale quello che io ti comando".</p> 
 <p><a name="an_3:3">3:3</a> E Giona si levò, e andò a Ninive, secondo la parola dell’Eterno. Or Ninive era una grande città dinanzi a Dio, di tre giornate di cammino.</p> 
 <p><a name="an_3:4">3:4</a> E Giona cominciò a inoltrarsi nella città per il cammino di una giornata, e predicava e diceva: "Ancora quaranta giorni, e Ninive sarà distrutta!"</p> 
 <p><a name="an_3:5">3:5</a> E i Niniviti credettero a Dio, bandirono un digiuno, e si vestirono di sacchi, dai più grandi ai più piccoli.</p> 
 <p><a name="an_3:6">3:6</a> Ed essendo la notizia giunta al re di Ninive, questi s’alzò dal trono, si tolse di dosso il manto, si coprì d’un sacco, e si mise a sedere sulla cenere.</p> 
 <p><a name="an_3:7">3:7</a> E per decreto del re e dei suoi grandi, fu pubblicato in Ninive un bando di questo tenore: "Uomini e bestie, armenti e greggi, non assaggino nulla; non si pascano e non bevano acqua;</p> 
 <p><a name="an_3:8">3:8</a> uomini e bestie si coprano di sacchi e gridino con forza a Dio; e ognuno si converta dalla sua via malvagia, e dalla violenza perpetrata dalle sue mani.</p> 
 <p><a name="an_3:9">3:9</a> Chi sa che Dio non si volga, non si penta, e non acqueti l’ardente sua ira, sì che noi non periamo".</p> 
 <p><a name="an_3:10">3:10</a> E Dio vide quel che facevano, vide che si convertivano dalla loro via malvagia, e si pentì del male che avea parlato di far loro: e non lo fece.</p> 
 <p><a name="an_4:1">4:1</a> Ma Giona ne provò un gran dispiacere, e ne fu irritato; e pregò l’Eterno, dicendo:</p> 
 <p><a name="an_4:2">4:2</a> "O Eterno, non è egli questo ch’io dicevo, mentr’ero ancora nel mio paese? Perciò m’affrettai a fuggirmene a Tarsis; perché sapevo che sei un Dio misericordioso, pietoso, lento all’ira, di gran benignità, e che ti penti del male minacciato.</p> 
 <p><a name="an_4:3">4:3</a> Or dunque, o Eterno, ti prego, riprenditi la mia vita; perché per me val meglio morire che vivere".</p> 
 <p><a name="an_4:4">4:4</a> E l’Eterno gli disse: "Fai tu bene a irritarti così?"</p> 
 <p><a name="an_4:5">4:5</a> Poi Giona uscì dalla città, e si mise a sedere a oriente della città; si fece quivi una capanna, e vi sedette sotto, all’ombra, stando a vedere quello che succederebbe alla città.</p> 
 <p><a name="an_4:6">4:6</a> E Dio, l’Eterno, per guarirlo dalla sua irritazione, fece crescere un ricino, che montò su di sopra a Giona, per fargli ombra al capo; e Giona provò una grandissima gioia a motivo di quel ricino.</p> 
 <p><a name="an_4:7">4:7</a> Ma l’indomani, allo spuntar dell’alba, Iddio fece venire un verme, il quale attaccò il ricino, ed esso si seccò.</p> 
 <p><a name="an_4:8">4:8</a> E come il sole fu levato, Iddio fece soffiare un vento soffocante d’oriente, e il sole picchiò sul capo di Giona, sì ch’egli venne meno, e chiese di morire, dicendo: "Meglio è per me morire che vivere".</p> 
 <p><a name="an_4:9">4:9</a> E Dio disse a Giona: "Fai tu bene a irritarti così a motivo del ricino?" Egli rispose: "Sì, faccio bene a irritarmi fino alla morte".</p> 
 <p><a name="an_4:10">4:10</a> E l’Eterno disse: "Tu hai pietà del ricino per il quale non hai faticato, e che non hai fatto crescere, che è nato in una notte e in una notte è perito:</p> 
 <p><a name="an_4:11">4:11</a> e io non avrei pietà di Ninive, la gran città, nella quale si trovano più di centoventimila persone che non sanno distinguere la loro destra dalla loro sinistra, e tanta quantità di bestiame?"</p> 
 <p></p><hr>
 <center>
 <a href="mic.htm">Next: Micah</a></center>
 </body>