<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="tit.htm">Previous</a> 
 <a href="heb.htm">Next</a> 
 </center>
 <hr>
  <h3 align="center">Italian Bible: Philemon</h3> 
 <p><a name="an_1:1">1:1</a> Paolo, prigione di Cristo Gesù, e il fratello Timoteo, a Filemone, nostro diletto e compagno d’opera,</p> 
 <p><a name="an_1:2">1:2</a> e alla sorella Apfia, e ad Archippo, nostro compagno d’armi, alla chiesa che è in casa tua,</p> 
 <p><a name="an_1:3">1:3</a> grazia a voi e pace da Dio nostro Padre e dal Signor Gesù Cristo.</p> 
 <p><a name="an_1:4">1:4</a> Io rendo sempre grazie all’Iddio mio, facendo menzione di te nelle mie preghiere,</p> 
 <p><a name="an_1:5">1:5</a> giacché odo parlare dell’amore e della fede che hai nel Signor Gesù e verso tutti i santi,</p> 
 <p><a name="an_1:6">1:6</a> e domando che la nostra comunione di fede sia efficace nel farti riconoscere ogni bene che si compia in noi alla gloria di Cristo.</p> 
 <p><a name="an_1:7">1:7</a> Poiché ho provato una grande allegrezza e consolazione pel tuo amore, perché il cuore dei santi è stato ricreato per mezzo tuo, o fratello.</p> 
 <p><a name="an_1:8">1:8</a> Perciò, benché io abbia molta libertà in Cristo di comandarti quel che convien fare,</p> 
 <p><a name="an_1:9">1:9</a> preferisco fare appello alla tua carità, semplicemente come Paolo, vecchio, e adesso anche prigione di Cristo Gesù;</p> 
 <p><a name="an_1:10">1:10</a> ti prego per il mio figliuolo che ho generato nelle mie catene,</p> 
 <p><a name="an_1:11">1:11</a> per Onesimo che altra volta ti fu disutile, ma che ora è utile a te ed a me.</p> 
 <p><a name="an_1:12">1:12</a> Io te l’ho rimandato, lui, ch’è quanto dire, le viscere mie.</p> 
 <p><a name="an_1:13">1:13</a> Avrei voluto tenerlo presso di me, affinché in vece tua mi servisse nelle catene che porto a motivo del Vangelo;</p> 
 <p><a name="an_1:14">1:14</a> ma, senza il tuo parere, non ho voluto far nulla, affinché il tuo beneficio non fosse come forzato, ma volontario.</p> 
 <p><a name="an_1:15">1:15</a> Infatti, per questo, forse, egli è stato per breve tempo separato da te, perché tu lo recuperassi per sempre;</p> 
 <p><a name="an_1:16">1:16</a> non più come uno schiavo, ma come da più di uno schiavo, come un fratello caro specialmente a me, ma ora quanto più a te, e nella carne e nel Signore!</p> 
 <p><a name="an_1:17">1:17</a> Se dunque tu mi tieni per un consocio, ricevilo come faresti di me.</p> 
 <p><a name="an_1:18">1:18</a> che se t’ha fatto alcun torto o ti deve qualcosa, addebitalo a me.</p> 
 <p><a name="an_1:19">1:19</a> Io, Paolo, lo scrivo di mio proprio pugno: io lo pagherò; per non dirti che tu mi sei debitore perfino di te stesso.</p> 
 <p><a name="an_1:20">1:20</a> Sì, fratello, io vorrei da te un qualche utile nel Signore; deh, ricrea il mio cuore in Cristo.</p> 
 <p><a name="an_1:21">1:21</a> Ti scrivo confidando nella tua ubbidienza, sapendo che tu farai anche al di là di quel che dico.</p> 
 <p><a name="an_1:22">1:22</a> Preparami al tempo stesso un alloggio, perché spero che, per le vostre preghiere, io vi sarò donato.</p> 
 <p><a name="an_1:23">1:23</a> Epafra, mio compagno di prigione in Cristo Gesù, ti saluta.</p> 
 <p><a name="an_1:24">1:24</a> Così fanno Marco, Aristarco, Dema, Luca, miei compagni d’opera.</p> 
 <p><a name="an_1:25">1:25</a> La grazia del Signor Gesù Cristo sia con lo spirito vostro.</p> 
 <p></p><hr>
 <center>
 <a href="heb.htm">Next: Hebrews</a></center>
 </body>