<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="pe2.htm">Previous</a> 
 <a href="jo2.htm">Next</a> 
 </center>
 <hr>
  <h3 align="center">Italian Bible: 1 John</h3> 
 <p><a name="an_1:1">1:1</a> Quel che era dal principio, quel che abbiamo udito, quel che abbiamo veduto con gli occhi nostri, quel che abbiamo contemplato e che le nostre mani hanno toccato della Parola della vita</p> 
 <p><a name="an_1:2">1:2</a> (e la vita è stata manifestata e noi l’abbiam veduta e ne rendiamo testimonianza, e vi annunziamo la vita eterna che era presso il Padre e che ci fu manifestata),</p> 
 <p><a name="an_1:3">1:3</a> quello, dico, che abbiamo veduto e udito, noi l’annunziamo anche a voi, affinché voi pure abbiate comunione con noi, e la nostra comunione è col Padre e col suo Figliuolo, Gesù Cristo.</p> 
 <p><a name="an_1:4">1:4</a> E noi vi scriviamo queste cose affinché la nostra allegrezza sia compiuta.</p> 
 <p><a name="an_1:5">1:5</a> Or questo è il messaggio che abbiamo udito da lui e che vi annunziamo: che Dio è luce, e che in Lui non vi son tenebre alcune.</p> 
 <p><a name="an_1:6">1:6</a> Se diciamo che abbiam comunione con lui e camminiamo nelle tenebre, noi mentiamo e non mettiamo in pratica la verità;</p> 
 <p><a name="an_1:7">1:7</a> ma se camminiamo nella luce, com’Egli è nella luce, abbiam comunione l’uno con l’altro, e il sangue di Gesù, suo Figliuolo, ci purifica da ogni peccato.</p> 
 <p><a name="an_1:8">1:8</a> Se diciamo d’esser senza peccato, inganniamo noi stessi, e la verità non è in noi.</p> 
 <p><a name="an_1:9">1:9</a> Se confessiamo i nostri peccati, Egli è fedele e giusto da rimetterci i peccati e purificarci da ogni iniquità.</p> 
 <p><a name="an_1:10">1:10</a> Se diciamo di non aver peccato, lo facciamo bugiardo, e la sua parola non è in noi.</p> 
 <p><a name="an_2:1">2:1</a> Figliuoletti miei, io vi scrivo queste cose affinché non pecchiate; e se alcuno ha peccato, noi abbiamo un avvocato presso il Padre, cioè Gesù Cristo, il giusto;</p> 
 <p><a name="an_2:2">2:2</a> ed egli è la propiziazione per i nostri peccati; e non soltanto per i nostri, ma anche per quelli di tutto il mondo.</p> 
 <p><a name="an_2:3">2:3</a> E da questo sappiamo che l’abbiam conosciuto: se osserviamo i suoi comandamenti.</p> 
 <p><a name="an_2:4">2:4</a> Chi dice: io l’ho conosciuto e non osserva i suoi comandamenti, è bugiardo, e la verità non è in lui;</p> 
 <p><a name="an_2:5">2:5</a> ma chi osserva la sua parola, l’amor di Dio è in lui veramente compiuto.</p> 
 <p><a name="an_2:6">2:6</a> Da questo conosciamo che siamo in lui: chi dice di dimorare in lui, deve, nel modo ch’egli camminò, camminare anch’esso.</p> 
 <p><a name="an_2:7">2:7</a> Diletti, non è un nuovo comandamento ch’io vi scrivo, ma un comandamento vecchio, che aveste dal principio: il comandamento vecchio è la Parola che avete udita.</p> 
 <p><a name="an_2:8">2:8</a> E però è un comandamento nuovo ch’io vi scrivo; il che è vero in lui ed in voi; perché le tenebre stanno passando, e la vera luce già risplende.</p> 
 <p><a name="an_2:9">2:9</a> Chi dice d’esser nella luce e odia il suo fratello, è tuttora nelle tenebre.</p> 
 <p><a name="an_2:10">2:10</a> Chi ama il suo fratello dimora nella luce e non v’è in lui nulla che lo faccia inciampare.</p> 
 <p><a name="an_2:11">2:11</a> Ma chi odia il suo fratello è nelle tenebre e cammina nelle tenebre e non sa ov’egli vada, perché le tenebre gli hanno accecato gli occhi.</p> 
 <p><a name="an_2:12">2:12</a> Figliuoletti, io vi scrivo perché i vostri peccati vi sono rimessi per il suo nome.</p> 
 <p><a name="an_2:13">2:13</a> Padri, vi scrivo perché avete conosciuto Colui che è dal principio. Giovani, vi scrivo perché avete vinto il maligno.</p> 
 <p><a name="an_2:14">2:14</a> Figliuoletti, v’ho scritto perché avete conosciuto il Padre. Padri, v’ho scritto perché avete conosciuto Colui che è dal principio. Giovani, v’ho scritto perché siete forti, e la parola di Dio dimora in voi, e avete vinto il maligno.</p> 
 <p><a name="an_2:15">2:15</a> Non amate il mondo né le cose che sono nel mondo. Se uno ama il mondo, l’amor del Padre non è in lui.</p> 
 <p><a name="an_2:16">2:16</a> Poiché tutto quello che è nel mondo: la concupiscenza della carne, la concupiscenza degli occhi e la superbia della vita non è dal Padre, ma è dal mondo.</p> 
 <p><a name="an_2:17">2:17</a> E il mondo passa via con la sua concupiscenza; ma chi fa la volontà di Dio dimora in eterno.</p> 
 <p><a name="an_2:18">2:18</a> Figliuoletti, è l’ultima ora; e come avete udito che l’anticristo deve venire, fin da ora sono sorti molti anticristi; onde conosciamo che è l’ultima ora.</p> 
 <p><a name="an_2:19">2:19</a> Sono usciti di fra noi, ma non erano de’ nostri; perché, se fossero stati de’ nostri, sarebbero rimasti con noi; ma sono usciti affinché fossero manifestati e si vedesse che non tutti sono dei nostri.</p> 
 <p><a name="an_2:20">2:20</a> Quanto a voi, avete l’unzione dal Santo, e conoscete ogni cosa.</p> 
 <p><a name="an_2:21">2:21</a> Io vi ho scritto non perché non conoscete la verità, ma perché la conoscete, e perché tutto quel ch’è menzogna non ha a che fare con la verità.</p> 
 <p><a name="an_2:22">2:22</a> Chi è il mendace se non colui che nega che Gesù è il Cristo? Esso è l’anticristo, che nega il Padre e il Figliuolo.</p> 
 <p><a name="an_2:23">2:23</a> Chiunque nega il Figliuolo, non ha neppure il Padre; chi confessa il Figliuolo ha anche il Padre.</p> 
 <p><a name="an_2:24">2:24</a> Quant’è a voi, dimori in voi quel che avete udito dal principio. Se quel che avete udito dal principio dimora in voi, anche voi dimorerete nel Figliuolo e nel Padre.</p> 
 <p><a name="an_2:25">2:25</a> E questa è la promessa ch’egli ci ha fatta: cioè la vita eterna.</p> 
 <p><a name="an_2:26">2:26</a> Vi ho scritto queste cose intorno a quelli che cercano di sedurvi.</p> 
 <p><a name="an_2:27">2:27</a> Ma quant’è a voi, l’unzione che avete ricevuta da lui dimora in voi, e non avete bisogno che alcuno v’insegni; ma siccome l’unzione sua v’insegna ogni cosa, ed è verace, e non è menzogna, dimorate in lui, come essa vi ha insegnato.</p> 
 <p><a name="an_2:28">2:28</a> Ed ora, figliuoletti, dimorate in lui, affinché, quando egli apparirà, abbiam confidanza e alla sua venuta non abbiam da ritrarci da lui, coperti di vergogna.</p> 
 <p><a name="an_2:29">2:29</a> Se sapete che egli è giusto, sappiate che anche tutti quelli che praticano la giustizia son nati da lui.</p> 
 <p><a name="an_3:1">3:1</a> Vedete di quale amore ci è stato largo il Padre, dandoci d’esser chiamati figliuoli di Dio! E tali siamo. Per questo non ci conosce il mondo: perché non ha conosciuto lui.</p> 
 <p><a name="an_3:2">3:2</a> Diletti, ora siamo figliuoli di Dio, e non è ancora reso manifesto quel che saremo. Sappiamo che quand’egli sarà manifestato saremo simili a lui, perché lo vedremo com’egli è.</p> 
 <p><a name="an_3:3">3:3</a> E chiunque ha questa speranza in lui, si purifica com’esso è puro.</p> 
 <p><a name="an_3:4">3:4</a> Chi fa il peccato commette una violazione della legge; e il peccato è la violazione della legge.</p> 
 <p><a name="an_3:5">3:5</a> E voi sapete ch’egli è stato manifestato per togliere i peccati; e in lui non c’è peccato.</p> 
 <p><a name="an_3:6">3:6</a> Chiunque dimora in lui non pecca; chiunque pecca non l’ha veduto, né l’ha conosciuto.</p> 
 <p><a name="an_3:7">3:7</a> Figliuoletti, nessuno vi seduca. Chi opera la giustizia è giusto, come egli è giusto.</p> 
 <p><a name="an_3:8">3:8</a> Chi commette il peccato è dal diavolo, perché il diavolo pecca dal principio. Per questo il Figliuol di Dio è stato manifestato: per distruggere le opere del diavolo.</p> 
 <p><a name="an_3:9">3:9</a> Chiunque è nato da Dio non commette peccato, perché il seme d’Esso dimora in lui; e non può peccare perché è nato da Dio.</p> 
 <p><a name="an_3:10">3:10</a> Da questo sono manifesti i figliuoli di Dio e i figliuoli del diavolo: chiunque non opera la giustizia non è da Dio; e così pure chi non ama il suo fratello.</p> 
 <p><a name="an_3:11">3:11</a> Poiché questo è il messaggio che avete udito dal principio:</p> 
 <p><a name="an_3:12">3:12</a> che ci amiamo gli uni gli altri, e non facciamo come Caino, che era dal maligno, e uccise il suo fratello. E perché l’uccise? Perché le sue opere erano malvage, e quelle del suo fratello erano giuste.</p> 
 <p><a name="an_3:13">3:13</a> Non vi maravigliate, fratelli, se il mondo vi odia.</p> 
 <p><a name="an_3:14">3:14</a> Noi sappiamo che siamo passati dalla morte alla vita, perché amiamo i fratelli. Chi non ama rimane nella morte.</p> 
 <p><a name="an_3:15">3:15</a> Chiunque odia il suo fratello è omicida; e voi sapete che nessun omicida ha la vita eterna dimorante in se stesso.</p> 
 <p><a name="an_3:16">3:16</a> Noi abbiamo conosciuto l’amore da questo: che Egli ha data la sua vita per noi; noi pure dobbiam dare la nostra vita per i fratelli.</p> 
 <p><a name="an_3:17">3:17</a> Ma se uno ha dei beni di questo mondo, e vede il suo fratello nel bisogno, e gli chiude le proprie viscere, come dimora l’amor di Dio in lui?</p> 
 <p><a name="an_3:18">3:18</a> Figliuoletti, non amiamo a parole e con la lingua, ma a fatti e in verità.</p> 
 <p><a name="an_3:19">3:19</a> Da questo conosceremo che siam della verità e renderem sicuri i nostri cuori dinanzi a Lui.</p> 
 <p><a name="an_3:20">3:20</a> Poiché se il cuor nostro ci condanna, Dio è più grande del cuor nostro, e conosce ogni cosa.</p> 
 <p><a name="an_3:21">3:21</a> Diletti, se il cuor nostro non ci condanna, noi abbiam confidanza dinanzi a Dio;</p> 
 <p><a name="an_3:22">3:22</a> e qualunque cosa chiediamo la riceviamo da Lui, perché osserviamo i suoi comandamenti e facciam le cose che gli son grate.</p> 
 <p><a name="an_3:23">3:23</a> E questo è il suo comandamento: che crediamo nel nome del suo Figliuolo Gesù Cristo, e ci amiamo gli uni gli altri, com’Egli ce ne ha dato il comandamento.</p> 
 <p><a name="an_3:24">3:24</a> E chi osserva i suoi comandamenti dimora in Lui, ed Egli in esso. E da questo conosciamo ch’Egli dimora in noi: dallo Spirito ch’Egli ci ha dato.</p> 
 <p><a name="an_4:1">4:1</a> Diletti, non crediate ad ogni spirito, ma provate gli spiriti per sapere se son da Dio; perché molti falsi profeti sono usciti fuori nel mondo.</p> 
 <p><a name="an_4:2">4:2</a> Da questo conoscete lo Spirito di Dio: ogni spirito che confessa Gesù Cristo venuto in carne, è da Dio;</p> 
 <p><a name="an_4:3">4:3</a> e ogni spirito che non confessa Gesù, non è da Dio; e quello è lo spirito dell’anticristo, del quale avete udito che deve venire; ed ora è già nel mondo.</p> 
 <p><a name="an_4:4">4:4</a> Voi siete da Dio, figliuoletti, e li avete vinti; perché Colui che è in voi è più grande di colui che è nel mondo.</p> 
 <p><a name="an_4:5">4:5</a> Costoro sono del mondo; perciò parlano come chi è del mondo, e il mondo li ascolta.</p> 
 <p><a name="an_4:6">4:6</a> Noi siamo da Dio; chi conosce Iddio ci ascolta; chi non è da Dio non ci ascolta. Da questo conosciamo lo spirito della verità e lo spirito dell’errore.</p> 
 <p><a name="an_4:7">4:7</a> Diletti, amiamoci gli uni gli altri; perché l’amore è da Dio, e chiunque ama è nato da Dio e conosce Iddio.</p> 
 <p><a name="an_4:8">4:8</a> Chi non ama non ha conosciuto Iddio; perché Dio è amore.</p> 
 <p><a name="an_4:9">4:9</a> In questo s’è manifestato per noi l’amor di Dio: che Dio ha mandato il suo unigenito Figliuolo nel mondo, affinché, per mezzo di lui, vivessimo.</p> 
 <p><a name="an_4:10">4:10</a> In questo è l’amore: non che noi abbiamo amato Iddio, ma che Egli ha amato noi, e ha mandato il suo Figliuolo per essere la propiziazione per i nostri peccati.</p> 
 <p><a name="an_4:11">4:11</a> Diletti, se Dio ci ha così amati, anche noi dobbiamo amarci gli uni gli altri.</p> 
 <p><a name="an_4:12">4:12</a> Nessuno vide giammai Iddio; se ci amiamo gli uni gli altri, Iddio dimora in noi, e l’amor di Lui diventa perfetto in noi.</p> 
 <p><a name="an_4:13">4:13</a> Da questo conosciamo che dimoriamo in lui ed Egli in noi: ch’Egli ci ha dato del suo Spirito.</p> 
 <p><a name="an_4:14">4:14</a> E noi abbiamo veduto e testimoniamo che il Padre ha mandato il Figliuolo per essere il Salvatore del mondo.</p> 
 <p><a name="an_4:15">4:15</a> Chi confessa che Gesù è il Figliuol di Dio, Iddio dimora in lui, ed egli in Dio.</p> 
 <p><a name="an_4:16">4:16</a> E noi abbiam conosciuto l’amore che Dio ha per noi, e vi abbiam creduto. Dio è amore; e chi dimora nell’amore dimora in Dio, e Dio dimora in lui.</p> 
 <p><a name="an_4:17">4:17</a> In questo l’amore è reso perfetto in noi, affinché abbiamo confidanza nel giorno del giudizio: che quale Egli è, tali siamo anche noi in questo mondo.</p> 
 <p><a name="an_4:18">4:18</a> Nell’amore non c’è paura; anzi, l’amor perfetto caccia via la paura; perché la paura implica apprensione di castigo; e chi ha paura non è perfetto nell’amore.</p> 
 <p><a name="an_4:19">4:19</a> Noi amiamo perché Egli ci ha amati il primo.</p> 
 <p><a name="an_4:20">4:20</a> Se uno dice: io amo Dio, e odia il suo fratello, è bugiardo; perché chi non ama il suo fratello che ha veduto, non può amar Dio che non ha veduto.</p> 
 <p><a name="an_4:21">4:21</a> E questo è il comandamento che abbiam da lui: che chi ama Dio ami anche il suo fratello.</p> 
 <p><a name="an_5:1">5:1</a> Chiunque crede che Gesù è il Cristo, è nato da Dio; e chiunque ama Colui che ha generato, ama anche chi è stato da lui generato.</p> 
 <p><a name="an_5:2">5:2</a> Da questo conosciamo che amiamo i figliuoli di Dio: quando amiamo Dio e osserviamo i suoi comandamenti.</p> 
 <p><a name="an_5:3">5:3</a> Perché questo è l’amor di Dio: che osserviamo i suoi comandamenti; e i suoi comandamenti non sono gravosi.</p> 
 <p><a name="an_5:4">5:4</a> Poiché tutto quello che è nato da Dio vince il mondo; e questa è la vittoria che ha vinto il mondo: la nostra fede.</p> 
 <p><a name="an_5:5">5:5</a> Chi è colui che vince il mondo, se non colui che crede che Gesù è il Figliuol di Dio?</p> 
 <p><a name="an_5:6">5:6</a> Questi è colui che è venuto con acqua e con sangue, cioè, Gesù Cristo; non con l’acqua soltanto, ma con l’acqua e col sangue. Ed è lo Spirito che ne rende testimonianza, perché lo Spirito è la verità.</p> 
 <p><a name="an_5:7">5:7</a> Poiché tre son quelli che rendon testimonianza:</p> 
 <p><a name="an_5:8">5:8</a> lo Spirito, l’acqua ed il sangue, e i tre sono concordi.</p> 
 <p><a name="an_5:9">5:9</a> Se accettiamo la testimonianza degli uomini, maggiore è la testimonianza di Dio; e la testimonianza di Dio è quella ch’Egli ha resa circa il suo Figliuolo.</p> 
 <p><a name="an_5:10">5:10</a> Chi crede nel Figliuol di Dio ha quella testimonianza in sé; chi non crede a Dio l’ha fatto bugiardo, perché non ha creduto alla testimonianza che Dio ha reso circa il proprio Figliuolo.</p> 
 <p><a name="an_5:11">5:11</a> E la testimonianza è questa: Iddio ci ha data la vita eterna, e questa vita è nel suo Figliuolo.</p> 
 <p><a name="an_5:12">5:12</a> Chi ha il Figliuolo ha la vita; chi non ha il Figliuolo di Dio, non ha la vita.</p> 
 <p><a name="an_5:13">5:13</a> Io v’ho scritto queste cose affinché sappiate che avete la vita eterna, voi che credete nel nome del Figliuol di Dio.</p> 
 <p><a name="an_5:14">5:14</a> E questa è la confidanza che abbiamo in lui: che se domandiamo qualcosa secondo la sua volontà, Egli ci esaudisce;</p> 
 <p><a name="an_5:15">5:15</a> e se sappiamo ch’Egli ci esaudisce in quel che gli chiediamo, noi sappiamo di aver le cose che gli abbiamo domandate.</p> 
 <p><a name="an_5:16">5:16</a> Se uno vede il suo fratello commettere un peccato che non meni a morte, pregherà, e Dio gli darà la vita: a quelli, cioè, che commettono peccato che non meni a morte. V’è un peccato che mena a morte; non è per quello che dico di pregare.</p> 
 <p><a name="an_5:17">5:17</a> Ogni iniquità è peccato; e v’è un peccato che non mena a morte.</p> 
 <p><a name="an_5:18">5:18</a> Noi sappiamo che chiunque è nato da Dio non pecca; ma colui che nacque da Dio lo preserva, e il maligno non lo tocca.</p> 
 <p><a name="an_5:19">5:19</a> Noi sappiamo che siam da Dio, e che tutto il mondo giace nel maligno;</p> 
 <p><a name="an_5:20">5:20</a> ma sappiamo che il Figliuol di Dio è venuto e ci ha dato intendimento per conoscere Colui che è il vero; e noi siamo in Colui che è il vero Dio, nel suo Figliuolo Gesù Cristo. Quello è il vero Dio e la vita eterna.</p> 
 <p><a name="an_5:21">5:21</a> Figliuoletti, guardatevi dagl’idoli.</p> 
 <p></p><hr>
 <center>
 <a href="jo2.htm">Next: 2 John</a></center>
 </body>