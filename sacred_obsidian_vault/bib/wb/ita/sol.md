<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ecc.htm">Previous</a> 
 <a href="isa.htm">Next</a> 
 </center>
 <hr>
  <h3 align="center">Italian Bible: Song of Solomon</h3> 
 <p><a name="an_1:1">1:1</a> Il Cantico de’ Cantici di Salomone.</p> 
 <p><a name="an_1:2">1:2</a> Mi baci egli de’ baci della sua bocca!… poiché le tue carezze son migliori del vino.</p> 
 <p><a name="an_1:3">1:3</a> I tuoi profumi hanno un odore soave; il tuo nome è un profumo che si spande; perciò t’aman le fanciulle!</p> 
 <p><a name="an_1:4">1:4</a> Attirami a te! Noi ti correremo dietro! Il re m’ha condotta ne’ suoi appartamenti; noi gioiremo, ci rallegreremo a motivo di te; noi celebreremo le tue carezze più del vino! A ragione sei amato!</p> 
 <p><a name="an_1:5">1:5</a> Io son nera ma son bella, o figliuole di Gerusalemme, come le tende di Chedar, come i padiglioni di Salomone.</p> 
 <p><a name="an_1:6">1:6</a> Non guardate se son nera; è il sole che m’ha bruciata; i figliuoli di mia madre si sono adirati contro di me; m’hanno fatta guardiana delle vigne, ma io, la mia vigna, non l’ho guardata.</p> 
 <p><a name="an_1:7">1:7</a> O tu che il mio cuore ama, dimmi dove meni a pascere il tuo gregge, e dove lo fai riposare sul mezzogiorno. Poiché, perché sarei io come una donna sperduta, presso i greggi de’ tuoi compagni?</p> 
 <p><a name="an_1:8">1:8</a> Se non lo sai, o la più bella delle donne, esci e segui le tracce delle pecore, e fa’ pascere i tuoi capretti presso alle tende de’ pastori.</p> 
 <p><a name="an_1:9">1:9</a> Amica mia io t’assomiglio alla mia cavalla che s’attacca ai carri di Faraone.</p> 
 <p><a name="an_1:10">1:10</a> Le tue guance son belle in mezzo alle collane, e il tuo collo è bello tra i filari di perle.</p> 
 <p><a name="an_1:11">1:11</a> Noi ti faremo delle collane d’oro con de’ punti d’argento.</p> 
 <p><a name="an_1:12">1:12</a> Mentre il re è nel suo convito, il mio nardo esala il suo profumo.</p> 
 <p><a name="an_1:13">1:13</a> Il mio amico m’è un sacchetto di mirra, che passa la notte sul mio seno.</p> 
 <p><a name="an_1:14">1:14</a> Il mio amico m’è un grappolo di cipro delle vigne d’En-Ghedi.</p> 
 <p><a name="an_1:15">1:15</a> Come sei bella, amica mia, come sei bella! I tuoi occhi son come quelli dei colombi.</p> 
 <p><a name="an_1:16">1:16</a> Come sei bello, amico mio, come sei amabile! Anche il nostro letto è verdeggiante.</p> 
 <p><a name="an_1:17">1:17</a> Le travi delle nostre case sono cedri, i nostri soffitti sono di cipresso.</p> 
 <p><a name="an_2:1">2:1</a> Io sono la rosa di Saron, il giglio delle valli.</p> 
 <p><a name="an_2:2">2:2</a> Quale un giglio tra le spine, tale è l’amica mia tra le fanciulle.</p> 
 <p><a name="an_2:3">2:3</a> Qual è un melo fra gli alberi del bosco, tal è l’amico mio fra i giovani. Io desidero sedermi alla sua ombra, e il suo frutto è dolce al mio palato.</p> 
 <p><a name="an_2:4">2:4</a> Egli m’ha condotta nella casa del convito, e l’insegna che spiega su di me è Amore.</p> 
 <p><a name="an_2:5">2:5</a> Fortificatemi con delle schiacciate d’uva, sostentatemi con de’ pomi, perch’io son malata d’amore.</p> 
 <p><a name="an_2:6">2:6</a> La sua sinistra sia sotto al mio capo, e la sua destra m’abbracci!</p> 
 <p><a name="an_2:7">2:7</a> O figliuole di Gerusalemme, io vi scongiuro per le gazzelle, per le cerve dei campi, non svegliate, non svegliate l’amor mio, finch’essa non lo desideri!</p> 
 <p><a name="an_2:8">2:8</a> Ecco la voce del mio amico! Eccolo che viene, saltando per i monti, balzando per i colli.</p> 
 <p><a name="an_2:9">2:9</a> L’amico mio è simile a una gazzella o ad un cerbiatto. Eccolo, egli sta dietro al nostro muro, e guarda per la finestra, lancia occhiate attraverso alle persiane.</p> 
 <p><a name="an_2:10">2:10</a> Il mio amico parla e mi dice: Lèvati, amica mia, mia bella, e vientene,</p> 
 <p><a name="an_2:11">2:11</a> poiché, ecco, l’inverno è passato, il tempo delle piogge è finito, se n’è andato;</p> 
 <p><a name="an_2:12">2:12</a> i fiori appaion sulla terra, il tempo del cantare è giunto, e la voce della tortora si fa udire nelle nostre contrade.</p> 
 <p><a name="an_2:13">2:13</a> Il fico ha messo i suoi ficucci, e le viti fiorite esalano il loro profumo. Lèvati, amica mia, mia bella, e vientene".</p> 
 <p><a name="an_2:14">2:14</a> O mia colomba, che stai nelle fessure delle rocce, nel nascondiglio delle balze, mostrami il tuo viso, fammi udire la tua voce; poiché la tua voce è soave, e il tuo viso è bello.</p> 
 <p><a name="an_2:15">2:15</a> Pigliateci le volpi, le volpicine che guastano le vigne, poiché le nostre vigne sono in fiore!</p> 
 <p><a name="an_2:16">2:16</a> Il mio amico è mio, ed io son sua: di lui, che pastura il gregge fra i gigli.</p> 
 <p><a name="an_2:17">2:17</a> Prima che spiri l’aura del giorno e che le ombre fuggano, torna, amico mio, come la gazzella od il cerbiatto sui monti che ci separano!</p> 
 <p><a name="an_3:1">3:1</a> Sul mio letto, durante la notte, ho cercato colui che l’anima mia ama; l’ho cercato, ma non l’ho trovato.</p> 
 <p><a name="an_3:2">3:2</a> Ora mi leverò, e andrò attorno per la città, per le strade e per le piazze; cercherò colui che l’anima mia ama; l’ho cercato, ma non l’ho trovato.</p> 
 <p><a name="an_3:3">3:3</a> Le guardie che vanno attorno per la città m’hanno incontrata; e ho chiesto loro: "Avete visto colui che l’anima mia ama?"</p> 
 <p><a name="an_3:4">3:4</a> Di poco le avevo passate, quando trovai colui che l’anima mia ama; io l’ho preso, e non lo lascerò, finché non l’abbia menato in casa di mia madre, e nella camera di colei che m’ha concepita.</p> 
 <p><a name="an_3:5">3:5</a> Io vi scongiuro, o figliuole di Gerusalemme, per le gazzelle, per le cerve de’ campi, non svegliate, non svegliate l’amor mio, finch’essa non lo desideri!</p> 
 <p><a name="an_3:6">3:6</a> Chi è colei che sale dal deserto, simile a colonne di fumo, profumata di mirra e d’incenso e d’ogni aroma de’ mercanti?</p> 
 <p><a name="an_3:7">3:7</a> Ecco la lettiga di Salomone, intorno alla quale stanno sessanta prodi, fra i più prodi d’Israele.</p> 
 <p><a name="an_3:8">3:8</a> Tutti maneggiano la spada, sono esperti nelle armi; ciascuno ha la sua spada al fianco, per gli spaventi notturni.</p> 
 <p><a name="an_3:9">3:9</a> Il re Salomone s’è fatto una lettiga di legno del Libano.</p> 
 <p><a name="an_3:10">3:10</a> Ne ha fatto le colonne d’argento, la spalliera d’oro, il sedile di porpora; in mezzo è un ricamo, lavoro d’amore delle figliuole di Gerusalemme.</p> 
 <p><a name="an_3:11">3:11</a> Uscite, figliuole di Sion, mirate il re Salomone con la corona di cui l’ha incoronato sua madre, il giorno de’ suoi sponsali, il giorno dell’allegrezza del suo cuore.</p> 
 <p><a name="an_4:1">4:1</a> Come sei bella, amica mia, come sei bella! I tuoi occhi, dietro al tuo velo, somiglian quelli delle colombe; i tuoi capelli son come un gregge di capre, sospese ai fianchi del monte di Galaad.</p> 
 <p><a name="an_4:2">4:2</a> I tuoi denti son come un branco di pecore tosate, che tornano dal lavatoio; tutte hanno de’ gemelli, non ve n’è alcuna che sia sterile.</p> 
 <p><a name="an_4:3">4:3</a> Le tue labbra somigliano un filo di scarlatto, e la tua bocca è graziosa; le tue gote, dietro al tuo velo, son come un pezzo di melagrana.</p> 
 <p><a name="an_4:4">4:4</a> Il tuo collo è come la torre di Davide, edificata per essere un’armeria; mille scudi vi sono appesi, tutte le targhe de’ prodi.</p> 
 <p><a name="an_4:5">4:5</a> Le tue due mammelle son due gemelli di gazzella, che pasturano fra i gigli.</p> 
 <p><a name="an_4:6">4:6</a> Prima che spiri l’aura del giorno e che le ombre fuggano, io me ne andrò al monte della mirra e al colle dell’incenso.</p> 
 <p><a name="an_4:7">4:7</a> Tu sei tutta bella, amica mia, e non v’è difetto alcuno in te.</p> 
 <p><a name="an_4:8">4:8</a> Vieni meco dal Libano, o mia sposa, vieni meco dal Libano! Guarda dalla sommità dell’Amana, dalla sommità del Senir e dell’Hermon, dalle spelonche de’ leoni, dai monti de’ leopardi.</p> 
 <p><a name="an_4:9">4:9</a> Tu m’hai rapito il cuore, o mia sorella, o sposa mia! Tu m’hai rapito il cuore con un solo de’ tuoi sguardi, con uno solo de’ monili del tuo collo.</p> 
 <p><a name="an_4:10">4:10</a> Quanto son dolci le tue carezze, o mia sorella, o sposa mia! Come le tue carezze son migliori del vino, come l’odore de’ tuoi profumi e più soave di tutti gli aromi!</p> 
 <p><a name="an_4:11">4:11</a> O sposa mia, le tue labbra stillano miele, miele e latte son sotto la tua lingua, e l’odore delle tue vesti è come l’odore del Libano.</p> 
 <p><a name="an_4:12">4:12</a> O mia sorella, o sposa mia, tu sei un giardino serrato, una sorgente chiusa, una fonte sigillata.</p> 
 <p><a name="an_4:13">4:13</a> I tuoi germogli sono un giardino di melagrani e d’alberi di frutti deliziosi, di piante di cipro e di nardo;</p> 
 <p><a name="an_4:14">4:14</a> di nardo e di croco, di canna odorosa e di cinnamomo, e d’ogni albero da incenso; di mirra e d’aloe, e d’ogni più squisito aroma.</p> 
 <p><a name="an_4:15">4:15</a> Tu sei una fontana di giardino, una sorgente d’acqua viva, un ruscello che scende giù dal Libano.</p> 
 <p><a name="an_4:16">4:16</a> Lèvati, Aquilone, e vieni, o Austro! Soffiate sul mio giardino, sì che se ne spandano gli aromi! Venga l’amico mio nel suo giardino, e ne mangi i frutti deliziosi!</p> 
 <p><a name="an_5:1">5:1</a> Son venuto nel mio giardino, o mia sorella, o sposa mia; ho còlto la mia mirra e i miei aromi; ho mangiato il mio favo di miele; ho bevuto il mio vino ed il mio latte. Amici, mangiate, bevete, inebriatevi d’amore!</p> 
 <p><a name="an_5:2">5:2</a> Io dormivo, ma il mio cuore vegliava. Sento la voce del mio amico, che picchia e dice: "Aprimi, sorella mia, amica mia, colomba mia, o mia perfetta! Poiché il mio capo e coperto di rugiada e le mie chiome son piene di gocce della notte".</p> 
 <p><a name="an_5:3">5:3</a> Io mi son tolta la gonna; come me la rimetterei? Mi son lavata i piedi; come l’insudicerei?</p> 
 <p><a name="an_5:4">5:4</a> L’amico mio ha passato la mano per il buco della porta, e le mie viscere si son commosse per lui.</p> 
 <p><a name="an_5:5">5:5</a> Mi son levata per aprire al mio amico, e le mie mani hanno stillato mirra le mie dita mirra liquida, sulla maniglia della serratura.</p> 
 <p><a name="an_5:6">5:6</a> Ho aperto all’amico mio, ma l’amico mio s’era ritirato, era partito. Ero fuori di me mentr’egli parlava; l’ho cercato, ma non l’ho trovato; l’ho chiamato, ma non m’ha risposto.</p> 
 <p><a name="an_5:7">5:7</a> Le guardie che vanno attorno per la città m’hanno incontrata, m’hanno battuta, m’hanno ferita; le guardie delle mura m’hanno strappato il velo.</p> 
 <p><a name="an_5:8">5:8</a> Io vi scongiuro, o figliuole di Gerusalemme, se trovate il mio amico, che gli direte?… Che son malata d’amore.</p> 
 <p><a name="an_5:9">5:9</a> Che è dunque, l’amico tuo, più d’un altro amico, o la più bella fra le donne? Che è dunque, l’amico tuo, più d’un altro amico, che così ci scongiuri?</p> 
 <p><a name="an_5:10">5:10</a> L’amico mio è bianco e vermiglio, e si distingue fra diecimila.</p> 
 <p><a name="an_5:11">5:11</a> Il suo capo è oro finissimo, le sue chiome sono crespe, nere come il corvo.</p> 
 <p><a name="an_5:12">5:12</a> I suoi occhi paion colombe in riva a de’ ruscelli, lavati nel latte, incassati ne’ castoni d’un anello.</p> 
 <p><a name="an_5:13">5:13</a> Le sue gote son come un’aia d’aromi, come aiuole di fiori odorosi; le sue labbra son gigli, e stillano mirra liquida.</p> 
 <p><a name="an_5:14">5:14</a> Le sue mani sono anelli d’oro, incastonati di berilli; il suo corpo è d’avorio terso, coperto di zaffiri.</p> 
 <p><a name="an_5:15">5:15</a> Le sue gambe son colonne di marmo, fondate su basi d’oro puro. Il suo aspetto è come il Libano, superbo come i cedri;</p> 
 <p><a name="an_5:16">5:16</a> il suo palato è tutto dolcezza, tutta la sua persona è un incanto. Tal è l’amor mio, tal è l’amico mio, o figliuole di Gerusalemme.</p> 
 <p><a name="an_6:1">6:1</a> Dov’è andato il tuo amico, o la più bella fra le donne? Da che parte s’è vòlto l’amico tuo? Noi lo cercheremo teco.</p> 
 <p><a name="an_6:2">6:2</a> Il mio amico è disceso nel suo giardino, nell’aie degli aromi a pasturare i greggi ne’ giardini, e coglier gigli.</p> 
 <p><a name="an_6:3">6:3</a> Io sono dell’amico mio; e l’amico mio, che pastura il gregge fra i gigli, è mio.</p> 
 <p><a name="an_6:4">6:4</a> Amica mia, tu sei bella come Tirtsa, vaga come Gerusalemme, tremenda come un esercito a bandiere spiegate.</p> 
 <p><a name="an_6:5">6:5</a> Storna da me gli occhi tuoi, che mi turbano. I tuoi capelli son come una mandra di capre, sospese ai fianchi di Galaad.</p> 
 <p><a name="an_6:6">6:6</a> I tuoi denti son come un branco di pecore, che tornano dal lavatoio; tutte hanno de’ gemelli, non ve n’è alcuna che sia sterile;</p> 
 <p><a name="an_6:7">6:7</a> le tue gote, dietro al tuo velo, son come un pezzo di melagrana.</p> 
 <p><a name="an_6:8">6:8</a> Ci son sessanta regine, ottanta concubine, e fanciulle senza numero;</p> 
 <p><a name="an_6:9">6:9</a> ma la mia colomba, la perfetta mia, è unica; è l’unica di sua madre, la prescelta di colei che l’ha partorita. Le fanciulle la vedono, e la proclaman beata; la vedon pure le regine e le concubine, e la lodano.</p> 
 <p><a name="an_6:10">6:10</a> Chi è colei che appare come l’alba, bella come la luna, pura come il sole, tremenda come un esercito a bandiere spiegate?</p> 
 <p><a name="an_6:11">6:11</a> Io son discesa nel giardino de’ noci a vedere le piante verdi della valle, a veder se le viti mettevan le loro gemme, se i melagrani erano in fiore.</p> 
 <p><a name="an_6:12">6:12</a> Io non so come, il mio desiderio m’ha resa simile ai carri d’Amminadab.</p> 
 <p><a name="an_6:13">6:13</a> (H7-1) Torna, torna, o Sulamita, torna, torna, che ti miriamo. Perché mirate la Sulamita come una danza a due schiere?</p> 
 <p><a name="an_7:1">7:1</a> (H7-2) Come son belli i tuoi piedi ne’ loro calzari, o figliuola di principe! I contorni delle tue anche son come monili, opera di mano d’artefice.</p> 
 <p><a name="an_7:2">7:2</a> (H7-3) Il tuo seno e una tazza rotonda, dove non manca mai vino profumato. Il tuo corpo è un mucchio di grano, circondato di gigli.</p> 
 <p><a name="an_7:3">7:3</a> (H7-4) Le tue due mammelle paion due gemelli di gazzella.</p> 
 <p><a name="an_7:4">7:4</a> (H7-5) Il tuo collo è come una torre d’avorio; i tuoi occhi son come le piscine d’Heshbon presso la porta di Bath-Rabbim. Il tuo naso e come la torre del Libano, che guarda verso Damasco.</p> 
 <p><a name="an_7:5">7:5</a> (H7-6) Il tuo capo s’eleva come il Carmelo, e la chioma del tuo capo sembra di porpora; un re è incatenato dalle tue trecce!</p> 
 <p><a name="an_7:6">7:6</a> (H7-7) Quanto sei bella, quanto sei piacevole, o amor mio, in mezzo alle delizie!</p> 
 <p><a name="an_7:7">7:7</a> (H7-8) La tua statura è simile alla palma, e le tue mammelle a de’ grappoli d’uva.</p> 
 <p><a name="an_7:8">7:8</a> (H7-9) Io ho detto: "Io salirò sulla palma, e m’appiglierò ai suoi rami". Siano le tue mammelle come grappoli di vite, il profumo del tuo fiato, come quello de’ pomi,</p> 
 <p><a name="an_7:9">7:9</a> (H7-10) e la tua bocca come un vino generoso, che cola dolcemente per il mio amico, e scivola fra le labbra di quelli che dormono.</p> 
 <p><a name="an_7:10">7:10</a> (H7-11) Io sono del mio amico, e verso me va il suo desiderio.</p> 
 <p><a name="an_7:11">7:11</a> (H7-12) Vieni, amico mio, usciamo ai campi, passiam la notte ne’ villaggi!</p> 
 <p><a name="an_7:12">7:12</a> (H7-13) Fin dal mattino andremo nelle vigne; vedremo se la vite ha sbocciato, se il suo fiore s’apre, se i melagrani fioriscono. Quivi ti darò le mie carezze.</p> 
 <p><a name="an_7:13">7:13</a> (H7-14) Le mandragole mandano profumo, e sulle nostre porte stanno frutti deliziosi d’ogni sorta, nuovi e vecchi, che ho serbati per te, amico mio.</p> 
 <p><a name="an_8:1">8:1</a> Oh perché non sei tu come un mio fratello, allattato dalle mammelle di mia madre! Trovandoti fuori, ti bacerei, e nessuno mi sprezzerebbe.</p> 
 <p><a name="an_8:2">8:2</a> Ti condurrei, t’introdurrei in casa di mia madre, tu mi ammaestreresti, e io ti darei a bere del vino aromatico, del succo del mio melagrano.</p> 
 <p><a name="an_8:3">8:3</a> La sua sinistra sia sotto il mio capo, e la sua destra m’abbracci!</p> 
 <p><a name="an_8:4">8:4</a> O figliuole di Gerusalemme, io vi scongiuro, non svegliate, non svegliate l’amor mio, finch’essa non lo desideri!</p> 
 <p><a name="an_8:5">8:5</a> Chi è colei che sale dal deserto appoggiata all’amico suo? Io t’ho svegliata sotto il melo, dove tua madre t’ha partorito, dove quella che t’ha partorito, s’è sgravata di te.</p> 
 <p><a name="an_8:6">8:6</a> Mettimi come un sigillo sul tuo cuore, come un sigillo sul tuo braccio; perché l’amore è forte come la morte, la gelosia è dura come il soggiorno de’ morti. I suoi ardori sono ardori di fuoco, fiamma dell’Eterno.</p> 
 <p><a name="an_8:7">8:7</a> Le grandi acque non potrebbero spegnere l’amore, e de’ fiumi non potrebbero sommergerlo. Se uno desse tutti i beni di casa sua in cambio dell’amore, sarebbe del tutto disprezzato.</p> 
 <p><a name="an_8:8">8:8</a> Noi abbiamo una piccola sorella, che non ha ancora mammelle; che farem noi della nostra sorella, quando si tratterà di lei?</p> 
 <p><a name="an_8:9">8:9</a> S’ella è un muro, costruiremo su lei una torretta d’argento; se ella è un uscio, la chiuderemo con una tavola di cedro.</p> 
 <p><a name="an_8:10">8:10</a> Io sono un muro, e le mie mammelle sono come torri; io sono stata ai suoi occhi come colei che ha trovato pace.</p> 
 <p><a name="an_8:11">8:11</a> Salomone aveva una vigna a Baal-Hamon; egli affidò la vigna a de’ guardiani, ognun de’ quali portava, come frutto, mille sicli d’argento.</p> 
 <p><a name="an_8:12">8:12</a> La mia vigna, ch’è mia, la guardo da me; tu, Salomone, tienti pure i tuoi mille sicli, e se n’abbian duecento quei che guardano il frutto della tua!</p> 
 <p><a name="an_8:13">8:13</a> O tu che dimori ne’ giardini, de’ compagni stanno intenti alla tua voce! Fammela udire!</p> 
 <p><a name="an_8:14">8:14</a> Fuggi, amico mio, come una gazzella od un cerbiatto, sui monti degli aromi!</p> 
 <p></p><hr>
 <center>
 <a href="isa.htm">Next: Isaiah</a></center>
 </body>