<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="co2.htm">Previous</a> 
 <a href="eph.htm">Next</a> 
 </center>
 <hr>
  <h3 align="center">Italian Bible: Galatians</h3> 
 <p><a name="an_1:1">1:1</a> Paolo, apostolo (non dagli uomini né per mezzo d’alcun uomo, ma per mezzo di Gesù Cristo e di Dio Padre che l’ha risuscitato dai morti),</p> 
 <p><a name="an_1:2">1:2</a> e tutti i fratelli che sono meco, alle chiese della Galazia;</p> 
 <p><a name="an_1:3">1:3</a> grazia a voi e pace da Dio Padre e dal Signor nostro Gesù Cristo,</p> 
 <p><a name="an_1:4">1:4</a> che ha dato se stesso per i nostri peccati affin di strapparci al presente secolo malvagio, secondo la volontà del nostro Dio e Padre,</p> 
 <p><a name="an_1:5">1:5</a> al quale sia la gloria né secoli dei secoli. Amen.</p> 
 <p><a name="an_1:6">1:6</a> Io mi maraviglio che così presto voi passiate da Colui che vi ha chiamati mediante la grazia di Cristo, a un altro vangelo.</p> 
 <p><a name="an_1:7">1:7</a> Il quale poi non è un altro vangelo; ma ci sono alcuni che vi turbano e vogliono sovvertire l’Evangelo di Cristo.</p> 
 <p><a name="an_1:8">1:8</a> Ma quand’anche noi, quand’anche un angelo dal cielo vi annunziasse un vangelo diverso da quello che v’abbiamo annunziato, sia egli anatema.</p> 
 <p><a name="an_1:9">1:9</a> Come l’abbiamo detto prima d’ora, torno a ripeterlo anche adesso: se alcuno vi annunzia un vangelo diverso da quello che avete ricevuto, sia anatema.</p> 
 <p><a name="an_1:10">1:10</a> Vado io forse cercando di conciliarmi il favore degli uomini, ovvero quello di Dio? O cerco io di piacere agli uomini? Se cercassi ancora di piacere agli uomini, non sarei servitore di Cristo.</p> 
 <p><a name="an_1:11">1:11</a> E invero, fratelli, io vi dichiaro che l’Evangelo da me annunziato non è secondo l’uomo;</p> 
 <p><a name="an_1:12">1:12</a> poiché io stesso non l’ho ricevuto né l’ho imparato da alcun uomo, ma l’ho ricevuto per rivelazione di Gesù Cristo.</p> 
 <p><a name="an_1:13">1:13</a> Difatti voi avete udito quale sia stata la mia condotta nel passato, quando ero nel giudaismo; come perseguitavo a tutto potere la Chiesa di Dio e la devastavo,</p> 
 <p><a name="an_1:14">1:14</a> e mi segnalavo nel giudaismo più di molti della mia età fra i miei connazionali, essendo estremamente zelante delle tradizioni dei miei padri.</p> 
 <p><a name="an_1:15">1:15</a> Ma quando Iddio, che m’aveva appartato fin dal seno di mia madre e m’ha chiamato mediante la sua grazia, si compiacque</p> 
 <p><a name="an_1:16">1:16</a> di rivelare in me il suo Figliuolo perch’io lo annunziassi fra i Gentili, io non mi consigliai con carne e sangue,</p> 
 <p><a name="an_1:17">1:17</a> e non salii a Gerusalemme da quelli che erano stati apostoli prima di me, ma subito me ne andai in Arabia; quindi tornai di nuovo a Damasco.</p> 
 <p><a name="an_1:18">1:18</a> Di poi, in capo a tre anni, salii a Gerusalemme per visitar Cefa, e stetti da lui quindici giorni;</p> 
 <p><a name="an_1:19">1:19</a> e non vidi alcun altro degli apostoli; ma solo Giacomo, il fratello del Signore.</p> 
 <p><a name="an_1:20">1:20</a> Ora, circa le cose che vi scrivo, ecco, nel cospetto di Dio vi dichiaro che non mentisco.</p> 
 <p><a name="an_1:21">1:21</a> Poi venni nelle contrade della Siria e della Cilicia;</p> 
 <p><a name="an_1:22">1:22</a> ma ero sconosciuto, di persona, alle chiese della Giudea, che sono in Cristo;</p> 
 <p><a name="an_1:23">1:23</a> esse sentivan soltanto dire: colui che già ci perseguitava, ora predica la fede, che altra volta cercava di distruggere.</p> 
 <p><a name="an_1:24">1:24</a> E per causa mia glorificavano Iddio.</p> 
 <p><a name="an_2:1">2:1</a> Poi, passati quattordici anni, salii di nuovo a Gerusalemme con Barnaba, prendendo anche Tito con me.</p> 
 <p><a name="an_2:2">2:2</a> E vi salii in seguito ad una rivelazione, ed esposi loro l’Evangelo che io predico fra i Gentili, ma lo esposi privatamente ai più ragguardevoli, onde io non corressi o non avessi corso in vano.</p> 
 <p><a name="an_2:3">2:3</a> Ma neppur Tito, che era con me, ed era greco, fu costretto a farsi circoncidere;</p> 
 <p><a name="an_2:4">2:4</a> e questo a cagione dei falsi fratelli, introdottisi di soppiatto, i quali s’erano insinuati fra noi per spiare la libertà che abbiamo in Cristo Gesù, col fine di ridurci in servitù.</p> 
 <p><a name="an_2:5">2:5</a> Alle imposizioni di costoro noi non cedemmo neppur per un momento, affinché la verità del Vangelo rimanesse ferma tra voi.</p> 
 <p><a name="an_2:6">2:6</a> Ma quelli che godono di particolare considerazione (quali già siano stati a me non importa; Iddio non ha riguardi personali), quelli, dico, che godono maggior considerazione non m’imposero nulla di più;</p> 
 <p><a name="an_2:7">2:7</a> anzi, quando videro che a me era stata affidata la evangelizzazione degli incirconcisi, come a Pietro quella de’ circoncisi</p> 
 <p><a name="an_2:8">2:8</a> (poiché Colui che avea operato in Pietro per farlo apostolo della circoncisione aveva anche operato in me per farmi apostolo dei Gentili),</p> 
 <p><a name="an_2:9">2:9</a> e quando conobbero la grazia che m’era stata accordata, Giacomo e Cefa e Giovanni, che son reputati colonne, dettero a me ed a Barnaba la mano d’associazione perché noi andassimo ai Gentili, ed essi ai circoncisi;</p> 
 <p><a name="an_2:10">2:10</a> soltanto ci raccomandarono di ricordarci dei poveri; e questo mi sono studiato di farlo.</p> 
 <p><a name="an_2:11">2:11</a> Ma quando Cefa fu venuto ad Antiochia, io gli resistei in faccia perch’egli era da condannare.</p> 
 <p><a name="an_2:12">2:12</a> Difatti, prima che fossero venuti certuni provenienti da Giacomo, egli mangiava coi Gentili; ma quando costoro furono arrivati, egli prese a ritrarsi e a separarsi per timor di quelli della circoncisione.</p> 
 <p><a name="an_2:13">2:13</a> E gli altri Giudei si misero a simulare anch’essi con lui; talché perfino Barnaba fu trascinato dalla loro simulazione.</p> 
 <p><a name="an_2:14">2:14</a> Ma quando vidi che non procedevano con dirittura rispetto alla verità del Vangelo, io dissi a Cefa in presenza di tutti: se tu, che sei Giudeo, vivi alla Gentile e non alla giudaica, come mai costringi i Gentili a giudaizzare?</p> 
 <p><a name="an_2:15">2:15</a> Noi che siam Giudei di nascita e non peccatori di fra i Gentili,</p> 
 <p><a name="an_2:16">2:16</a> avendo pur nondimeno riconosciuto che l’uomo non è giustificato per le opere della legge ma lo è soltanto per mezzo della fede in Cristo Gesù, abbiamo anche noi creduto in Cristo Gesù affin d’esser giustificati per la fede in Cristo e non per le opere della legge, poiché per le opere della legge nessuna carne sarà giustificata.</p> 
 <p><a name="an_2:17">2:17</a> Ma se nel cercare d’esser giustificati in Cristo, siamo anche noi trovati peccatori, Cristo è Egli un ministro di peccato? Così non sia.</p> 
 <p><a name="an_2:18">2:18</a> Perché se io riedifico le cose che ho distrutte, mi dimostro trasgressore.</p> 
 <p><a name="an_2:19">2:19</a> Poiché per mezzo della legge io sono morto alla legge per vivere a Dio.</p> 
 <p><a name="an_2:20">2:20</a> Sono stato crocifisso con Cristo, e non son più io che vivo, ma è Cristo che vive in me; e la vita che vivo ora nella carne, la vivo nella fede nel Figliuol di Dio il quale m’ha amato, e ha dato se stesso per me.</p> 
 <p><a name="an_2:21">2:21</a> Io non annullo la grazia di Dio; perché se la giustizia si ottiene per mezzo della legge, Cristo è dunque morto inutilmente.</p> 
 <p><a name="an_3:1">3:1</a> O Galati insensati, chi v’ha ammaliati, voi, dinanzi agli occhi dei quali Gesù Cristo crocifisso è stato ritratto al vivo?</p> 
 <p><a name="an_3:2">3:2</a> Questo soltanto desidero sapere da voi: avete voi ricevuto lo Spirito per la via delle opere della legge o per la predicazione della fede?</p> 
 <p><a name="an_3:3">3:3</a> Siete voi così insensati? Dopo aver cominciato con lo Spirito, volete ora raggiungere la perfezione con la carne?</p> 
 <p><a name="an_3:4">3:4</a> Avete voi sofferto tante cose invano? se pure è proprio invano.</p> 
 <p><a name="an_3:5">3:5</a> Colui dunque che vi somministra lo Spirito ed opera fra voi dei miracoli, lo fa Egli per la via delle opere della legge o per la predicazione della fede?</p> 
 <p><a name="an_3:6">3:6</a> Siccome Abramo credette a Dio e ciò gli fu messo in conto di giustizia,</p> 
 <p><a name="an_3:7">3:7</a> riconoscete anche voi che coloro i quali hanno la fede, son figliuoli d’Abramo.</p> 
 <p><a name="an_3:8">3:8</a> E la Scrittura, prevedendo che Dio giustificherebbe i Gentili per la fede, preannunziò ad Abramo questa buona novella: In te saranno benedette tutte le genti.</p> 
 <p><a name="an_3:9">3:9</a> Talché coloro che hanno la fede, sono benedetti col credente Abramo.</p> 
 <p><a name="an_3:10">3:10</a> Poiché tutti coloro che si basano sulle opere della legge sono sotto maledizione; perché è scritto: Maledetto chiunque non persevera in tutte le cose scritte nel libro della legge per metterle in pratica!</p> 
 <p><a name="an_3:11">3:11</a> Or che nessuno sia giustificato per la legge dinanzi a Dio, è manifesto perché il giusto vivrà per fede.</p> 
 <p><a name="an_3:12">3:12</a> Ma la legge non si basa sulla fede; anzi essa dice: Chi avrà messe in pratica queste cose, vivrà per via di esse.</p> 
 <p><a name="an_3:13">3:13</a> Cristo ci ha riscattati dalla maledizione della legge, essendo divenuto maledizione per noi (poiché sta scritto: Maledetto chiunque è appeso al legno),</p> 
 <p><a name="an_3:14">3:14</a> affinché la benedizione d’Abramo venisse sui Gentili in Cristo Gesù, affinché ricevessimo, per mezzo della fede, lo Spirito promesso.</p> 
 <p><a name="an_3:15">3:15</a> Fratelli, io parlo secondo le usanze degli uomini: Un patto che sia stato validamente concluso, sia pur soltanto un patto d’uomo, nessuno l’annulla o vi aggiunge alcun che.</p> 
 <p><a name="an_3:16">3:16</a> Or le promesse furono fatte ad Abramo e alla sua progenie. Non dice: "E alla progenie", come se si trattasse di molte; ma come parlando di una sola, dice: "E alla tua progenie", ch’è Cristo.</p> 
 <p><a name="an_3:17">3:17</a> Or io dico: Un patto già prima debitamente stabilito da Dio, la legge, che venne quattrocento trent’anni dopo, non lo invalida in guisa da annullare la promessa.</p> 
 <p><a name="an_3:18">3:18</a> Perché, se l’eredità viene dalla legge, essa non viene più dalla promessa; ora ad Abramo Dio l’ha donata per via di promessa.</p> 
 <p><a name="an_3:19">3:19</a> Che cos’è dunque la legge? Essa fu aggiunta a motivo delle trasgressioni, finché venisse la progenie alla quale era stata fatta la promessa; e fu promulgata per mezzo d’angeli, per mano d’un mediatore.</p> 
 <p><a name="an_3:20">3:20</a> Ora, un mediatore non è mediatore d’uno solo; Dio, invece, è uno solo.</p> 
 <p><a name="an_3:21">3:21</a> La legge è essa dunque contraria alle promesse di Dio? Così non sia; perché se fosse stata data una legge capace di produrre la vita, allora sì, la giustizia sarebbe venuta dalla legge;</p> 
 <p><a name="an_3:22">3:22</a> ma la Scrittura ha rinchiuso ogni cosa sotto peccato, affinché i beni promessi alla fede in Gesù Cristo fossero dati ai credenti.</p> 
 <p><a name="an_3:23">3:23</a> Ma prima che venisse la fede eravamo tenuti rinchiusi in custodia sotto la legge, in attesa della fede che doveva esser rivelata.</p> 
 <p><a name="an_3:24">3:24</a> Talché la legge è stata il nostro pedagogo per condurci a Cristo, affinché fossimo giustificati per fede.</p> 
 <p><a name="an_3:25">3:25</a> Ma ora che la fede è venuta, noi non siamo più sotto pedagogo;</p> 
 <p><a name="an_3:26">3:26</a> perché siete tutti figliuoli di Dio, per la fede in Cristo Gesù.</p> 
 <p><a name="an_3:27">3:27</a> Poiché voi tutti che siete stati battezzati in Cristo vi siete rivestiti di Cristo.</p> 
 <p><a name="an_3:28">3:28</a> Non c’è qui né Giudeo né Greco; non c’è né schiavo né libero; non c’è né maschio né femmina; poiché voi tutti siete uno in Cristo Gesù.</p> 
 <p><a name="an_3:29">3:29</a> E se siete di Cristo, siete dunque progenie d’Abramo; eredi, secondo la promessa.</p> 
 <p><a name="an_4:1">4:1</a> Or io dico: Fin tanto che l’erede è fanciullo, non differisce in nulla dal servo, benché sia padrone di tutto;</p> 
 <p><a name="an_4:2">4:2</a> ma è sotto tutori e curatori fino al tempo prestabilito dal padre.</p> 
 <p><a name="an_4:3">4:3</a> Così anche noi, quando eravamo fanciulli, eravamo tenuti in servitù sotto gli elementi del mondo;</p> 
 <p><a name="an_4:4">4:4</a> ma quando giunse la pienezza de’ tempi, Iddio mandò il suo Figliuolo, nato di donna, nato sotto la legge,</p> 
 <p><a name="an_4:5">4:5</a> per riscattare quelli che erano sotto la legge, affinché noi ricevessimo l’adozione di figliuoli.</p> 
 <p><a name="an_4:6">4:6</a> E perché siete figliuoli, Dio ha mandato lo Spirito del suo Figliuolo nei nostri cuori, che grida: Abba, Padre.</p> 
 <p><a name="an_4:7">4:7</a> Talché tu non sei più servo, ma figliuolo; e se sei figliuolo, sei anche erede per grazia di Dio.</p> 
 <p><a name="an_4:8">4:8</a> In quel tempo, è vero, non avendo conoscenza di Dio, voi avete servito a quelli che per natura non sono dèi;</p> 
 <p><a name="an_4:9">4:9</a> ma ora che avete conosciuto Dio, o piuttosto che siete stati conosciuti da Dio, come mai vi rivolgete di nuovo ai deboli e poveri elementi, ai quali volete di bel nuovo ricominciare a servire?</p> 
 <p><a name="an_4:10">4:10</a> Voi osservate giorni e mesi e stagioni ed anni.</p> 
 <p><a name="an_4:11">4:11</a> Io temo, quanto a voi, d’essermi invano affaticato per voi.</p> 
 <p><a name="an_4:12">4:12</a> Siate come son io, fratelli, ve ne prego, perché anch’io sono come voi.</p> 
 <p><a name="an_4:13">4:13</a> Voi non mi faceste alcun torto; anzi sapete bene che fu a motivo di una infermità della carne che vi evangelizzai la prima volta;</p> 
 <p><a name="an_4:14">4:14</a> e quella mia infermità corporale che era per voi una prova, voi non la sprezzaste né l’aveste a schifo; al contrario, mi accoglieste come un angelo di Dio, come Cristo Gesù stesso.</p> 
 <p><a name="an_4:15">4:15</a> Dove son dunque le vostre proteste di gioia? Poiché io vi rendo questa testimonianza: che, se fosse stato possibile, vi sareste cavati gli occhi e me li avreste dati.</p> 
 <p><a name="an_4:16">4:16</a> Son io dunque divenuto vostro nemico dicendovi la verità?</p> 
 <p><a name="an_4:17">4:17</a> Costoro son zelanti di voi, ma non per fini onesti; anzi vi vogliono staccare da noi perché il vostro zelo si volga a loro.</p> 
 <p><a name="an_4:18">4:18</a> Or è una bella cosa essere oggetto dello zelo altrui nel bene, in ogni tempo, e non solo quando son presente fra voi.</p> 
 <p><a name="an_4:19">4:19</a> Figliuoletti miei, per i quali io son di nuovo in doglie finché Cristo sia formato in voi,</p> 
 <p><a name="an_4:20">4:20</a> oh come vorrei essere ora presente fra voi e cambiar tono perché son perplesso riguardo a voi!</p> 
 <p><a name="an_4:21">4:21</a> Ditemi: Voi che volete esser sotto la legge, non ascoltate voi la legge?</p> 
 <p><a name="an_4:22">4:22</a> Poiché sta scritto che Abramo ebbe due figliuoli: uno dalla schiava, e uno dalla donna libera;</p> 
 <p><a name="an_4:23">4:23</a> ma quello dalla schiava nacque secondo la carne; mentre quello dalla libera nacque in virtù della promessa.</p> 
 <p><a name="an_4:24">4:24</a> Le quali cose hanno un senso allegorico; poiché queste donne sono due patti, l’uno, del monte Sinai, genera per la schiavitù, ed è Agar.</p> 
 <p><a name="an_4:25">4:25</a> Infatti Agar è il monte Sinai in Arabia, e corrisponde alla Gerusalemme del tempo presente, la quale è schiava coi suoi figliuoli.</p> 
 <p><a name="an_4:26">4:26</a> Ma la Gerusalemme di sopra è libera, ed essa è nostra madre.</p> 
 <p><a name="an_4:27">4:27</a> Poich’egli è scritto: Rallegrati, o sterile che non partorivi! Prorompi in grida, tu che non avevi sentito doglie di parto! Poiché i figliuoli dell’abbandonata saranno più numerosi di quelli di colei che aveva il marito.</p> 
 <p><a name="an_4:28">4:28</a> Ora voi, fratelli, siete figliuoli della promessa alla maniera d’Isacco.</p> 
 <p><a name="an_4:29">4:29</a> Ma come allora colui ch’era nato secondo la carne perseguitava il nato secondo lo Spirito, così succede anche ora.</p> 
 <p><a name="an_4:30">4:30</a> Ma che dice la Scrittura? Caccia via la schiava e il suo figliuolo; perché il figliuolo della schiava non sarà erede col figliuolo della libera.</p> 
 <p><a name="an_4:31">4:31</a> Perciò, fratelli, noi non siamo figliuoli della schiava, ma della libera.</p> 
 <p><a name="an_5:1">5:1</a> Cristo ci ha affrancati perché fossimo liberi; state dunque saldi, e non vi lasciate di nuovo porre sotto il giogo della schiavitù!</p> 
 <p><a name="an_5:2">5:2</a> Ecco, io, Paolo, vi dichiaro che, se vi fate circoncidere, Cristo non vi gioverà nulla.</p> 
 <p><a name="an_5:3">5:3</a> E da capo protesto ad ogni uomo che si fa circoncidere, ch’egli è obbligato ad osservare tutta quanta la legge.</p> 
 <p><a name="an_5:4">5:4</a> Voi che volete esser giustificati per la legge, avete rinunziato a Cristo; siete scaduti dalla grazia.</p> 
 <p><a name="an_5:5">5:5</a> Poiché, quanto a noi, è in ispirito, per fede, che aspettiamo la speranza della giustizia.</p> 
 <p><a name="an_5:6">5:6</a> Infatti, in Cristo Gesù, né la circoncisione né l’incirconcisione hanno valore alcuno; quel che vale è la fede operante per mezzo dell’amore.</p> 
 <p><a name="an_5:7">5:7</a> Voi correvate bene; chi vi ha fermati perché non ubbidiate alla verità?</p> 
 <p><a name="an_5:8">5:8</a> Una tal persuasione non viene da Colui che vi chiama.</p> 
 <p><a name="an_5:9">5:9</a> Un po’ di lievito fa lievitare tutta la pasta.</p> 
 <p><a name="an_5:10">5:10</a> Riguardo a voi, io ho questa fiducia nel Signore, che non la penserete diversamente; ma colui che vi conturba ne porterà la pena, chiunque egli sia.</p> 
 <p><a name="an_5:11">5:11</a> Quanto a me, fratelli, s’io predico ancora la circoncisione, perché sono ancora perseguitato? Lo scandalo della croce sarebbe allora tolto via.</p> 
 <p><a name="an_5:12">5:12</a> Si facessero pur anche evirare quelli che vi mettono sottosopra!</p> 
 <p><a name="an_5:13">5:13</a> Perché, fratelli, voi siete stati chiamati a libertà; soltanto non fate della libertà un’occasione alla carne, ma per mezzo dell’amore servite gli uni agli altri;</p> 
 <p><a name="an_5:14">5:14</a> poiché tutta la legge è adempiuta in quest’unica parola: Ama il tuo prossimo come te stesso.</p> 
 <p><a name="an_5:15">5:15</a> Ma se vi mordete e divorate gli uni gli altri, guardate di non esser consumati gli uni dagli altri.</p> 
 <p><a name="an_5:16">5:16</a> Or io dico: Camminate per lo Spirito e non adempirete i desideri della carne.</p> 
 <p><a name="an_5:17">5:17</a> Perché la carne ha desideri contrari allo Spirito, e lo Spirito ha desideri contrari alla carne; sono cose opposte fra loro; in guisa che non potete fare quel che vorreste.</p> 
 <p><a name="an_5:18">5:18</a> Ma se siete condotti dallo Spirito, voi non siete sotto la legge.</p> 
 <p><a name="an_5:19">5:19</a> Or le opere della carne sono manifeste, e sono: fornicazione, impurità, dissolutezza,</p> 
 <p><a name="an_5:20">5:20</a> idolatria, stregoneria, inimicizie, discordia, gelosia, ire, contese, divisioni,</p> 
 <p><a name="an_5:21">5:21</a> sètte, invidie, ubriachezze, gozzoviglie, e altre simili cose; circa le quali vi prevengo, come anche v’ho già prevenuti, che quelli che fanno tali cose non erederanno il regno di Dio.</p> 
 <p><a name="an_5:22">5:22</a> Il frutto dello Spirito, invece, è amore, allegrezza, pace, longanimità, benignità, bontà, fedeltà, dolcezza, temperanza;</p> 
 <p><a name="an_5:23">5:23</a> contro tali cose non c’è legge.</p> 
 <p><a name="an_5:24">5:24</a> E quelli che son di Cristo hanno crocifisso la carne con le sue passioni e le sue concupiscenze.</p> 
 <p><a name="an_5:25">5:25</a> Se viviamo per lo Spirito, camminiamo altresì per lo Spirito.</p> 
 <p><a name="an_5:26">5:26</a> Non siamo vanagloriosi, provocandoci e invidiandoci gli uni gli altri.</p> 
 <p><a name="an_6:1">6:1</a> Fratelli, quand’anche uno sia stato còlto in qualche fallo, voi, che siete spirituali, rialzatelo con spirito di mansuetudine. E bada bene a te stesso, che talora anche tu non sii tentato.</p> 
 <p><a name="an_6:2">6:2</a> Portate i pesi gli uni degli altri, e così adempirete la legge di Cristo.</p> 
 <p><a name="an_6:3">6:3</a> Poiché se alcuno si stima esser qualcosa pur non essendo nulla, egli inganna se stesso.</p> 
 <p><a name="an_6:4">6:4</a> Ciascuno esamini invece l’opera propria; e allora avrà motivo di gloriarsi rispetto a se stesso soltanto, e non rispetto ad altri.</p> 
 <p><a name="an_6:5">6:5</a> Poiché ciascuno porterà il suo proprio carico.</p> 
 <p><a name="an_6:6">6:6</a> Colui che viene ammaestrato nella Parola faccia parte di tutti i suoi beni a chi l’ammaestra.</p> 
 <p><a name="an_6:7">6:7</a> Non v’ingannate; non si può beffarsi di Dio; poiché quello che l’uomo avrà seminato, quello pure mieterà.</p> 
 <p><a name="an_6:8">6:8</a> Perché chi semina per la propria carne, mieterà dalla carne corruzione; ma chi semina per lo Spirito, mieterà dallo Spirito vita eterna.</p> 
 <p><a name="an_6:9">6:9</a> E non ci scoraggiamo nel far il bene; perché, se non ci stanchiamo, mieteremo a suo tempo.</p> 
 <p><a name="an_6:10">6:10</a> Così dunque, secondo che ne abbiamo l’opportunità, facciam del bene a tutti; ma specialmente a quei della famiglia dei credenti.</p> 
 <p><a name="an_6:11">6:11</a> Guardate con che grosso carattere v’ho scritto, di mia propria mano.</p> 
 <p><a name="an_6:12">6:12</a> Tutti coloro che vogliono far bella figura nella carne, vi costringono a farvi circoncidere, e ciò al solo fine di non esser perseguitati per la croce di Cristo.</p> 
 <p><a name="an_6:13">6:13</a> Poiché neppur quelli stessi che son circoncisi, osservano la legge; ma vogliono che siate circoncisi per potersi gloriare della vostra carne.</p> 
 <p><a name="an_6:14">6:14</a> Ma quanto a me, non sia mai ch’io mi glori d’altro che della croce del Signor nostro Gesù Cristo, mediante la quale il mondo, per me, è stato crocifisso, e io sono stato crocifisso per il mondo.</p> 
 <p><a name="an_6:15">6:15</a> Poiché tanto la circoncisione che l’incirconcisione non son nulla; quel che importa è l’essere una nuova creatura.</p> 
 <p><a name="an_6:16">6:16</a> E su quanti cammineranno secondo questa regola siano pace e misericordia, e così siano sull’Israele di Dio.</p> 
 <p><a name="an_6:17">6:17</a> Da ora in poi nessuno mi dia molestia, perché io porto nel mio corpo le stimmate di Gesù.</p> 
 <p><a name="an_6:18">6:18</a> La grazia del Signor nostro Gesù Cristo sia col vostro spirito, fratelli. Amen.</p> 
 <p></p><hr>
 <center>
 <a href="eph.htm">Next: Ephesians</a></center>
 </body>