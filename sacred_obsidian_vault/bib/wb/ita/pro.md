<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="psa.htm">Previous</a> 
 <a href="ecc.htm">Next</a> 
 </center>
 <hr>
  <h3 align="center">Italian Bible: Proverbs</h3> 
 <p><a name="an_1:1">1:1</a> Proverbi di Salomone, figliuolo di Davide, re d’Israele;</p> 
 <p><a name="an_1:2">1:2</a> perché l’uomo conosca la sapienza e l’istruzione, e intenda i detti sensati;</p> 
 <p><a name="an_1:3">1:3</a> perché riceva istruzione circa l’assennatezza, la giustizia, l’equità, la dirittura;</p> 
 <p><a name="an_1:4">1:4</a> per dare accorgimento ai semplici, e conoscenza e riflessione al giovane.</p> 
 <p><a name="an_1:5">1:5</a> Il savio ascolterà, e accrescerà il suo sapere; l’uomo intelligente ne ritrarrà buone direzioni</p> 
 <p><a name="an_1:6">1:6</a> per capire i proverbi e le allegorie, le parole dei savi e i loro enigmi.</p> 
 <p><a name="an_1:7">1:7</a> Il timore dell’Eterno è il principio della scienza; gli stolti disprezzano la sapienza e l’istruzione.</p> 
 <p><a name="an_1:8">1:8</a> Ascolta, figliuol mio, l’istruzione di tuo padre e non ricusare l’insegnamento di tua madre;</p> 
 <p><a name="an_1:9">1:9</a> poiché saranno una corona di grazia sul tuo capo, e monili al tuo collo.</p> 
 <p><a name="an_1:10">1:10</a> Figliuol mio, se i peccatori ti vogliono sedurre, non dar loro retta.</p> 
 <p><a name="an_1:11">1:11</a> Se dicono: "Vieni con noi; mettiamoci in agguato per uccidere; tendiamo insidie senza motivo all’innocente;</p> 
 <p><a name="an_1:12">1:12</a> inghiottiamoli vivi, come il soggiorno de’ morti, e tutt’interi come quelli che scendon nella fossa;</p> 
 <p><a name="an_1:13">1:13</a> noi troveremo ogni sorta di beni preziosi, empiremo le nostre case di bottino;</p> 
 <p><a name="an_1:14">1:14</a> tu trarrai a sorte la tua parte con noi, non ci sarà fra noi tutti che una borsa sola"</p> 
 <p><a name="an_1:15">1:15</a> figliuol mio, non t’incamminare con essi; trattieni il tuo piè lungi dal loro sentiero;</p> 
 <p><a name="an_1:16">1:16</a> poiché i loro piedi corrono al male ed essi s’affrettano a spargere il sangue.</p> 
 <p><a name="an_1:17">1:17</a> Si tende invano la rete dinanzi a ogni sorta d’uccelli;</p> 
 <p><a name="an_1:18">1:18</a> ma costoro pongono agguati al loro proprio sangue, e tendono insidie alla stessa loro vita.</p> 
 <p><a name="an_1:19">1:19</a> Tal è la sorte di chiunque è avido di guadagno; esso toglie la vita a chi lo possiede.</p> 
 <p><a name="an_1:20">1:20</a> La sapienza grida per le vie, fa udire la sua voce per le piazze;</p> 
 <p><a name="an_1:21">1:21</a> nei crocicchi affollati ella chiama, all’ingresso delle porte, in città, pronunzia i suoi discorsi:</p> 
 <p><a name="an_1:22">1:22</a> "Fino a quando, o scempi, amerete la scempiaggine? fino a quando gli schernitori prenderanno gusto a schernire e gli stolti avranno in odio la scienza?</p> 
 <p><a name="an_1:23">1:23</a> Volgetevi a udire la mia riprensione; ecco, io farò sgorgare su voi lo spirito mio, vi farò conoscere le mie parole…</p> 
 <p><a name="an_1:24">1:24</a> Ma poiché, quand’ho chiamato avete rifiutato d’ascoltare, quand’ho steso la mano nessun vi ha badato,</p> 
 <p><a name="an_1:25">1:25</a> anzi avete respinto ogni mio consiglio e della mia correzione non ne avete voluto sapere,</p> 
 <p><a name="an_1:26">1:26</a> anch’io mi riderò delle vostre sventure, mi farò beffe quando lo spavento vi piomberà addosso;</p> 
 <p><a name="an_1:27">1:27</a> quando lo spavento vi piomberà addosso come una tempesta quando la sventura v’investirà come un uragano, e vi cadranno addosso la distretta l’angoscia.</p> 
 <p><a name="an_1:28">1:28</a> Allora mi chiameranno, ma io non risponderò; mi cercheranno con premura ma non mi troveranno.</p> 
 <p><a name="an_1:29">1:29</a> Poiché hanno odiato la scienza e non hanno scelto il timor dell’Eterno</p> 
 <p><a name="an_1:30">1:30</a> e non hanno voluto sapere dei miei consigli e hanno disdegnato ogni mia riprensione,</p> 
 <p><a name="an_1:31">1:31</a> si pasceranno del frutto della loro condotta, e saranno saziati dei loro propri consigli.</p> 
 <p><a name="an_1:32">1:32</a> Poiché il pervertimento degli scempi li uccide, e lo sviarsi degli stolti li fa perire;</p> 
 <p><a name="an_1:33">1:33</a> ma chi m’ascolta se ne starà al sicuro, sarà tranquillo, senza paura d’alcun male".</p> 
 <p><a name="an_2:1">2:1</a> Figliuol mio, se ricevi le mie parole e serbi con cura i miei comandamenti,</p> 
 <p><a name="an_2:2">2:2</a> prestando orecchio alla sapienza e inclinando il cuore all’intelligenza;</p> 
 <p><a name="an_2:3">2:3</a> sì, se chiami il discernimento e rivolgi la tua voce all’intelligenza,</p> 
 <p><a name="an_2:4">2:4</a> se la cerchi come l’argento e ti dài a scavarla come un tesoro,</p> 
 <p><a name="an_2:5">2:5</a> Allora intenderai il timor dell’Eterno, e troverai la conoscenza di Dio.</p> 
 <p><a name="an_2:6">2:6</a> Poiché l’Eterno dà la sapienza; dalla sua bocca procedono la scienza e l’intelligenza.</p> 
 <p><a name="an_2:7">2:7</a> Egli tiene in serbo per gli uomini retti un aiuto potente, uno scudo per quelli che camminano integramente,</p> 
 <p><a name="an_2:8">2:8</a> affin di proteggere i sentieri della equità e di custodire la via dei suoi fedeli.</p> 
 <p><a name="an_2:9">2:9</a> Allora intenderai la giustizia, l’equità, la rettitudine, tutte le vie del bene.</p> 
 <p><a name="an_2:10">2:10</a> Perché la sapienza t’entrerà nel cuore, e la scienza sarà gradevole all’anima tua;</p> 
 <p><a name="an_2:11">2:11</a> la riflessione veglierà su te, e l’intelligenza ti proteggerà;</p> 
 <p><a name="an_2:12">2:12</a> ti scamperà così dalla via malvagia, dalla gente che parla di cose perverse,</p> 
 <p><a name="an_2:13">2:13</a> da quelli che lasciano i sentieri della rettitudine per camminare nella via delle tenebre,</p> 
 <p><a name="an_2:14">2:14</a> che godono a fare il male e si compiacciono delle perversità del malvagio,</p> 
 <p><a name="an_2:15">2:15</a> che seguono sentieri storti e battono vie tortuose.</p> 
 <p><a name="an_2:16">2:16</a> Ti scamperà dalla donna adultera, dalla infedele che usa parole melate,</p> 
 <p><a name="an_2:17">2:17</a> che ha abbandonato il compagno della sua giovinezza e ha dimenticato il patto del suo Dio.</p> 
 <p><a name="an_2:18">2:18</a> Poiché la sua casa pende verso la morte, e i suoi sentieri menano ai defunti.</p> 
 <p><a name="an_2:19">2:19</a> Nessuno di quelli che vanno da lei ne ritorna, nessuno riprende i sentieri della vita.</p> 
 <p><a name="an_2:20">2:20</a> Così camminerai per la via dei buoni, e rimarrai nei sentieri dei giusti.</p> 
 <p><a name="an_2:21">2:21</a> Ché gli uomini retti abiteranno la terra, e quelli che sono integri vi rimarranno;</p> 
 <p><a name="an_2:22">2:22</a> ma gli empi saranno sterminati di sulla terra e gli sleali ne saranno divelti.</p> 
 <p><a name="an_3:1">3:1</a> Figliuol mio, non dimenticare il mio insegnamento, e il tuo cuore osservi i miei comandamenti,</p> 
 <p><a name="an_3:2">3:2</a> perché ti procureranno lunghi giorni, anni di vita e di prosperità.</p> 
 <p><a name="an_3:3">3:3</a> Bontà e verità non ti abbandonino; lègatele al collo, scrivile sulla tavola del tuo cuore;</p> 
 <p><a name="an_3:4">3:4</a> troverai così grazia e buon senno agli occhi di Dio e degli uomini.</p> 
 <p><a name="an_3:5">3:5</a> Confidati nell’Eterno con tutto il cuore, e non t’appoggiare sul tuo discernimento.</p> 
 <p><a name="an_3:6">3:6</a> Riconoscilo in tutte le tue vie, ed egli appianerà i tuoi sentieri.</p> 
 <p><a name="an_3:7">3:7</a> Non ti stimar savio da te stesso; temi l’Eterno e ritirati dal male;</p> 
 <p><a name="an_3:8">3:8</a> questo sarà la salute del tuo corpo, e un refrigerio alle tue ossa.</p> 
 <p><a name="an_3:9">3:9</a> Onora l’Eterno con i tuoi beni e con le primizie d’ogni tua rendita;</p> 
 <p><a name="an_3:10">3:10</a> i tuoi granai saran ripieni d’abbondanza e i tuoi tini traboccheranno di mosto.</p> 
 <p><a name="an_3:11">3:11</a> Figliuol mio, non disdegnare la correzione dell’Eterno, e non ti ripugni la sua riprensione;</p> 
 <p><a name="an_3:12">3:12</a> ché l’Eterno riprende colui ch’egli ama, come un padre il figliuolo che gradisce.</p> 
 <p><a name="an_3:13">3:13</a> Beato l’uomo che ha trovato la sapienza, e l’uomo che ottiene l’intelligenza!</p> 
 <p><a name="an_3:14">3:14</a> Poiché il guadagno ch’essa procura è preferibile a quel dell’argento, e il profitto che se ne trae val più dell’oro fino.</p> 
 <p><a name="an_3:15">3:15</a> Essa è più pregevole delle perle, e quanto hai di più prezioso non l’equivale.</p> 
 <p><a name="an_3:16">3:16</a> Lunghezza di vita è nella sua destra; ricchezza e gloria nella sua sinistra.</p> 
 <p><a name="an_3:17">3:17</a> Le sue vie son vie dilettevoli, e tutti i suoi sentieri sono pace.</p> 
 <p><a name="an_3:18">3:18</a> Essa è un albero di vita per quei che l’afferrano, e quei che la ritengon fermamente sono beati.</p> 
 <p><a name="an_3:19">3:19</a> Con la sapienza l’Eterno fondò la terra, e con l’intelligenza rese stabili i cieli.</p> 
 <p><a name="an_3:20">3:20</a> Per la sua scienza gli abissi furono aperti, e le nubi distillano la rugiada.</p> 
 <p><a name="an_3:21">3:21</a> Figliuol mio, queste cose non si dipartano mai dagli occhi tuoi! Ritieni la saviezza e la riflessione!</p> 
 <p><a name="an_3:22">3:22</a> Esse saranno la vita dell’anima tua e un ornamento al tuo collo.</p> 
 <p><a name="an_3:23">3:23</a> Allora camminerai sicuro per la tua via, e il tuo piede non inciamperà.</p> 
 <p><a name="an_3:24">3:24</a> Quando ti metterai a giacere non avrai paura; giacerai, e il sonno tuo sarà dolce.</p> 
 <p><a name="an_3:25">3:25</a> Non avrai da temere i sùbiti spaventi, né la ruina degli empi, quando avverrà;</p> 
 <p><a name="an_3:26">3:26</a> perché l’Eterno sarà la tua sicurezza, e preserverà il tuo piede da ogn’insidia.</p> 
 <p><a name="an_3:27">3:27</a> Non rifiutare un benefizio a chi vi ha diritto, quand’è in tuo potere di farlo.</p> 
 <p><a name="an_3:28">3:28</a> Non dire al tuo prossimo: "Va’ e torna" e "te lo darò domani", quand’hai di che dare.</p> 
 <p><a name="an_3:29">3:29</a> Non macchinare il male contro il tuo prossimo, mentr’egli abita fiducioso con te.</p> 
 <p><a name="an_3:30">3:30</a> Non intentar causa ad alcuno senza motivo, allorché non t’ha fatto alcun torto.</p> 
 <p><a name="an_3:31">3:31</a> Non portare invidia all’uomo violento, e non scegliere alcuna delle sue vie;</p> 
 <p><a name="an_3:32">3:32</a> poiché l’Eterno ha in abominio l’uomo perverso, ma l’amicizia sua è per gli uomini retti.</p> 
 <p><a name="an_3:33">3:33</a> La maledizione dell’Eterno è nella casa dell’empio, ma egli benedice la dimora dei giusti.</p> 
 <p><a name="an_3:34">3:34</a> Se schernisce gli schernitori, fa grazia agli umili.</p> 
 <p><a name="an_3:35">3:35</a> I savi erederanno la gloria, ma l’ignominia è la parte degli stolti.</p> 
 <p><a name="an_4:1">4:1</a> Figliuoli, ascoltate l’istruzione di un padre, e state attenti a imparare il discernimento;</p> 
 <p><a name="an_4:2">4:2</a> perché io vi do una buona dottrina; non abbandonate il mio insegnamento.</p> 
 <p><a name="an_4:3">4:3</a> Quand’ero ancora fanciullo presso mio padre, tenero ed unico presso mia madre,</p> 
 <p><a name="an_4:4">4:4</a> egli mi ammaestrava e mi diceva: "Il tuo cuore ritenga le mie parole; osserva i miei comandamenti, e vivrai.</p> 
 <p><a name="an_4:5">4:5</a> Acquista sapienza, acquista intelligenza; non dimenticare le parole della mia bocca, e non te ne sviare;</p> 
 <p><a name="an_4:6">4:6</a> non abbandonare la sapienza, ed essa ti custodirà; amala, ed essa ti proteggerà.</p> 
 <p><a name="an_4:7">4:7</a> Il principio della sapienza è: Acquista la sapienza. Sì, a costo di quanto possiedi, acquista l’intelligenza.</p> 
 <p><a name="an_4:8">4:8</a> Esaltala, ed essa t’innalzerà; essa ti coprirà di gloria, quando l’avrai abbracciata.</p> 
 <p><a name="an_4:9">4:9</a> Essa ti metterà sul capo una corona di grazia, ti farà dono d’un magnifico diadema".</p> 
 <p><a name="an_4:10">4:10</a> Ascolta, figliuol mio, ricevi le mie parole, e anni di vita ti saranno moltiplicati.</p> 
 <p><a name="an_4:11">4:11</a> Io ti mostro la via della sapienza, t’avvio per i sentieri della rettitudine.</p> 
 <p><a name="an_4:12">4:12</a> Se cammini, i tuoi passi non saran raccorciati; e se corri, non inciamperai.</p> 
 <p><a name="an_4:13">4:13</a> Afferra saldamente l’istruzione, non la lasciar andare; serbala, perch’essa è la tua vita.</p> 
 <p><a name="an_4:14">4:14</a> Non entrare nel sentiero degli empi, e non t’inoltrare per la via de’ malvagi;</p> 
 <p><a name="an_4:15">4:15</a> schivala, non passare per essa; allontanatene, e va’ oltre.</p> 
 <p><a name="an_4:16">4:16</a> Poiché essi non posson dormire se non han fatto del male, e il sonno è loro tolto se non han fatto cader qualcuno.</p> 
 <p><a name="an_4:17">4:17</a> Essi mangiano il pane dell’empietà, e bevono il vino della violenza;</p> 
 <p><a name="an_4:18">4:18</a> ma il sentiero dei giusti è come la luce che spunta e va vie più risplendendo, finché sia giorno perfetto.</p> 
 <p><a name="an_4:19">4:19</a> La via degli empi è come il buio; essi non scorgono ciò che li farà cadere.</p> 
 <p><a name="an_4:20">4:20</a> Figliuol mio, sta’ attento alle mie parole, inclina l’orecchio ai miei detti;</p> 
 <p><a name="an_4:21">4:21</a> non si dipartano mai dai tuoi occhi, serbali nel fondo del cuore;</p> 
 <p><a name="an_4:22">4:22</a> poiché sono vita per quelli che li trovano, e salute per tutto il loro corpo.</p> 
 <p><a name="an_4:23">4:23</a> Custodisci il tuo cuore più d’ogni altra cosa, poiché da esso procedono le sorgenti della vita.</p> 
 <p><a name="an_4:24">4:24</a> Rimuovi da te la perversità della bocca, e allontana da te la falsità delle labbra.</p> 
 <p><a name="an_4:25">4:25</a> Gli occhi tuoi guardino bene in faccia, e le tue palpebre si dirigano dritto davanti a te.</p> 
 <p><a name="an_4:26">4:26</a> Appiana il sentiero dei tuoi piedi, e tutte le tue vie siano ben preparate.</p> 
 <p><a name="an_4:27">4:27</a> Non piegare né a destra né a sinistra, ritira il tuo piede dal male.</p> 
 <p><a name="an_5:1">5:1</a> Figliuol mio, sta’ attento alla mia sapienza, inclina l’orecchio alla mia intelligenza,</p> 
 <p><a name="an_5:2">5:2</a> affinché tu conservi l’accorgimento, e le tue labbra ritengano la scienza.</p> 
 <p><a name="an_5:3">5:3</a> Poiché le labbra dell’adultera stillano miele, e la sua bocca è più morbida dell’olio;</p> 
 <p><a name="an_5:4">5:4</a> ma la fine cui mena è amara come l’assenzio, è acuta come una spada a due tagli.</p> 
 <p><a name="an_5:5">5:5</a> I suoi piedi scendono alla morte, i suoi passi fan capo al soggiorno dei defunti.</p> 
 <p><a name="an_5:6">5:6</a> Lungi dal prendere il sentiero della vita, le sue vie sono erranti, e non sa dove va.</p> 
 <p><a name="an_5:7">5:7</a> Or dunque, figliuoli, ascoltatemi, e non vi dipartite dalle parole della mia bocca.</p> 
 <p><a name="an_5:8">5:8</a> Tieni lontana da lei la tua via, e non t’accostare alla porta della sua casa,</p> 
 <p><a name="an_5:9">5:9</a> per non dare ad altri il fiore della tua gioventù, e i tuoi anni al tiranno crudele;</p> 
 <p><a name="an_5:10">5:10</a> perché degli stranieri non si sazino de’ tuoi beni, e le tue fatiche non vadano in casa d’altri;</p> 
 <p><a name="an_5:11">5:11</a> perché tu non abbia a gemere quando verrà la tua fine, quando la tua carne e il tuo corpo saran consumati,</p> 
 <p><a name="an_5:12">5:12</a> e tu non dica: "Come ho fatto a odiare la correzione, come ha potuto il cuor mio sprezzare la riprensione?</p> 
 <p><a name="an_5:13">5:13</a> come ho fatto a non ascoltare la voce di chi m’ammaestrava, e a non porger l’orecchio a chi m’insegnava?</p> 
 <p><a name="an_5:14">5:14</a> poco mancò che non mi trovassi immerso in ogni male, in mezzo al popolo ed all’assemblea".</p> 
 <p><a name="an_5:15">5:15</a> Bevi l’acqua della tua cisterna, l’acqua viva del tuo pozzo</p> 
 <p><a name="an_5:16">5:16</a> Le tue fonti debbon esse spargersi al di fuori? e i tuoi rivi debbon essi scorrer per le strade?</p> 
 <p><a name="an_5:17">5:17</a> Siano per te solo, e non per degli stranieri con te.</p> 
 <p><a name="an_5:18">5:18</a> Sia benedetta la tua fonte, e vivi lieto con la sposa della tua gioventù.</p> 
 <p><a name="an_5:19">5:19</a> Cerva d’amore, cavriola di grazia, le sue carezze t’inebrino in ogni tempo, e sii del continuo rapito nell’affetto suo.</p> 
 <p><a name="an_5:20">5:20</a> E perché, figliuol mio, t’invaghiresti d’un’estranea, e abbracceresti il seno della donna altrui?</p> 
 <p><a name="an_5:21">5:21</a> Ché le vie dell’uomo stan davanti agli occhi dell’Eterno, il quale osserva tutti i sentieri di lui.</p> 
 <p><a name="an_5:22">5:22</a> L’empio sarà preso nelle proprie iniquità, e tenuto stretto dalle funi del suo peccato.</p> 
 <p><a name="an_5:23">5:23</a> Egli morrà per mancanza di correzione, andrà vacillando per la grandezza della sua follia.</p> 
 <p><a name="an_6:1">6:1</a> Figliuol mio, se ti sei reso garante per il tuo prossimo, se ti sei impegnato per un estraneo,</p> 
 <p><a name="an_6:2">6:2</a> sei còlto nel laccio dalle parole della tua bocca, sei preso dalle parole della tua bocca.</p> 
 <p><a name="an_6:3">6:3</a> Fa’ questo, figliuol mio; disimpegnati, perché sei caduto in mano del tuo prossimo. Va’, gettati ai suoi piedi, insisti,</p> 
 <p><a name="an_6:4">6:4</a> non dar sonno ai tuoi occhi né sopore alle tue palpebre;</p> 
 <p><a name="an_6:5">6:5</a> disimpegnati come il cavriolo di man del cacciatore, come l’uccello di mano dell’uccellatore.</p> 
 <p><a name="an_6:6">6:6</a> Va’, pigro, alla formica; considera il suo fare, e diventa savio!</p> 
 <p><a name="an_6:7">6:7</a> Essa non ha né capo, né sorvegliante, né padrone;</p> 
 <p><a name="an_6:8">6:8</a> prepara il suo cibo nell’estate, e raduna il suo mangiare durante la raccolta.</p> 
 <p><a name="an_6:9">6:9</a> Fino a quando, o pigro, giacerai? quando ti desterai dal tuo sonno?</p> 
 <p><a name="an_6:10">6:10</a> Dormire un po’, sonnecchiare un po’, incrociare un po’ le mani per riposare…</p> 
 <p><a name="an_6:11">6:11</a> e la tua povertà verrà come un ladro, e la tua indigenza, come un uomo armato.</p> 
 <p><a name="an_6:12">6:12</a> L’uomo da nulla, l’uomo iniquo cammina colla falsità sulle labbra;</p> 
 <p><a name="an_6:13">6:13</a> ammicca cogli occhi, parla coi piedi, fa segni con le dita;</p> 
 <p><a name="an_6:14">6:14</a> ha la perversità nel cuore, macchina del male in ogni tempo, semina discordie;</p> 
 <p><a name="an_6:15">6:15</a> perciò la sua ruina verrà ad un tratto, in un attimo sarà distrutto, senza rimedio.</p> 
 <p><a name="an_6:16">6:16</a> Sei cose odia l’Eterno, anzi sette gli sono in abominio:</p> 
 <p><a name="an_6:17">6:17</a> gli occhi alteri, la lingua bugiarda, le mani che spandono sangue innocente,</p> 
 <p><a name="an_6:18">6:18</a> il cuore che medita disegni iniqui, i piedi che corron frettolosi al male,</p> 
 <p><a name="an_6:19">6:19</a> il falso testimonio che proferisce menzogne, e chi semina discordie tra fratelli.</p> 
 <p><a name="an_6:20">6:20</a> Figliuol mio, osserva i precetti di tuo padre, e non trascurare gl’insegnamenti di tua madre;</p> 
 <p><a name="an_6:21">6:21</a> tienteli del continuo legati sul cuore e attaccati al collo.</p> 
 <p><a name="an_6:22">6:22</a> Quando camminerai, ti guideranno; quando giacerai, veglieranno su te; quando ti risveglierai, ragioneranno teco.</p> 
 <p><a name="an_6:23">6:23</a> Poiché il precetto è una lampada e l’insegnamento una luce, e le correzioni della disciplina son la via della vita,</p> 
 <p><a name="an_6:24">6:24</a> per guardarti dalla donna malvagia dalle parole lusinghevoli della straniera.</p> 
 <p><a name="an_6:25">6:25</a> Non bramare in cuor tuo la sua bellezza, e non ti lasciar prendere dalle sue palpebre;</p> 
 <p><a name="an_6:26">6:26</a> ché per una donna corrotta uno si riduce a un pezzo di pane, e la donna adultera sta in agguato contro un’anima preziosa.</p> 
 <p><a name="an_6:27">6:27</a> Uno si metterà forse del fuoco in seno senza che i suoi abiti si brucino?</p> 
 <p><a name="an_6:28">6:28</a> camminerà forse sui carboni accesi senza scottarsi i piedi?</p> 
 <p><a name="an_6:29">6:29</a> Così è di chi va dalla moglie del prossimo; chi la tocca non rimarrà impunito.</p> 
 <p><a name="an_6:30">6:30</a> Non si disprezza il ladro che ruba per saziarsi quand’ha fame;</p> 
 <p><a name="an_6:31">6:31</a> se è còlto, restituirà anche il settuplo, darà tutti i beni della sua casa.</p> 
 <p><a name="an_6:32">6:32</a> Ma chi commette un adulterio è privo di senno; chi fa questo vuol rovinar se stesso.</p> 
 <p><a name="an_6:33">6:33</a> Troverà ferite ed ignominia, e l’obbrobrio suo non sarà mai cancellato;</p> 
 <p><a name="an_6:34">6:34</a> ché la gelosia rende furioso il marito, il quale sarà senza pietà nel dì della vendetta;</p> 
 <p><a name="an_6:35">6:35</a> non avrà riguardo a riscatto di sorta, e anche se tu moltiplichi i regali, non sarà soddisfatto.</p> 
 <p><a name="an_7:1">7:1</a> Figliuol mio, ritieni le mie parole, e fa’ tesoro de’ miei comandamenti.</p> 
 <p><a name="an_7:2">7:2</a> Osserva i miei comandamenti e vivrai; custodisci il mio insegnamento come la pupilla degli occhi.</p> 
 <p><a name="an_7:3">7:3</a> Legateli alle dita, scrivili sulla tavola del tuo cuore.</p> 
 <p><a name="an_7:4">7:4</a> Di’ alla sapienza: "Tu sei mia sorella", e chiama l’intelligenza amica tua,</p> 
 <p><a name="an_7:5">7:5</a> affinché ti preservino dalla donna altrui, dall’estranea che usa parole melate.</p> 
 <p><a name="an_7:6">7:6</a> Ero alla finestra della mia casa, e dietro alla mia persiana stavo guardando,</p> 
 <p><a name="an_7:7">7:7</a> quando vidi, tra gli sciocchi, scorsi, tra i giovani, un ragazzo privo di senno,</p> 
 <p><a name="an_7:8">7:8</a> che passava per la strada, presso all’angolo dov’essa abitava, e si dirigeva verso la casa di lei,</p> 
 <p><a name="an_7:9">7:9</a> al crepuscolo, sul declinar del giorno, allorché la notte si faceva nera, oscura.</p> 
 <p><a name="an_7:10">7:10</a> Ed ecco farglisi incontro una donna in abito da meretrice e astuta di cuore,</p> 
 <p><a name="an_7:11">7:11</a> turbolenta e proterva, che non teneva piede in casa:</p> 
 <p><a name="an_7:12">7:12</a> ora in istrada, ora per le piazze, e in agguato presso ogni canto.</p> 
 <p><a name="an_7:13">7:13</a> Essa lo prese, lo baciò, e sfacciatamente gli disse:</p> 
 <p><a name="an_7:14">7:14</a> "Dovevo fare un sacrifizio di azioni di grazie; oggi ho sciolto i miei voti;</p> 
 <p><a name="an_7:15">7:15</a> perciò ti son venuta incontro per cercarti, e t’ho trovato.</p> 
 <p><a name="an_7:16">7:16</a> Ho guarnito il mio letto di morbidi tappeti, di coperte ricamate con filo d’Egitto;</p> 
 <p><a name="an_7:17">7:17</a> l’ho profumato di mirra, d’aloe e di cinnamomo.</p> 
 <p><a name="an_7:18">7:18</a> Vieni inebriamoci d’amore fino al mattino, sollazziamoci in amorosi piaceri;</p> 
 <p><a name="an_7:19">7:19</a> giacché il mio marito non è a casa; è andato in viaggio lontano;</p> 
 <p><a name="an_7:20">7:20</a> ha preso seco un sacchetto di danaro, non tornerà a casa che al plenilunio".</p> 
 <p><a name="an_7:21">7:21</a> Ella lo sedusse con le sue molte lusinghe, lo trascinò con la dolcezza delle sue labbra.</p> 
 <p><a name="an_7:22">7:22</a> Egli le andò dietro subito, come un bove va al macello, come uno stolto è menato ai ceppi che lo castigheranno,</p> 
 <p><a name="an_7:23">7:23</a> come un uccello s’affretta al laccio, senza sapere ch’è teso contro la sua vita, finché una freccia gli trapassi il fegato.</p> 
 <p><a name="an_7:24">7:24</a> Or dunque, figliuoli, ascoltatemi, e state attenti alle parole della mia bocca.</p> 
 <p><a name="an_7:25">7:25</a> Il tuo cuore non si lasci trascinare nelle vie d’una tal donna; non ti sviare per i suoi sentieri;</p> 
 <p><a name="an_7:26">7:26</a> ché molti ne ha fatti cadere feriti a morte, e grande è la moltitudine di quelli che ha uccisi.</p> 
 <p><a name="an_7:27">7:27</a> La sua casa è la via del soggiorno de’ defunti, la strada che scende ai penetrali della morte.</p> 
 <p><a name="an_8:1">8:1</a> La sapienza non grida ella? e l’intelligenza non fa ella udire la sua voce?</p> 
 <p><a name="an_8:2">8:2</a> Ella sta in piè al sommo dei luoghi elevati, sulla strada, ai crocicchi;</p> 
 <p><a name="an_8:3">8:3</a> grida presso le porte, all’ingresso della città, nei viali che menano alle porte:</p> 
 <p><a name="an_8:4">8:4</a> "Chiamo voi, o uomini principali, e la mia voce si rivolge ai figli del popolo.</p> 
 <p><a name="an_8:5">8:5</a> Imparate, o semplici, l’accorgimento, e voi, stolti, diventate intelligenti di cuore!</p> 
 <p><a name="an_8:6">8:6</a> Ascoltate, perché dirò cose eccellenti, e le mie labbra s’apriranno a insegnar cose rette.</p> 
 <p><a name="an_8:7">8:7</a> Poiché la mia bocca esprime il vero, e le mie labbra abominano l’empietà.</p> 
 <p><a name="an_8:8">8:8</a> Tutte le parole della mia bocca son conformi a giustizia, non v’è nulla di torto o di perverso in esse.</p> 
 <p><a name="an_8:9">8:9</a> Son tutte piane per l’uomo intelligente, e rette per quelli che han trovato la scienza.</p> 
 <p><a name="an_8:10">8:10</a> Ricevete la mia istruzione anziché l’argento, e la scienza anziché l’oro scelto;</p> 
 <p><a name="an_8:11">8:11</a> poiché la sapienza val più delle perle, e tutti gli oggetti preziosi non la equivalgono.</p> 
 <p><a name="an_8:12">8:12</a> Io, la sapienza, sto con l’accorgimento, e trovo la scienza della riflessione.</p> 
 <p><a name="an_8:13">8:13</a> Il timore dell’Eterno è odiare il male; io odio la superbia, l’arroganza, la via del male e la bocca perversa.</p> 
 <p><a name="an_8:14">8:14</a> A me appartiene il consiglio e il buon successo; io sono l’intelligenza, a me appartiene la forza.</p> 
 <p><a name="an_8:15">8:15</a> Per mio mezzo regnano i re, e i principi decretano ciò ch’è giusto.</p> 
 <p><a name="an_8:16">8:16</a> Per mio mezzo governano i capi, i nobili, tutti i giudici della terra.</p> 
 <p><a name="an_8:17">8:17</a> Io amo quelli che m’amano, e quelli che mi cercano mi trovano.</p> 
 <p><a name="an_8:18">8:18</a> Con me sono ricchezze e gloria, i beni permanenti e la giustizia.</p> 
 <p><a name="an_8:19">8:19</a> Il mio frutto e migliore dell’oro fino, e il mio prodotto val più che argento eletto.</p> 
 <p><a name="an_8:20">8:20</a> Io cammino per la via della giustizia, per i sentieri dell’equità,</p> 
 <p><a name="an_8:21">8:21</a> per far eredi di beni reali quelli che m’amano, e per riempire i loro tesori.</p> 
 <p><a name="an_8:22">8:22</a> L’Eterno mi formò al principio de’ suoi atti, prima di fare alcuna delle opere sue, ab antico.</p> 
 <p><a name="an_8:23">8:23</a> Fui stabilita ab eterno, dal principio, prima che la terra fosse.</p> 
 <p><a name="an_8:24">8:24</a> Fui generata quando non c’erano ancora abissi, quando ancora non c’erano sorgenti rigurgitanti d’acqua.</p> 
 <p><a name="an_8:25">8:25</a> Fui generata prima che i monti fossero fondati, prima ch’esistessero le colline,</p> 
 <p><a name="an_8:26">8:26</a> quand’egli ancora non avea fatto né la terra né i campi né le prime zolle della terra coltivabile.</p> 
 <p><a name="an_8:27">8:27</a> Quand’egli disponeva i cieli io ero là; quando tracciava un circolo sulla superficie dell’abisso,</p> 
 <p><a name="an_8:28">8:28</a> quando condensava le nuvole in alto, quando rafforzava le fonti dell’abisso,</p> 
 <p><a name="an_8:29">8:29</a> quando assegnava al mare il suo limite perché le acque non oltrepassassero il suo cenno, quando poneva i fondamenti della terra,</p> 
 <p><a name="an_8:30">8:30</a> io ero presso di lui come un artefice, ero del continuo esuberante di gioia, mi rallegravo in ogni tempo nel suo cospetto;</p> 
 <p><a name="an_8:31">8:31</a> mi rallegravo nella parte abitabile della sua terra, e trovavo la mia gioia tra i figliuoli degli uomini.</p> 
 <p><a name="an_8:32">8:32</a> Ed ora, figliuoli, ascoltatemi; beati quelli che osservano le mie vie!</p> 
 <p><a name="an_8:33">8:33</a> Ascoltate l’istruzione, siate savi, e non la rigettate!</p> 
 <p><a name="an_8:34">8:34</a> Beato l’uomo che m’ascolta, che veglia ogni giorno alle mie porte, che vigila alla soglia della mia casa!</p> 
 <p><a name="an_8:35">8:35</a> Poiché chi mi trova trova la vita, e ottiene favore dall’Eterno.</p> 
 <p><a name="an_8:36">8:36</a> Ma chi pecca contro di me, fa torto all’anima sua; tutti quelli che m’odiano, amano la morte".</p> 
 <p><a name="an_9:1">9:1</a> La sapienza ha fabbricato la sua casa, ha lavorato le sue colonne, in numero di sette;</p> 
 <p><a name="an_9:2">9:2</a> ha ammazzato i suoi animali, ha drogato il suo vino, ed ha anche apparecchiato la sua mensa.</p> 
 <p><a name="an_9:3">9:3</a> Ha mandato fuori le sue ancelle, dall’alto dei luoghi elevati della città ella grida:</p> 
 <p><a name="an_9:4">9:4</a> "Chi è sciocco venga qua!" A quelli che son privi di senno dice:</p> 
 <p><a name="an_9:5">9:5</a> "Venite, mangiate del mio pane e bevete del vino che ho drogato!</p> 
 <p><a name="an_9:6">9:6</a> Lasciate, o sciocchi, la stoltezza e vivrete, e camminate per la via dell’intelligenza!"</p> 
 <p><a name="an_9:7">9:7</a> Chi corregge il beffardo s’attira vituperio, e chi riprende l’empio riceve affronto.</p> 
 <p><a name="an_9:8">9:8</a> Non riprendere il beffardo, per tema che t’odi; riprendi il savio, e t’amerà.</p> 
 <p><a name="an_9:9">9:9</a> Istruisci il savio e diventerai più savio che mai; ammaestra il giusto e accrescerà il suo sapere.</p> 
 <p><a name="an_9:10">9:10</a> Il principio della sapienza è il timor dell’Eterno, e conoscere il Santo è l’intelligenza.</p> 
 <p><a name="an_9:11">9:11</a> Poiché per mio mezzo ti saran moltiplicati i giorni, e ti saranno aumentati anni di vita.</p> 
 <p><a name="an_9:12">9:12</a> Se sei savio, sei savio per te stesso; se sei beffardo, tu solo ne porterai la pena.</p> 
 <p><a name="an_9:13">9:13</a> La follia è una donna turbolenta, sciocca, che non sa nulla, nulla.</p> 
 <p><a name="an_9:14">9:14</a> Siede alla porta di casa, sopra una sedia, ne’ luoghi elevati della città,</p> 
 <p><a name="an_9:15">9:15</a> per gridare a quelli che passan per la via, che van diritti per la loro strada:</p> 
 <p><a name="an_9:16">9:16</a> "Chi è sciocco venga qua!" E a chi è privo di senno dice:</p> 
 <p><a name="an_9:17">9:17</a> "Le acque rubate son dolci, e il pane mangiato di nascosto è soave".</p> 
 <p><a name="an_9:18">9:18</a> Ma egli non sa che quivi sono i defunti, che i suoi convitati son nel fondo del soggiorno de’ morti.</p> 
 <p><a name="an_10:1">10:1</a> Proverbi di Salomone. Un figliuol savio rallegra suo padre, ma un figliuolo stolto è il cordoglio di sua madre.</p> 
 <p><a name="an_10:2">10:2</a> I tesori d’empietà non giovano, ma la giustizia libera dalla morte.</p> 
 <p><a name="an_10:3">10:3</a> L’Eterno non permette che il giusto soffra la fame, ma respinge insoddisfatta l’avidità degli empi.</p> 
 <p><a name="an_10:4">10:4</a> Chi lavora con mano pigra impoverisce, ma la mano dei diligenti fa arricchire.</p> 
 <p><a name="an_10:5">10:5</a> Chi raccoglie nella estate è un figliuolo prudente, ma chi dorme durante la raccolta è un figliuolo che fa vergogna.</p> 
 <p><a name="an_10:6">10:6</a> Benedizioni vengono sul capo dei giusti, ma la violenza cuopre la bocca degli empi.</p> 
 <p><a name="an_10:7">10:7</a> La memoria del giusto e in benedizione, ma il nome degli empi marcisce.</p> 
 <p><a name="an_10:8">10:8</a> Il savio di cuore accetta i precetti, ma lo stolto di labbra va in precipizio.</p> 
 <p><a name="an_10:9">10:9</a> Chi cammina nella integrità cammina sicuro, ma chi va per vie tortuose sarà scoperto.</p> 
 <p><a name="an_10:10">10:10</a> Chi ammicca con l’occhio cagiona dolore, e lo stolto di labbra va in precipizio.</p> 
 <p><a name="an_10:11">10:11</a> La bocca del giusto è una fonte di vita, ma la bocca degli empi nasconde violenza.</p> 
 <p><a name="an_10:12">10:12</a> L’odio provoca liti, ma l’amore cuopre ogni fallo.</p> 
 <p><a name="an_10:13">10:13</a> Sulle labbra dell’uomo intelligente si trova la sapienza, ma il bastone è per il dosso di chi è privo di senno.</p> 
 <p><a name="an_10:14">10:14</a> I savi tengono in serbo la scienza, ma la bocca dello stolto e una rovina imminente.</p> 
 <p><a name="an_10:15">10:15</a> I beni del ricco sono la sua città forte; la rovina de’ poveri è la loro povertà.</p> 
 <p><a name="an_10:16">10:16</a> Il lavoro del giusto serve alla vita, le entrate dell’empio servono al peccato.</p> 
 <p><a name="an_10:17">10:17</a> Chi tien conto della correzione, segue il cammino della vita; ma chi non fa caso della riprensione si smarrisce.</p> 
 <p><a name="an_10:18">10:18</a> Chi dissimula l’odio ha labbra bugiarde, e chi spande la calunnia è uno stolto.</p> 
 <p><a name="an_10:19">10:19</a> Nella moltitudine delle parole non manca la colpa, ma chi frena le sue labbra è prudente.</p> 
 <p><a name="an_10:20">10:20</a> La lingua del giusto è argento eletto; il cuore degli empi val poco.</p> 
 <p><a name="an_10:21">10:21</a> Le labbra del giusto pascono molti, ma gli stolti muoiono per mancanza di senno.</p> 
 <p><a name="an_10:22">10:22</a> Quel che fa ricchi è la benedizione dell’Eterno e il tormento che uno si dà non le aggiunge nulla.</p> 
 <p><a name="an_10:23">10:23</a> Commettere un delitto, per lo stolto, è come uno spasso; tale è la sapienza per l’uomo accorto.</p> 
 <p><a name="an_10:24">10:24</a> All’empio succede quello che teme, ma ai giusti è concesso quel che desiderano.</p> 
 <p><a name="an_10:25">10:25</a> Come procella che passa, l’empio non è più, ma il giusto ha un fondamento eterno.</p> 
 <p><a name="an_10:26">10:26</a> Come l’aceto ai denti e il fumo agli occhi, così è il pigro per chi lo manda.</p> 
 <p><a name="an_10:27">10:27</a> Il timor dell’Eterno accresce i giorni ma gli anni degli empi saranno accorciati.</p> 
 <p><a name="an_10:28">10:28</a> L’aspettazione dei giusti è letizia, ma la speranza degli empi perirà.</p> 
 <p><a name="an_10:29">10:29</a> La via dell’Eterno è una fortezza per l’uomo integro, ma una rovina per gli operatori d’iniquità.</p> 
 <p><a name="an_10:30">10:30</a> Il giusto non sarà mai smosso, ma gli empi non abiteranno la terra.</p> 
 <p><a name="an_10:31">10:31</a> La bocca del giusto sgorga sapienza, ma la lingua perversa sarà soppressa.</p> 
 <p><a name="an_10:32">10:32</a> Le labbra del giusto conoscono ciò che è grato, ma la bocca degli empi e piena di perversità.</p> 
 <p><a name="an_11:1">11:1</a> La bilancia falsa è un abominio per l’Eterno, ma il peso giusto gli è grato.</p> 
 <p><a name="an_11:2">11:2</a> Venuta la superbia, viene anche l’ignominia; ma la sapienza è con gli umili.</p> 
 <p><a name="an_11:3">11:3</a> L’integrità degli uomini retti li guida, ma la perversità dei perfidi è la loro rovina.</p> 
 <p><a name="an_11:4">11:4</a> Le ricchezze non servono a nulla nel giorno dell’ira, ma la giustizia salva da morte.</p> 
 <p><a name="an_11:5">11:5</a> La giustizia dell’uomo integro gli appiana la via, ma l’empio cade per la sua empietà.</p> 
 <p><a name="an_11:6">11:6</a> La giustizia degli uomini retti li libera, ma i perfidi restan presi nella loro propria malizia.</p> 
 <p><a name="an_11:7">11:7</a> Quando un empio muore, la sua speranza perisce, e l’aspettazione degl’iniqui e annientata.</p> 
 <p><a name="an_11:8">11:8</a> Il giusto è tratto fuor dalla distretta, e l’empio ne prende il posto.</p> 
 <p><a name="an_11:9">11:9</a> Con la sua bocca l’ipocrita rovina il suo prossimo, ma i giusti sono liberati dalla loro perspicacia.</p> 
 <p><a name="an_11:10">11:10</a> Quando i giusti prosperano, la città gioisce; ma quando periscono gli empi son gridi di giubilo.</p> 
 <p><a name="an_11:11">11:11</a> Per la benedizione degli uomini retti la città è esaltata, ma è sovvertita dalla bocca degli empi.</p> 
 <p><a name="an_11:12">11:12</a> Chi sprezza il prossimo è privo di senno, ma l’uomo accorto tace.</p> 
 <p><a name="an_11:13">11:13</a> Chi va sparlando svela i segreti, ma chi ha lo spirito leale tien celata la cosa.</p> 
 <p><a name="an_11:14">11:14</a> Quando manca una savia direzione il popolo cade; nel gran numero de’ consiglieri sta la salvezza.</p> 
 <p><a name="an_11:15">11:15</a> Chi si fa mallevadore d’un altro ne soffre danno, ma chi odia la mallevadoria è sicuro.</p> 
 <p><a name="an_11:16">11:16</a> La donna graziosa ottiene la gloria, e gli uomini forti ottengon la ricchezza.</p> 
 <p><a name="an_11:17">11:17</a> L’uomo benigno fa del bene a se stesso, ma il crudele tortura la sua propria carne.</p> 
 <p><a name="an_11:18">11:18</a> L’empio fa un’opera fallace, ma chi semina giustizia ha una ricompensa sicura.</p> 
 <p><a name="an_11:19">11:19</a> Così la giustizia mena alla vita, ma chi va dietro al male s’incammina alla morte.</p> 
 <p><a name="an_11:20">11:20</a> I perversi di cuore sono un abominio per l’Eterno, ma gl’integri nella loro condotta gli sono graditi.</p> 
 <p><a name="an_11:21">11:21</a> No, certo, il malvagio non rimarrà impunito, ma la progenie dei giusti scamperà.</p> 
 <p><a name="an_11:22">11:22</a> Una donna bella, ma senza giudizio, è un anello d’oro nel grifo d’un porco.</p> 
 <p><a name="an_11:23">11:23</a> Il desiderio dei giusti è il bene soltanto, ma la prospettiva degli empi e l’ira.</p> 
 <p><a name="an_11:24">11:24</a> C’è chi spande liberalmente e diventa più ricco, e c’è chi risparmia più del dovere e non fa che impoverire.</p> 
 <p><a name="an_11:25">11:25</a> L’anima benefica sarà nell’abbondanza, e chi annaffia sarà egli pure annaffiato.</p> 
 <p><a name="an_11:26">11:26</a> Chi detiene il grano è maledetto dal popolo, ma la benedizione è sul capo di chi lo vende.</p> 
 <p><a name="an_11:27">11:27</a> Chi procaccia il bene s’attira benevolenza, ma chi cerca il male, male gl’incoglierà.</p> 
 <p><a name="an_11:28">11:28</a> Chi confida nelle sue ricchezze cadrà, ma i giusti rinverdiranno a guisa di fronde.</p> 
 <p><a name="an_11:29">11:29</a> Chi getta lo scompiglio in casa sua erediterà vento, e lo stolto sarà lo schiavo di chi ha il cuor savio.</p> 
 <p><a name="an_11:30">11:30</a> Il frutto del giusto è un albero di vita, e il savio fa conquista d’anime.</p> 
 <p><a name="an_11:31">11:31</a> Ecco, il giusto riceve la sua retribuzione sulla terra, quanto più l’empio e il peccatore!</p> 
 <p><a name="an_12:1">12:1</a> Chi ama la correzione ama la scienza, ma chi odia la riprensione è uno stupido.</p> 
 <p><a name="an_12:2">12:2</a> L’uomo buono ottiene il favore dell’Eterno, ma l’Eterno condanna l’uomo pien di malizia.</p> 
 <p><a name="an_12:3">12:3</a> L’uomo non diventa stabile con l’empietà, ma la radice dei giusti non sarà mai smossa.</p> 
 <p><a name="an_12:4">12:4</a> La donna virtuosa è la corona del marito, ma quella che fa vergogna gli è un tarlo nell’ossa.</p> 
 <p><a name="an_12:5">12:5</a> I pensieri dei giusti sono equità, ma i disegni degli empi son frode.</p> 
 <p><a name="an_12:6">12:6</a> Le parole degli empi insidiano la vita, ma la bocca degli uomini retti procura liberazione.</p> 
 <p><a name="an_12:7">12:7</a> Gli empi, una volta rovesciati, non sono più, ma la casa dei giusti rimane in piedi.</p> 
 <p><a name="an_12:8">12:8</a> L’uomo è lodato in proporzione del suo senno, ma chi ha il cuore pervertito sarà sprezzato.</p> 
 <p><a name="an_12:9">12:9</a> E’ meglio essere in umile stato ed avere un servo, che fare il borioso e mancar di pane.</p> 
 <p><a name="an_12:10">12:10</a> Il giusto ha cura della vita del suo bestiame, ma le viscere degli empi sono crudeli.</p> 
 <p><a name="an_12:11">12:11</a> Chi coltiva la sua terra avrà pane da saziarsi, ma chi va dietro ai fannulloni e privo di senno.</p> 
 <p><a name="an_12:12">12:12</a> L’empio agogna la preda de’ malvagi, ma la radice dei giusti porta il suo frutto.</p> 
 <p><a name="an_12:13">12:13</a> Nel peccato delle labbra sta un’insidia funesta, ma il giusto uscirà dalla distretta.</p> 
 <p><a name="an_12:14">12:14</a> Per il frutto della sua bocca l’uomo è saziato di beni, e ad ognuno è reso secondo l’opera delle sue mani.</p> 
 <p><a name="an_12:15">12:15</a> La via dello stolto è diritta agli occhi suoi, ma chi ascolta i consigli è savio.</p> 
 <p><a name="an_12:16">12:16</a> Lo stolto lascia scorger subito il suo cruccio, ma chi dissimula un affronto è uomo accorto.</p> 
 <p><a name="an_12:17">12:17</a> Chi dice la verità proclama ciò ch’è giusto, ma il falso testimonio parla con inganno.</p> 
 <p><a name="an_12:18">12:18</a> C’è chi, parlando inconsultamente trafigge come spada, ma la lingua de’ savi reca guarigione.</p> 
 <p><a name="an_12:19">12:19</a> Il labbro veridico è stabile in perpetuo, ma la lingua bugiarda non dura che un istante.</p> 
 <p><a name="an_12:20">12:20</a> L’inganno è nel cuore di chi macchina il male, ma per chi nutre propositi di pace v’è gioia.</p> 
 <p><a name="an_12:21">12:21</a> Nessun male incoglie al giusto, ma gli empi son pieni di guai.</p> 
 <p><a name="an_12:22">12:22</a> Le labbra bugiarde sono un abominio per l’Eterno, ma quelli che agiscono con sincerità gli sono graditi.</p> 
 <p><a name="an_12:23">12:23</a> L’uomo accorto nasconde quello che sa, ma il cuor degli stolti proclama la loro follia.</p> 
 <p><a name="an_12:24">12:24</a> La mano dei diligenti dominerà, ma la pigra sarà tributaria.</p> 
 <p><a name="an_12:25">12:25</a> Il cordoglio ch’è nel cuore dell’uomo l’abbatte, ma la parola buona lo rallegra.</p> 
 <p><a name="an_12:26">12:26</a> Il giusto indica la strada al suo compagno, ma la via degli empi li fa smarrire.</p> 
 <p><a name="an_12:27">12:27</a> Il pigro non arrostisce la sua caccia, ma la solerzia è per l’uomo un tesoro prezioso.</p> 
 <p><a name="an_12:28">12:28</a> Nel sentiero della giustizia sta la vita, e nella via ch’essa traccia non v’è morte.</p> 
 <p><a name="an_13:1">13:1</a> Il figliuol savio ascolta l’istruzione di suo padre, ma il beffardo non ascolta rimproveri.</p> 
 <p><a name="an_13:2">13:2</a> Per il frutto delle sue labbra uno gode del bene, ma il desiderio dei perfidi è la violenza.</p> 
 <p><a name="an_13:3">13:3</a> Chi custodisce la sua bocca preserva la propria vita; chi apre troppo le labbra va incontro alla rovina.</p> 
 <p><a name="an_13:4">13:4</a> L’anima del pigro desidera, e non ha nulla, ma l’anima dei diligenti sarà soddisfatta appieno.</p> 
 <p><a name="an_13:5">13:5</a> Il giusto odia la menzogna, ma l’empio getta sugli altri vituperio ed onta.</p> 
 <p><a name="an_13:6">13:6</a> La giustizia protegge l’uomo che cammina nella integrità, ma l’empietà atterra il peccatore.</p> 
 <p><a name="an_13:7">13:7</a> C’è chi fa il ricco e non ha nulla; c’è chi fa il povero e ha di gran beni.</p> 
 <p><a name="an_13:8">13:8</a> La ricchezza d’un uomo serve come riscatto della sua vita, ma il povero non ode mai minacce.</p> 
 <p><a name="an_13:9">13:9</a> La luce dei giusti è gaia, ma la lampada degli empi si spegne.</p> 
 <p><a name="an_13:10">13:10</a> Dall’orgoglio non vien che contesa, ma la sapienza è con chi dà retta ai consigli.</p> 
 <p><a name="an_13:11">13:11</a> La ricchezza male acquistata va scemando, ma chi accumula a poco a poco l’aumenta.</p> 
 <p><a name="an_13:12">13:12</a> La speranza differita fa languire il cuore, ma il desiderio adempiuto è un albero di vita.</p> 
 <p><a name="an_13:13">13:13</a> Chi sprezza la parola si costituisce, di fronte ad essa, debitore, ma chi rispetta il comandamento sarà ricompensato.</p> 
 <p><a name="an_13:14">13:14</a> L’insegnamento del savio è una fonte di vita per schivare le insidie della morte.</p> 
 <p><a name="an_13:15">13:15</a> Buon senno procura favore, ma il procedere dei perfidi è duro.</p> 
 <p><a name="an_13:16">13:16</a> Ogni uomo accorto agisce con conoscenza, ma l’insensato fa sfoggio di follia.</p> 
 <p><a name="an_13:17">13:17</a> Il messo malvagio cade in sciagure, ma l’ambasciatore fedele reca guarigione.</p> 
 <p><a name="an_13:18">13:18</a> Miseria e vergogna a chi rigetta la correzione, ma chi dà retta alla riprensione è onorato.</p> 
 <p><a name="an_13:19">13:19</a> Il desiderio adempiuto è dolce all’anima, ma agl’insensati fa orrore l’evitare il male.</p> 
 <p><a name="an_13:20">13:20</a> Chi va coi savi diventa savio, ma il compagno degl’insensati diventa cattivo.</p> 
 <p><a name="an_13:21">13:21</a> Il male perseguita i peccatori ma il giusto è ricompensato col bene.</p> 
 <p><a name="an_13:22">13:22</a> L’uomo buono lascia una eredità ai figli de’ suoi figli, ma la ricchezza del peccatore è riserbata al giusto.</p> 
 <p><a name="an_13:23">13:23</a> Il campo lavorato dal povero dà cibo in abbondanza, ma v’è chi perisce per mancanza di equità.</p> 
 <p><a name="an_13:24">13:24</a> Chi risparmia la verga odia il suo figliuolo, ma chi l’ama, lo corregge per tempo.</p> 
 <p><a name="an_13:25">13:25</a> Il giusto ha di che mangiare a sazietà, ma il ventre degli empi manca di cibo.</p> 
 <p><a name="an_14:1">14:1</a> La donna savia edifica la sua casa, ma la stolta l’abbatte con le proprie mani.</p> 
 <p><a name="an_14:2">14:2</a> Chi cammina nella rettitudine teme l’Eterno, ma chi è pervertito nelle sue vie lo sprezza.</p> 
 <p><a name="an_14:3">14:3</a> Nella bocca dello stolto germoglia la superbia, ma le labbra dei savi son la loro custodia.</p> 
 <p><a name="an_14:4">14:4</a> Dove mancano i buoi è vuoto il granaio, ma l’abbondanza della raccolta sta nella forza del bove.</p> 
 <p><a name="an_14:5">14:5</a> Il testimonio fedele non mentisce, ma il testimonio falso spaccia menzogne.</p> 
 <p><a name="an_14:6">14:6</a> Il beffardo cerca la sapienza e non la trova, ma per l’uomo intelligente la scienza è cosa facile.</p> 
 <p><a name="an_14:7">14:7</a> Vattene lungi dallo stolto; sulle sue labbra certo non hai trovato scienza.</p> 
 <p><a name="an_14:8">14:8</a> La sapienza dell’uomo accorto sta nel discernere la propria strada, ma la follia degli stolti non è che inganno.</p> 
 <p><a name="an_14:9">14:9</a> Gli insensati si burlano delle colpe commesse, ma il favore dell’Eterno sta fra gli uomini retti.</p> 
 <p><a name="an_14:10">14:10</a> Il cuore conosce la sua propria amarezza, e alla sua gioia non può prender parte un estraneo.</p> 
 <p><a name="an_14:11">14:11</a> La casa degli empi sarà distrutta, ma la tenda degli uomini retti fiorirà.</p> 
 <p><a name="an_14:12">14:12</a> V’è tal via che all’uomo par diritta, ma finisce col menare alla morte.</p> 
 <p><a name="an_14:13">14:13</a> Anche ridendo, il cuore può esser triste; e l’allegrezza può finire in dolore.</p> 
 <p><a name="an_14:14">14:14</a> Lo sviato di cuore avrà la ricompensa dal suo modo di vivere, e l’uomo dabbene, quella delle opere sue.</p> 
 <p><a name="an_14:15">14:15</a> Lo scemo crede tutto quel che si dice, ma l’uomo prudente bada ai suoi passi.</p> 
 <p><a name="an_14:16">14:16</a> Il savio teme, ed evita il male; ma lo stolto è arrogante e presuntuoso.</p> 
 <p><a name="an_14:17">14:17</a> Chi è pronto all’ira commette follie, e l’uomo pien di malizia diventa odioso.</p> 
 <p><a name="an_14:18">14:18</a> Gli scemi ereditano stoltezza, ma i prudenti s’incoronano di scienza.</p> 
 <p><a name="an_14:19">14:19</a> I malvagi si chinano dinanzi ai buoni, e gli empi alle porte de’ giusti.</p> 
 <p><a name="an_14:20">14:20</a> Il povero è odiato anche dal suo compagno, ma gli amici del ricco son molti.</p> 
 <p><a name="an_14:21">14:21</a> Chi sprezza il prossimo pecca, ma beato chi ha pietà dei miseri!</p> 
 <p><a name="an_14:22">14:22</a> Quelli che meditano il male non son forse traviati? ma quelli che meditano il bene trovan grazia e fedeltà.</p> 
 <p><a name="an_14:23">14:23</a> In ogni fatica v’è profitto, ma il chiacchierare mena all’indigenza.</p> 
 <p><a name="an_14:24">14:24</a> La corona de’ savi è la loro ricchezza, ma la follia degli stolti non è che follia.</p> 
 <p><a name="an_14:25">14:25</a> Il testimonio verace salva delle vite, ma chi spaccia bugie non fa che ingannare.</p> 
 <p><a name="an_14:26">14:26</a> V’è una gran sicurezza nel timor dell’Eterno; Egli sarà un rifugio per i figli di chi lo teme.</p> 
 <p><a name="an_14:27">14:27</a> Il timor dell’Eterno è fonte di vita e fa schivare le insidie della morte.</p> 
 <p><a name="an_14:28">14:28</a> La moltitudine del popolo è la gloria del re, ma la scarsezza de’ sudditi è la rovina del principe.</p> 
 <p><a name="an_14:29">14:29</a> Chi è lento all’ira ha un gran buon senso, ma chi è pronto ad andare in collera mostra la sua follia.</p> 
 <p><a name="an_14:30">14:30</a> Un cuor calmo è la vita del corpo, ma l’invidia è la carie dell’ossa.</p> 
 <p><a name="an_14:31">14:31</a> Chi opprime il povero oltraggia Colui che l’ha fatto, ma chi ha pietà del bisognoso, l’onora.</p> 
 <p><a name="an_14:32">14:32</a> L’empio è travolto dalla sua sventura, ma il giusto spera anche nella morte.</p> 
 <p><a name="an_14:33">14:33</a> La sapienza riposa nel cuore dell’uomo intelligente, ma in mezzo agli stolti si fa tosto conoscere.</p> 
 <p><a name="an_14:34">14:34</a> La giustizia innalza una nazione, ma il peccato è la vergogna dei popoli.</p> 
 <p><a name="an_14:35">14:35</a> Il favore del re è per il servo prudente, ma la sua ira è per chi gli fa onta.</p> 
 <p><a name="an_15:1">15:1</a> La risposta dolce calma il furore, ma la parola dura eccita l’ira.</p> 
 <p><a name="an_15:2">15:2</a> La lingua dei savi è ricca di scienza, ma la bocca degli stolti sgorga follia.</p> 
 <p><a name="an_15:3">15:3</a> Gli occhi dell’Eterno sono in ogni luogo, osservando i cattivi ed i buoni.</p> 
 <p><a name="an_15:4">15:4</a> La lingua che calma, è un albero di vita, ma la lingua perversa strazia lo spirito.</p> 
 <p><a name="an_15:5">15:5</a> L’insensato disdegna l’istruzione di suo padre, ma chi tien conto della riprensione diviene accorto.</p> 
 <p><a name="an_15:6">15:6</a> Nella casa del giusto v’è grande abbondanza, ma nell’entrate dell’empio c’è turbolenza.</p> 
 <p><a name="an_15:7">15:7</a> Le labbra dei savi spargono scienza, ma non così il cuore degli stolti.</p> 
 <p><a name="an_15:8">15:8</a> Il sacrifizio degli empi è in abominio all’Eterno, ma la preghiera degli uomini retti gli è grata.</p> 
 <p><a name="an_15:9">15:9</a> La via dell’empio è in abominio all’Eterno, ma egli ama chi segue la giustizia.</p> 
 <p><a name="an_15:10">15:10</a> Una dura correzione aspetta chi lascia la diritta via; chi odia la riprensione morrà.</p> 
 <p><a name="an_15:11">15:11</a> Il soggiorno de’ morti e l’abisso stanno dinanzi all’Eterno; quanto più i cuori de’ figliuoli degli uomini!</p> 
 <p><a name="an_15:12">15:12</a> Il beffardo non ama che altri lo riprenda; egli non va dai savi.</p> 
 <p><a name="an_15:13">15:13</a> Il cuore allegro rende ilare il volto, ma quando il cuore è triste, lo spirito è abbattuto.</p> 
 <p><a name="an_15:14">15:14</a> Il cuor dell’uomo intelligente cerca la scienza, ma la bocca degli stolti si pasce di follia.</p> 
 <p><a name="an_15:15">15:15</a> Tutt’i giorni dell’afflitto sono cattivi, ma il cuor contento è un convito perenne.</p> 
 <p><a name="an_15:16">15:16</a> Meglio poco col timor dell’Eterno, che gran tesoro con turbolenza.</p> 
 <p><a name="an_15:17">15:17</a> Meglio un piatto d’erbe, dov’è l’amore, che un bove ingrassato, dov’è l’odio.</p> 
 <p><a name="an_15:18">15:18</a> L’uomo iracondo fa nascere contese, ma chi è lento all’ira acqueta le liti.</p> 
 <p><a name="an_15:19">15:19</a> La via del pigro è come una siepe di spine, ma il sentiero degli uomini retti è piano.</p> 
 <p><a name="an_15:20">15:20</a> Il figliuol savio rallegra il padre, ma l’uomo stolto disprezza sua madre.</p> 
 <p><a name="an_15:21">15:21</a> La follia è una gioia per chi è privo di senno, ma l’uomo prudente cammina retto per la sua via.</p> 
 <p><a name="an_15:22">15:22</a> I disegni falliscono, dove mancano i consigli; ma riescono, dove son molti i consiglieri.</p> 
 <p><a name="an_15:23">15:23</a> Uno prova allegrezza quando risponde bene; e com’è buona una parola detta a tempo!</p> 
 <p><a name="an_15:24">15:24</a> Per l’uomo sagace la via della vita mena in alto e gli fa evitare il soggiorno de’ morti, in basso.</p> 
 <p><a name="an_15:25">15:25</a> L’Eterno spianta la casa dei superbi, ma rende stabili i confini della vedova.</p> 
 <p><a name="an_15:26">15:26</a> I pensieri malvagi sono in abominio all’Eterno, ma le parole benevole son pure agli occhi suoi.</p> 
 <p><a name="an_15:27">15:27</a> Chi è avido di lucro conturba la sua casa, ma chi odia i regali vivrà.</p> 
 <p><a name="an_15:28">15:28</a> Il cuor del giusto medita la sua risposta, ma la bocca degli empi sgorga cose malvage.</p> 
 <p><a name="an_15:29">15:29</a> L’Eterno è lungi dagli empi, ma ascolta la preghiera dei giusti.</p> 
 <p><a name="an_15:30">15:30</a> Uno sguardo lucente rallegra il cuore; una buona notizia impingua l’ossa.</p> 
 <p><a name="an_15:31">15:31</a> L’orecchio attento alla riprensione che mena a vita, dimorerà fra i savi.</p> 
 <p><a name="an_15:32">15:32</a> Chi rigetta l’istruzione disprezza l’anima sua, ma chi dà retta alla riprensione acquista senno.</p> 
 <p><a name="an_15:33">15:33</a> Il timor dell’Eterno è scuola di sapienza; e l’umiltà precede la gloria.</p> 
 <p><a name="an_16:1">16:1</a> All’uomo, i disegni del cuore; ma la risposta della lingua vien dall’Eterno.</p> 
 <p><a name="an_16:2">16:2</a> Tutte le vie dell’uomo a lui sembran pure, ma l’Eterno pesa gli spiriti.</p> 
 <p><a name="an_16:3">16:3</a> Rimetti le cose tue nell’Eterno, e i tuoi disegni avran buona riuscita.</p> 
 <p><a name="an_16:4">16:4</a> L’Eterno ha fatto ogni cosa per uno scopo; anche l’empio, per il dì della sventura.</p> 
 <p><a name="an_16:5">16:5</a> Chi è altero d’animo è in abominio all’Eterno; certo è che non rimarrà impunito.</p> 
 <p><a name="an_16:6">16:6</a> Con la bontà e con la fedeltà l’iniquità si espia, e col timor dell’Eterno si evita il male.</p> 
 <p><a name="an_16:7">16:7</a> Quando l’Eterno gradisce le vie d’un uomo, riconcilia con lui anche i nemici.</p> 
 <p><a name="an_16:8">16:8</a> Meglio poco con giustizia, che grandi entrate senza equità.</p> 
 <p><a name="an_16:9">16:9</a> Il cuor dell’uomo medita la sua via, ma l’Eterno dirige i suoi passi.</p> 
 <p><a name="an_16:10">16:10</a> Sulle labbra del re sta una sentenza divina; quando pronunzia il giudizio la sua bocca non erra.</p> 
 <p><a name="an_16:11">16:11</a> La stadera e le bilance giuste appartengono all’Eterno, tutti i pesi del sacchetto son opera sua.</p> 
 <p><a name="an_16:12">16:12</a> I re hanno orrore di fare il male, perché il trono è reso stabile con la giustizia.</p> 
 <p><a name="an_16:13">16:13</a> Le labbra giuste sono gradite ai re; essi amano chi parla rettamente.</p> 
 <p><a name="an_16:14">16:14</a> Ira del re vuol dire messaggeri di morte, ma l’uomo savio la placherà.</p> 
 <p><a name="an_16:15">16:15</a> La serenità del volto del re dà la vita, e il suo favore è come nube di pioggia primaverile.</p> 
 <p><a name="an_16:16">16:16</a> L’acquisto della sapienza oh quanto è migliore di quello dell’oro, e l’acquisto dell’intelligenza preferibile a quel dell’argento!</p> 
 <p><a name="an_16:17">16:17</a> La strada maestra dell’uomo retto è evitare il male; chi bada alla sua via preserva l’anima sua.</p> 
 <p><a name="an_16:18">16:18</a> La superbia precede la rovina, e l’alterezza dello spirito precede la caduta.</p> 
 <p><a name="an_16:19">16:19</a> Meglio esser umile di spirito coi miseri, che spartir la preda coi superbi.</p> 
 <p><a name="an_16:20">16:20</a> Chi presta attenzione alla Parola se ne troverà bene, e beato colui che confida nell’Eterno!</p> 
 <p><a name="an_16:21">16:21</a> Il savio di cuore è chiamato intelligente, e la dolcezza delle labbra aumenta il sapere.</p> 
 <p><a name="an_16:22">16:22</a> Il senno, per chi lo possiede, è fonte di vita, ma la stoltezza è il castigo degli stolti.</p> 
 <p><a name="an_16:23">16:23</a> Il cuore del savio gli rende assennata la bocca, e aumenta il sapere sulle sue labbra.</p> 
 <p><a name="an_16:24">16:24</a> Le parole soavi sono un favo di miele: dolcezza all’anima, salute al corpo.</p> 
 <p><a name="an_16:25">16:25</a> V’è tal via che all’uomo par diritta, ma finisce col menare alla morte.</p> 
 <p><a name="an_16:26">16:26</a> La fame del lavoratore lavora per lui, perché la sua bocca lo stimola.</p> 
 <p><a name="an_16:27">16:27</a> L’uomo cattivo va scavando ad altri del male, sulle sue labbra c’è come un fuoco divorante.</p> 
 <p><a name="an_16:28">16:28</a> L’uomo perverso semina contese, e il maldicente disunisce gli amici migliori.</p> 
 <p><a name="an_16:29">16:29</a> L’uomo violento trascina il compagno, e lo mena per una via non buona.</p> 
 <p><a name="an_16:30">16:30</a> Chi chiude gli occhi per macchinar cose perverse, chi si morde le labbra, ha già compiuto il male.</p> 
 <p><a name="an_16:31">16:31</a> I capelli bianchi sono una corona d’onore; la si trova sulla via della giustizia.</p> 
 <p><a name="an_16:32">16:32</a> Chi è lento all’ira val più del prode guerriero; chi padroneggia sé stesso val più di chi espugna città.</p> 
 <p><a name="an_16:33">16:33</a> Si gettan le sorti nel grembo, ma ogni decisione vien dall’Eterno.</p> 
 <p><a name="an_17:1">17:1</a> E’ meglio un tozzo di pan secco con la pace, che una casa piena di carni con la discordia.</p> 
 <p><a name="an_17:2">17:2</a> Il servo sagace dominerà sul figlio che fa onta, e avrà parte all’eredità insieme coi fratelli.</p> 
 <p><a name="an_17:3">17:3</a> La coppella è per l’argento e il fornello per l’oro, ma chi prova i cuori è l’Eterno.</p> 
 <p><a name="an_17:4">17:4</a> Il malvagio dà ascolto alle labbra inique, e il bugiardo dà retta alla cattiva lingua.</p> 
 <p><a name="an_17:5">17:5</a> Chi beffa il povero oltraggia Colui che l’ha fatto; chi si rallegra dell’altrui sventura non rimarrà impunito.</p> 
 <p><a name="an_17:6">17:6</a> I figliuoli de’ figliuoli son la corona de’ vecchi, e i padri son la gloria dei loro figliuoli.</p> 
 <p><a name="an_17:7">17:7</a> Un parlar solenne non s’addice all’uomo da nulla; quanto meno s’addicono ad un principe labbra bugiarde!</p> 
 <p><a name="an_17:8">17:8</a> Il regalo è una pietra preziosa agli occhi di chi lo possiede; dovunque si volga, egli riesce.</p> 
 <p><a name="an_17:9">17:9</a> Chi copre i falli si procura amore, ma chi sempre vi torna su, disunisce gli amici migliori.</p> 
 <p><a name="an_17:10">17:10</a> Un rimprovero fa più impressione all’uomo intelligente, che cento percosse allo stolto.</p> 
 <p><a name="an_17:11">17:11</a> Il malvagio non cerca che ribellione, ma un messaggero crudele gli sarà mandato contro.</p> 
 <p><a name="an_17:12">17:12</a> Meglio imbattersi in un’orsa derubata dei suoi piccini, che in un insensato nella sua follia.</p> 
 <p><a name="an_17:13">17:13</a> Il male non si dipartirà dalla casa di chi rende il male per il bene.</p> 
 <p><a name="an_17:14">17:14</a> Cominciare una contesa è dar la stura all’acqua; perciò ritirati prima che la lite s’inasprisca.</p> 
 <p><a name="an_17:15">17:15</a> Chi assolve il reo e chi condanna il giusto sono ambedue in abominio all’Eterno.</p> 
 <p><a name="an_17:16">17:16</a> A che serve il danaro in mano allo stolto? ad acquistar saviezza?… Ma se non ha senno!</p> 
 <p><a name="an_17:17">17:17</a> L’amico ama in ogni tempo; è nato per essere un fratello nella distretta.</p> 
 <p><a name="an_17:18">17:18</a> L’uomo privo di senno dà la mano e fa sicurtà per altri davanti al suo prossimo.</p> 
 <p><a name="an_17:19">17:19</a> Chi ama le liti ama il peccato; chi alza troppo la sua porta, cerca la rovina.</p> 
 <p><a name="an_17:20">17:20</a> Chi ha il cuor falso non trova bene, e chi ha la lingua perversa cade nella sciagura.</p> 
 <p><a name="an_17:21">17:21</a> Chi genera uno stolto ne avrà cordoglio, e il padre dell’uomo da nulla non avrà gioia.</p> 
 <p><a name="an_17:22">17:22</a> Un cuore allegro è un buon rimedio, ma uno spirito abbattuto secca l’ossa.</p> 
 <p><a name="an_17:23">17:23</a> L’empio accetta regali di sottomano per pervertire le vie della giustizia.</p> 
 <p><a name="an_17:24">17:24</a> La sapienza sta dinanzi a chi ha intelligenza, ma gli occhi dello stolto vagano agli estremi confini della terra.</p> 
 <p><a name="an_17:25">17:25</a> Il figliuolo stolto è il cordoglio del padre e l’amarezza di colei che l’ha partorito.</p> 
 <p><a name="an_17:26">17:26</a> Non è bene condannare il giusto, foss’anche ad un’ammenda, né colpire i principi per la loro probità.</p> 
 <p><a name="an_17:27">17:27</a> Chi modera le sue parole possiede la scienza, e chi ha lo spirito calmo è un uomo prudente.</p> 
 <p><a name="an_17:28">17:28</a> Anche lo stolto, quando tace, passa per savio; chi tien chiuse le labbra è uomo intelligente.</p> 
 <p><a name="an_18:1">18:1</a> Chi si separa dagli altri cerca la propria soddisfazione e s’arrabbia contro tutto ciò ch’è profittevole.</p> 
 <p><a name="an_18:2">18:2</a> Lo stolto prende piacere, non nella prudenza, ma soltanto nel manifestare ciò che ha nel cuore.</p> 
 <p><a name="an_18:3">18:3</a> Quando viene l’empio, viene anche lo sprezzo; e, con la vergogna, viene l’obbrobrio.</p> 
 <p><a name="an_18:4">18:4</a> Le parole della bocca d’un uomo sono acque profonde; la fonte di sapienza è un rivo che scorre perenne.</p> 
 <p><a name="an_18:5">18:5</a> Non è bene aver per l’empio de’ riguardi personali, per far torto al giusto nel giudizio.</p> 
 <p><a name="an_18:6">18:6</a> Le labbra dello stolto menano alle liti, e la sua bocca chiama le percosse.</p> 
 <p><a name="an_18:7">18:7</a> La bocca dello stolto è la sua rovina, e le sue labbra sono un laccio per l’anima sua.</p> 
 <p><a name="an_18:8">18:8</a> Le parole del maldicente son come ghiottonerie, e penetrano fino nell’intimo delle viscere.</p> 
 <p><a name="an_18:9">18:9</a> Anche colui ch’è infingardo nel suo lavoro è fratello del dissipatore.</p> 
 <p><a name="an_18:10">18:10</a> Il nome dell’Eterno è una forte torre; il giusto vi corre, e vi trova un alto rifugio.</p> 
 <p><a name="an_18:11">18:11</a> I beni del ricco son la sua città forte; son come un’alta muraglia… nella sua immaginazione.</p> 
 <p><a name="an_18:12">18:12</a> Prima della rovina, il cuor dell’uomo s’innalza, ma l’umiltà precede la gloria.</p> 
 <p><a name="an_18:13">18:13</a> Chi risponde prima d’aver ascoltato, mostra la sua follia, e rimane confuso.</p> 
 <p><a name="an_18:14">18:14</a> Lo spirito dell’uomo lo sostiene quand’egli è infermo; ma lo spirito abbattuto chi lo solleverà?</p> 
 <p><a name="an_18:15">18:15</a> Il cuore dell’uomo intelligente acquista la scienza, e l’orecchio dei savi la cerca.</p> 
 <p><a name="an_18:16">18:16</a> I regali che uno fa gli apron la strada e gli dànno adito ai grandi.</p> 
 <p><a name="an_18:17">18:17</a> Il primo a perorare la propria causa par che abbia ragione; ma vien l’altra parte, e scruta quello a fondo.</p> 
 <p><a name="an_18:18">18:18</a> La sorte fa cessare le liti e decide fra i grandi.</p> 
 <p><a name="an_18:19">18:19</a> Un fratello offeso è più inespugnabile d’una città forte; e le liti tra fratelli son come le sbarre d’un castello.</p> 
 <p><a name="an_18:20">18:20</a> Col frutto della sua bocca l’uomo sazia il corpo; si sazia col provento delle sue labbra.</p> 
 <p><a name="an_18:21">18:21</a> Morte e vita sono in potere della lingua; chi l’ama ne mangerà i frutti.</p> 
 <p><a name="an_18:22">18:22</a> Chi ha trovato moglie ha trovato un bene e ha ottenuto un favore dall’Eterno.</p> 
 <p><a name="an_18:23">18:23</a> Il povero parla supplicando, il ricco risponde con durezza.</p> 
 <p><a name="an_18:24">18:24</a> Chi ha molti amici li ha per sua disgrazia; ma v’è tale amico, ch’è più affezionato d’un fratello.</p> 
 <p><a name="an_19:1">19:1</a> Meglio un povero che cammina nella sua integrità, di colui ch’è perverso di labbra ed anche stolto.</p> 
 <p><a name="an_19:2">19:2</a> L’ardore stesso, senza conoscenza, non è cosa buona: e chi cammina in fretta sbaglia strada.</p> 
 <p><a name="an_19:3">19:3</a> La stoltezza dell’uomo ne perverte la via, ma il cuor di lui s’irrita contro l’Eterno.</p> 
 <p><a name="an_19:4">19:4</a> Le ricchezze procurano gran numero d’amici, ma il povero è abbandonato anche dal suo compagno.</p> 
 <p><a name="an_19:5">19:5</a> Il falso testimonio non rimarrà impunito, e chi spaccia menzogne non avrà scampo.</p> 
 <p><a name="an_19:6">19:6</a> Molti corteggiano l’uomo generoso, e tutti sono amici dell’uomo munificente.</p> 
 <p><a name="an_19:7">19:7</a> Tutti i fratelli del povero l’odiano, quanto più gli amici suoi s’allontaneranno da lui! Ei li sollecita con parole, ma già sono scomparsi.</p> 
 <p><a name="an_19:8">19:8</a> Chi acquista senno ama l’anima sua; e chi serba con cura la prudenza troverà del bene.</p> 
 <p><a name="an_19:9">19:9</a> Il falso testimonio non rimarrà impunito, e chi spaccia menzogne perirà.</p> 
 <p><a name="an_19:10">19:10</a> Vivere in delizie non s’addice allo stolto; quanto meno s’addice allo schiavo dominare sui principi!</p> 
 <p><a name="an_19:11">19:11</a> Il senno rende l’uomo lento all’ira, ed egli stima sua gloria il passar sopra le offese.</p> 
 <p><a name="an_19:12">19:12</a> L’ira del re è come il ruggito d’un leone, ma il suo favore è come rugiada sull’erba.</p> 
 <p><a name="an_19:13">19:13</a> Un figliuolo stolto è una grande sciagura per suo padre, e le risse d’una moglie sono il gocciolar continuo d’un tetto.</p> 
 <p><a name="an_19:14">19:14</a> Casa e ricchezze sono un’eredità dei padri, ma una moglie giudiziosa è un dono dell’Eterno.</p> 
 <p><a name="an_19:15">19:15</a> La pigrizia fa cadere nel torpore, e l’anima indolente patirà la fame.</p> 
 <p><a name="an_19:16">19:16</a> Chi osserva il comandamento ha cura dell’anima sua, ma chi non si dà pensiero della propria condotta morrà.</p> 
 <p><a name="an_19:17">19:17</a> Chi ha pietà del povero presta all’Eterno, che gli contraccambierà l’opera buona.</p> 
 <p><a name="an_19:18">19:18</a> Castiga il tuo figliuolo, mentre c’è ancora speranza, ma non ti lasciar andare sino a farlo morire.</p> 
 <p><a name="an_19:19">19:19</a> L’uomo dalla collera violenta dev’esser punito; ché, se lo scampi, dovrai tornare daccapo.</p> 
 <p><a name="an_19:20">19:20</a> Ascolta il consiglio e ricevi l’istruzione, affinché tu diventi savio per il resto della vita.</p> 
 <p><a name="an_19:21">19:21</a> Ci sono molti disegni nel cuor dell’uomo, ma il piano dell’Eterno è quello che sussiste.</p> 
 <p><a name="an_19:22">19:22</a> Ciò che rende caro l’uomo è la bontà, e un povero val più d’un bugiardo.</p> 
 <p><a name="an_19:23">19:23</a> Il timor dell’Eterno mena alla vita; chi l’ha si sazia, e passa la notte non visitato da alcun male.</p> 
 <p><a name="an_19:24">19:24</a> Il pigro tuffa la mano nel piatto, e non fa neppur tanto da portarla alla bocca.</p> 
 <p><a name="an_19:25">19:25</a> Percuoti il beffardo, e il semplice si farà accorto; riprendi l’intelligente, e imparerà la scienza.</p> 
 <p><a name="an_19:26">19:26</a> Il figlio che fa vergogna e disonore, rovina suo padre e scaccia sua madre.</p> 
 <p><a name="an_19:27">19:27</a> Cessa, figliuol mio, d’ascoltar l’istruzione, se ti vuoi allontanare dalle parole della scienza.</p> 
 <p><a name="an_19:28">19:28</a> Il testimonio iniquo si burla della giustizia, e la bocca degli empi trangugia l’iniquità.</p> 
 <p><a name="an_19:29">19:29</a> I giudici son preparati per i beffardi e le percosse per il dosso degli stolti.</p> 
 <p><a name="an_20:1">20:1</a> Il vino è schernitore, la bevanda alcoolica è turbolenta, e chiunque se ne lascia sopraffare non è savio.</p> 
 <p><a name="an_20:2">20:2</a> Il terrore che incute il re è come il ruggito d’un leone; chi lo irrita pecca contro la propria vita.</p> 
 <p><a name="an_20:3">20:3</a> E’ una gloria per l’uomo l’astenersi dalle contese, ma chiunque è insensato mostra i denti.</p> 
 <p><a name="an_20:4">20:4</a> Il pigro non ara a causa del freddo; alla raccolta verrà a cercare, ma non ci sarà nulla.</p> 
 <p><a name="an_20:5">20:5</a> I disegni nel cuor dell’uomo sono acque profonde, ma l’uomo intelligente saprà attingervi.</p> 
 <p><a name="an_20:6">20:6</a> Molta gente vanta la propria bontà; ma un uomo fedele chi lo troverà?</p> 
 <p><a name="an_20:7">20:7</a> I figliuoli del giusto, che cammina nella sua integrità, saranno beati dopo di lui.</p> 
 <p><a name="an_20:8">20:8</a> Il re, assiso sul trono dove rende giustizia, dissipa col suo sguardo ogni male.</p> 
 <p><a name="an_20:9">20:9</a> Chi può dire: "Ho nettato il mio cuore, sono puro dal mio peccato?"</p> 
 <p><a name="an_20:10">20:10</a> Doppio peso e doppia misura sono ambedue in abominio all’Eterno.</p> 
 <p><a name="an_20:11">20:11</a> Anche il fanciullo dà a conoscere con i suoi atti se la sua condotta sarà pura e retta.</p> 
 <p><a name="an_20:12">20:12</a> L’orecchio che ascolta e l’occhio che vede, li ha fatti ambedue l’Eterno.</p> 
 <p><a name="an_20:13">20:13</a> Non amare il sonno, che tu non abbia a impoverire; tieni aperti gli occhi, e avrai pane da saziarti.</p> 
 <p><a name="an_20:14">20:14</a> "Cattivo! cattivo!" dice il compratore; ma, andandosene, si vanta dell’acquisto.</p> 
 <p><a name="an_20:15">20:15</a> C’è dell’oro e abbondanza di perle, ma le labbra ricche di scienza son cosa più preziosa.</p> 
 <p><a name="an_20:16">20:16</a> Prendigli il vestito, giacché ha fatta cauzione per altri; fatti dare dei pegni, poiché s’è reso garante di stranieri.</p> 
 <p><a name="an_20:17">20:17</a> Il pane frodato è dolce all’uomo; ma, dopo, avrà la bocca piena di ghiaia.</p> 
 <p><a name="an_20:18">20:18</a> I disegni son resi stabili dal consiglio; fa’ dunque la guerra con una savia direzione.</p> 
 <p><a name="an_20:19">20:19</a> Chi va sparlando palesa i segreti; perciò non t’immischiare con chi apre troppo le labbra.</p> 
 <p><a name="an_20:20">20:20</a> Chi maledice suo padre e sua madre, la sua lucerna si spegnerà nelle tenebre più fitte.</p> 
 <p><a name="an_20:21">20:21</a> L’eredità acquistata troppo presto da principio, alla fine non sarà benedetta.</p> 
 <p><a name="an_20:22">20:22</a> Non dire: "Renderò il male"; spera nell’Eterno, ed egli ti salverà.</p> 
 <p><a name="an_20:23">20:23</a> Il peso doppio è in abominio all’Eterno, e la bilancia falsa non è cosa buona.</p> 
 <p><a name="an_20:24">20:24</a> I passi dell’uomo li dirige l’Eterno; come può quindi l’uomo capir la propria via?</p> 
 <p><a name="an_20:25">20:25</a> E’ pericoloso per l’uomo prender leggermente un impegno sacro, e non riflettere che dopo aver fatto un voto.</p> 
 <p><a name="an_20:26">20:26</a> Il re savio passa gli empi al vaglio, dopo aver fatto passare la ruota su loro.</p> 
 <p><a name="an_20:27">20:27</a> Lo spirito dell’uomo è una lucerna dell’Eterno che scruta tutti i recessi del cuore.</p> 
 <p><a name="an_20:28">20:28</a> La bontà e la fedeltà custodiscono il re; e con la bontà egli rende stabile il suo trono.</p> 
 <p><a name="an_20:29">20:29</a> La gloria dei giovani sta nella loro forza, e la bellezza dei vecchi, nella loro canizie.</p> 
 <p><a name="an_20:30">20:30</a> Le battiture che piagano guariscono il male; e così le percosse che vanno al fondo delle viscere.</p> 
 <p><a name="an_21:1">21:1</a> Il cuore del re, nella mano dell’Eterno, è come un corso d’acqua; egli lo volge dovunque gli piace.</p> 
 <p><a name="an_21:2">21:2</a> Tutte le vie dell’uomo gli paion diritte, ma l’Eterno pesa i cuori.</p> 
 <p><a name="an_21:3">21:3</a> Praticare la giustizia e l’equità è cosa che l’Eterno preferisce ai sacrifizi.</p> 
 <p><a name="an_21:4">21:4</a> Gli occhi alteri e il cuor gonfio, lucerna degli empi, sono peccato.</p> 
 <p><a name="an_21:5">21:5</a> I disegni dell’uomo diligente menano sicuramente all’abbondanza, ma chi troppo s’affretta non fa che cader nella miseria.</p> 
 <p><a name="an_21:6">21:6</a> I tesori acquistati con lingua bugiarda sono un soffio fugace di gente che cerca la morte.</p> 
 <p><a name="an_21:7">21:7</a> La violenza degli empi li porta via, perché rifiutano di praticare l’equità.</p> 
 <p><a name="an_21:8">21:8</a> La via del colpevole è tortuosa, ma l’innocente opera con rettitudine.</p> 
 <p><a name="an_21:9">21:9</a> Meglio abitare sul canto d’un tetto, che una gran casa con una moglie rissosa.</p> 
 <p><a name="an_21:10">21:10</a> L’anima dell’empio desidera il male; il suo amico stesso non trova pietà agli occhi di lui.</p> 
 <p><a name="an_21:11">21:11</a> Quando il beffardo è punito, il semplice diventa savio; e quando s’istruisce il savio, egli acquista scienza.</p> 
 <p><a name="an_21:12">21:12</a> Il Giusto tien d’occhio la casa dell’empio, e precipita gli empi nelle sciagure.</p> 
 <p><a name="an_21:13">21:13</a> Chi chiude l’orecchio al grido del povero, griderà anch’egli, e non gli sarà risposto.</p> 
 <p><a name="an_21:14">21:14</a> Un dono fatto in segreto placa la collera, e un regalo dato di sottomano, l’ira violenta.</p> 
 <p><a name="an_21:15">21:15</a> Far ciò ch’è retto è una gioia per il giusto, ma è una rovina per gli artefici d’iniquità.</p> 
 <p><a name="an_21:16">21:16</a> L’uomo che erra lungi dalle vie del buon senso, riposerà nell’assemblea dei trapassati.</p> 
 <p><a name="an_21:17">21:17</a> Chi ama godere sarà bisognoso, chi ama il vino e l’olio non arricchirà.</p> 
 <p><a name="an_21:18">21:18</a> L’empio serve di riscatto al giusto; e il perfido, agli uomini retti.</p> 
 <p><a name="an_21:19">21:19</a> Meglio abitare in un deserto, che con una donna rissosa e stizzosa.</p> 
 <p><a name="an_21:20">21:20</a> In casa del savio c’è dei tesori preziosi e dell’olio, ma l’uomo stolto dà fondo a tutto.</p> 
 <p><a name="an_21:21">21:21</a> Chi ricerca la giustizia e la bontà troverà vita, giustizia e gloria.</p> 
 <p><a name="an_21:22">21:22</a> Il savio dà la scalata alla città dei forti, e abbatte il baluardo in cui essa confidava.</p> 
 <p><a name="an_21:23">21:23</a> Chi custodisce la sua bocca e la sua lingua preserva l’anima sua dalle distrette.</p> 
 <p><a name="an_21:24">21:24</a> Il nome del superbo insolente è: beffardo; egli fa ogni cosa con furore di superbia.</p> 
 <p><a name="an_21:25">21:25</a> I desideri del pigro l’uccidono perché le sue mani rifiutano di lavorare.</p> 
 <p><a name="an_21:26">21:26</a> C’è chi da mane a sera brama avidamente, ma il giusto dona senza mai rifiutare.</p> 
 <p><a name="an_21:27">21:27</a> Il sacrifizio dell’empio è cosa abominevole; quanto più se l’offre con intento malvagio!</p> 
 <p><a name="an_21:28">21:28</a> Il testimonio bugiardo perirà, ma l’uomo che ascolta potrà sempre parlare.</p> 
 <p><a name="an_21:29">21:29</a> L’empio fa la faccia tosta, ma l’uomo retto rende ferma la sua condotta.</p> 
 <p><a name="an_21:30">21:30</a> Non c’è sapienza, non intelligenza, non consiglio che valga contro l’Eterno.</p> 
 <p><a name="an_21:31">21:31</a> Il cavallo è pronto per il dì della battaglia, ma la vittoria appartiene all’Eterno.</p> 
 <p><a name="an_22:1">22:1</a> La buona riputazione è da preferirsi alle molte ricchezze; e la stima, all’argento e all’oro.</p> 
 <p><a name="an_22:2">22:2</a> Il ricco e il povero s’incontrano; l’Eterno li ha fatti tutti e due.</p> 
 <p><a name="an_22:3">22:3</a> L’uomo accorto vede venire il male, e si nasconde; ma i semplici tirano innanzi, e ne portan la pena.</p> 
 <p><a name="an_22:4">22:4</a> Il frutto dell’umiltà e del timor dell’Eterno è ricchezza e gloria e vita.</p> 
 <p><a name="an_22:5">22:5</a> Spine e lacci sono sulla via del perverso; chi ha cura dell’anima sua se ne tien lontano.</p> 
 <p><a name="an_22:6">22:6</a> Inculca al fanciullo la condotta che deve tenere; anche quando sarà vecchio non se e dipartirà.</p> 
 <p><a name="an_22:7">22:7</a> Il ricco signoreggia sui poveri, e chi prende in prestito è schiavo di chi presta.</p> 
 <p><a name="an_22:8">22:8</a> Chi semina iniquità miete sciagura, e la verga della sua collera è infranta.</p> 
 <p><a name="an_22:9">22:9</a> L’uomo dallo sguardo benevolo sarà benedetto, perché dà del suo pane al povero.</p> 
 <p><a name="an_22:10">22:10</a> Caccia via il beffardo, se n’andranno le contese, e cesseran le liti e gli oltraggi.</p> 
 <p><a name="an_22:11">22:11</a> Chi ama la purità del cuore e ha la grazia sulle labbra, ha il re per amico.</p> 
 <p><a name="an_22:12">22:12</a> Gli occhi dell’Eterno proteggono la scienza, ma egli rende vane le parole del perfido.</p> 
 <p><a name="an_22:13">22:13</a> Il pigro dice: "Là fuori c’è un leone; sarò ucciso per la strada".</p> 
 <p><a name="an_22:14">22:14</a> La bocca delle donne corrotte è una fossa profonda; colui ch’è in ira all’Eterno, vi cadrà dentro.</p> 
 <p><a name="an_22:15">22:15</a> La follia è legata al cuore del fanciullo, ma la verga della correzione l’allontanerà da lui.</p> 
 <p><a name="an_22:16">22:16</a> Chi opprime il povero, l’arricchisce; chi dona al ricco, non fa che impoverirlo.</p> 
 <p><a name="an_22:17">22:17</a> Porgi l’orecchio e ascolta le parole dei Savi ed applica il cuore alla mia scienza.</p> 
 <p><a name="an_22:18">22:18</a> Ti sarà dolce custodirle in petto, e averle tutte pronte sulle tue labbra.</p> 
 <p><a name="an_22:19">22:19</a> Ho voluto istruirti oggi, sì, proprio te, perché la tua fiducia sia posta nell’Eterno.</p> 
 <p><a name="an_22:20">22:20</a> Non ho io già da tempo scritto per te consigli e insegnamenti</p> 
 <p><a name="an_22:21">22:21</a> per farti conoscere cose certe, parole vere, onde tu possa risponder parole vere a chi t’interroga?</p> 
 <p><a name="an_22:22">22:22</a> Non derubare il povero perch’è povero, e non opprimere il misero alla porta;</p> 
 <p><a name="an_22:23">22:23</a> ché l’Eterno difenderà la loro causa, e spoglierà della vita chi avrà spogliato loro.</p> 
 <p><a name="an_22:24">22:24</a> Non fare amicizia con l’uomo iracondo e non andare con l’uomo violento,</p> 
 <p><a name="an_22:25">22:25</a> che tu non abbia ad imparare le sue vie e ad esporre a un’insidia l’anima tua.</p> 
 <p><a name="an_22:26">22:26</a> Non esser di quelli che dan la mano, che fanno sicurtà per debiti.</p> 
 <p><a name="an_22:27">22:27</a> Se non hai di che pagare, perché esporti a farti portar via il letto?</p> 
 <p><a name="an_22:28">22:28</a> Non spostare il termine antico, che fu messo dai tuoi padri.</p> 
 <p><a name="an_22:29">22:29</a> Hai tu veduto un uomo spedito nelle sue faccende? Egli starà al servizio dei re; non starà al servizio della gente oscura.</p> 
 <p><a name="an_23:1">23:1</a> Quando ti siedi a mensa con un principe, rifletti bene a chi ti sta dinanzi;</p> 
 <p><a name="an_23:2">23:2</a> e mettiti un coltello alla gola, se tu sei ingordo.</p> 
 <p><a name="an_23:3">23:3</a> Non bramare i suoi bocconi delicati; sono un cibo ingannatore.</p> 
 <p><a name="an_23:4">23:4</a> Non t’affannare per diventar ricco, smetti dall’applicarvi la tua intelligenza.</p> 
 <p><a name="an_23:5">23:5</a> Vuoi tu fissar lo sguardo su ciò che scompare? Giacché la ricchezza si fa dell’ali, come l’aquila che vola verso il cielo.</p> 
 <p><a name="an_23:6">23:6</a> Non mangiare il pane di chi ha l’occhio maligno e non bramare i suoi cibi delicati;</p> 
 <p><a name="an_23:7">23:7</a> poiché, nell’intimo suo, egli è calcolatore: "Mangia e bevi!" ti dirà; ma il cuor suo non è con te.</p> 
 <p><a name="an_23:8">23:8</a> Vomiterai il boccone che avrai mangiato, e avrai perduto le tue belle parole.</p> 
 <p><a name="an_23:9">23:9</a> Non rivolger la parola allo stolto, perché sprezzerà il senno de’ tuoi discorsi.</p> 
 <p><a name="an_23:10">23:10</a> Non spostare il termine antico, e non entrare nei campi degli orfani;</p> 
 <p><a name="an_23:11">23:11</a> ché il Vindice loro è potente; egli difenderà la causa loro contro di te.</p> 
 <p><a name="an_23:12">23:12</a> Applica il tuo cuore all’istruzione, e gli orecchi alle parole della scienza.</p> 
 <p><a name="an_23:13">23:13</a> Non risparmiare la correzione al fanciullo; se lo batti con la verga, non ne morrà;</p> 
 <p><a name="an_23:14">23:14</a> lo batterai con la verga, ma libererai l’anima sua dal soggiorno de’ morti.</p> 
 <p><a name="an_23:15">23:15</a> Figliuol mio, se il tuo cuore e savio, anche il mio cuore si rallegrerà;</p> 
 <p><a name="an_23:16">23:16</a> le viscere mie esulteranno quando le tue labbra diranno cose rette.</p> 
 <p><a name="an_23:17">23:17</a> Il tuo cuore non porti invidia ai peccatori, ma perseveri sempre nel timor dell’Eterno;</p> 
 <p><a name="an_23:18">23:18</a> poiché c’è un avvenire, e la tua speranza non sarà frustrata.</p> 
 <p><a name="an_23:19">23:19</a> Ascolta, figliuol mio, sii savio, e dirigi il cuore per la diritta via.</p> 
 <p><a name="an_23:20">23:20</a> Non esser di quelli che son bevitori di vino, che son ghiotti mangiatori di carne;</p> 
 <p><a name="an_23:21">23:21</a> ché il beone ed il ghiotto impoveriranno e i dormiglioni n’andran vestiti di cenci.</p> 
 <p><a name="an_23:22">23:22</a> Da’ retta a tuo padre che t’ha generato, e non disprezzar tua madre quando sarà vecchia.</p> 
 <p><a name="an_23:23">23:23</a> Acquista verità e non la vendere, acquista sapienza, istruzione e intelligenza.</p> 
 <p><a name="an_23:24">23:24</a> Il padre del giusto esulta grandemente; chi ha generato un savio, ne avrà gioia.</p> 
 <p><a name="an_23:25">23:25</a> Possan tuo padre e tua madre rallegrarsi, e possa gioire colei che t’ha partorito!</p> 
 <p><a name="an_23:26">23:26</a> Figliuol mio, dammi il tuo cuore, e gli occhi tuoi prendano piacere nelle mie vie;</p> 
 <p><a name="an_23:27">23:27</a> perché la meretrice è una fossa profonda, e la straniera, un pozzo stretto.</p> 
 <p><a name="an_23:28">23:28</a> Anch’essa sta in agguato come un ladro, e accresce fra gli uomini il numero de’ traditori.</p> 
 <p><a name="an_23:29">23:29</a> Per chi sono gli "ahi"? per chi gli "ahimè"? per chi le liti? per chi i lamenti? per chi le ferite senza ragione? per chi gli occhi rossi?</p> 
 <p><a name="an_23:30">23:30</a> Per chi s’indugia a lungo presso il vino, per quei che vanno a gustare il vin drogato.</p> 
 <p><a name="an_23:31">23:31</a> Non guardare il vino quando rosseggia, quando scintilla nel calice e va giù così facilmente!</p> 
 <p><a name="an_23:32">23:32</a> Alla fine, esso morde come un serpente e punge come un basilisco.</p> 
 <p><a name="an_23:33">23:33</a> I tuoi occhi vedranno cose strane, il tuo cuore farà dei discorsi pazzi.</p> 
 <p><a name="an_23:34">23:34</a> Sarai come chi giace in mezzo al mare, come chi giace in cima a un albero di nave.</p> 
 <p><a name="an_23:35">23:35</a> Dirai: "M’hanno picchiato… e non m’han fatto male; m’hanno percosso… e non me ne sono accorto; quando mi sveglierò?… tornerò a cercarne ancora!"</p> 
 <p><a name="an_24:1">24:1</a> Non portare invidia ai malvagi, e non desiderare di star con loro,</p> 
 <p><a name="an_24:2">24:2</a> perché il loro cuore medita rapine, e le loro labbra parlan di nuocere.</p> 
 <p><a name="an_24:3">24:3</a> La casa si edifica con la sapienza, e si rende stabile con la prudenza;</p> 
 <p><a name="an_24:4">24:4</a> mediante la scienza, se ne riempiono le stanze d’ogni specie di beni preziosi e gradevoli.</p> 
 <p><a name="an_24:5">24:5</a> L’uomo savio è pien di forza, e chi ha conoscimento accresce la sua potenza;</p> 
 <p><a name="an_24:6">24:6</a> infatti, con savie direzioni potrai condur bene la guerra, e la vittoria sta nel gran numero de’ consiglieri.</p> 
 <p><a name="an_24:7">24:7</a> La sapienza è troppo in alto per lo stolto; egli non apre mai la bocca alla porta di città.</p> 
 <p><a name="an_24:8">24:8</a> Chi pensa a mal fare sarà chiamato esperto in malizia.</p> 
 <p><a name="an_24:9">24:9</a> I disegni dello stolto sono peccato, e il beffardo è l’abominio degli uomini.</p> 
 <p><a name="an_24:10">24:10</a> Se ti perdi d’animo nel giorno dell’avversità, la tua forza è poca.</p> 
 <p><a name="an_24:11">24:11</a> Libera quelli che son condotti a morte, e salva quei che, vacillando, vanno al supplizio.</p> 
 <p><a name="an_24:12">24:12</a> Se dici: "Ma noi non ne sapevamo nulla!…" Colui che pesa i cuori, non lo vede egli? Colui che veglia sull’anima tua non lo sa forse? E non renderà egli a ciascuno secondo le opere sue?</p> 
 <p><a name="an_24:13">24:13</a> Figliuol mio, mangia del miele perché è buono; un favo di miele sarà dolce al tuo palato.</p> 
 <p><a name="an_24:14">24:14</a> Così conosci la sapienza per il bene dell’anima tua! Se la trovi, c’è un avvenire, e la speranza tua non sarà frustrata.</p> 
 <p><a name="an_24:15">24:15</a> O empio, non tendere insidie alla dimora del giusto! non devastare il luogo ove riposa!</p> 
 <p><a name="an_24:16">24:16</a> ché il giusto cade sette volte e si rialza, ma gli empi son travolti dalla sventura.</p> 
 <p><a name="an_24:17">24:17</a> Quando il tuo nemico cade, non ti rallegrare; quand’è rovesciato, il cuor tuo non ne gioisca,</p> 
 <p><a name="an_24:18">24:18</a> che l’Eterno nol vegga e gli dispiaccia e non storni l’ira sua da lui.</p> 
 <p><a name="an_24:19">24:19</a> Non t’irritare a motivo di chi fa il male, e non portare invidia agli empi;</p> 
 <p><a name="an_24:20">24:20</a> perché non c’è avvenire per il malvagio; la lucerna degli empi sarà spenta.</p> 
 <p><a name="an_24:21">24:21</a> Figliuol mio, temi l’Eterno e il re, e non far lega cogli amatori di novità;</p> 
 <p><a name="an_24:22">24:22</a> la loro calamità sopraggiungerà improvvisa, e chi sa la triste fine dei loro anni?</p> 
 <p><a name="an_24:23">24:23</a> Anche queste sono massime dei Savi. Non è bene, in giudizio, aver de’ riguardi personali.</p> 
 <p><a name="an_24:24">24:24</a> Chi dice all’empio: "Tu sei giusto", i popoli lo malediranno, lo esecreranno le nazioni.</p> 
 <p><a name="an_24:25">24:25</a> Ma quelli che sanno punire se ne troveranno bene, e su loro scenderanno benedizione e prosperità.</p> 
 <p><a name="an_24:26">24:26</a> Dà un bacio sulle labbra chi dà una risposta giusta.</p> 
 <p><a name="an_24:27">24:27</a> Metti in buon ordine gli affari tuoi di fuori, metti in assetto i tuoi campi, poi ti fabbricherai la casa.</p> 
 <p><a name="an_24:28">24:28</a> Non testimoniare, senza motivo, contro il tuo prossimo; vorresti tu farti ingannatore con le tue parole?</p> 
 <p><a name="an_24:29">24:29</a> Non dire: "Come ha fatto a me così farò a lui; renderò a costui secondo l’opera sua".</p> 
 <p><a name="an_24:30">24:30</a> Passai presso il campo del pigro e presso la vigna dell’uomo privo di senno;</p> 
 <p><a name="an_24:31">24:31</a> ed ecco le spine vi crescean da per tutto, i rovi ne coprivano il suolo, e il muro di cinta era in rovina.</p> 
 <p><a name="an_24:32">24:32</a> Considerai la cosa, e mi posi a riflettere; e da quel che vidi trassi una lezione:</p> 
 <p><a name="an_24:33">24:33</a> Dormire un po’, sonnecchiare un po’, incrociare un po’ le mani per riposare…</p> 
 <p><a name="an_24:34">24:34</a> e la tua povertà verrà come un ladro, e la tua indigenza, come un uomo armato.</p> 
 <p><a name="an_25:1">25:1</a> Ecco altri proverbi di Salomone, raccolti dalla gente di Ezechia, re di Giuda.</p> 
 <p><a name="an_25:2">25:2</a> E’ gloria di Dio nascondere le cose; ma la gloria dei re sta nell’investigarle.</p> 
 <p><a name="an_25:3">25:3</a> L’altezza del cielo, la profondità della terra e il cuore dei re non si possono investigare.</p> 
 <p><a name="an_25:4">25:4</a> Togli dall’argento le scorie, e ne uscirà un vaso per l’artefice;</p> 
 <p><a name="an_25:5">25:5</a> togli l’empio dalla presenza del re, e il suo trono sarà reso stabile dalla giustizia.</p> 
 <p><a name="an_25:6">25:6</a> Non fare il vanaglorioso in presenza del re, e non ti porre nel luogo dei grandi;</p> 
 <p><a name="an_25:7">25:7</a> poiché è meglio ti sia detto: "Sali qui", anziché essere abbassato davanti al principe che gli occhi tuoi hanno veduto.</p> 
 <p><a name="an_25:8">25:8</a> Non t’affrettare a intentar processi, che alla fine tu non sappia che fare, quando il tuo prossimo t’avrà svergognato.</p> 
 <p><a name="an_25:9">25:9</a> Difendi la tua causa contro il tuo prossimo, ma non rivelare il segreto d’un altro,</p> 
 <p><a name="an_25:10">25:10</a> onde chi t’ode non t’abbia a vituperare, e la tua infamia non si cancelli più.</p> 
 <p><a name="an_25:11">25:11</a> Le parole dette a tempo son come pomi d’oro in vasi d’argento cesellato.</p> 
 <p><a name="an_25:12">25:12</a> Per un orecchio docile, chi riprende con saviezza è un anello d’oro, un ornamento d’oro fino.</p> 
 <p><a name="an_25:13">25:13</a> Il messaggero fedele, per quelli che lo mandano, è come il fresco della neve al tempo della mèsse; esso ristora l’anima del suo padrone.</p> 
 <p><a name="an_25:14">25:14</a> Nuvole e vento, ma punta pioggia; ecco l’uomo che si vanta falsamente della sua liberalità.</p> 
 <p><a name="an_25:15">25:15</a> Con la pazienza si piega un principe, e la lingua dolce spezza dell’ossa.</p> 
 <p><a name="an_25:16">25:16</a> Se trovi del miele, mangiane quanto ti basta; che, satollandotene, tu non abbia poi a vomitarlo.</p> 
 <p><a name="an_25:17">25:17</a> Metti di rado il piede in casa del prossimo, ond’egli, stufandosi di te, non abbia ad odiarti.</p> 
 <p><a name="an_25:18">25:18</a> L’uomo che attesta il falso contro il suo prossimo, è un martello, una spada, una freccia acuta.</p> 
 <p><a name="an_25:19">25:19</a> La fiducia in un perfido, nel dì della distretta, è un dente rotto, un piede slogato.</p> 
 <p><a name="an_25:20">25:20</a> Cantar delle canzoni a un cuor dolente è come togliersi l’abito in giorno di freddo, e mettere aceto sul nitro.</p> 
 <p><a name="an_25:21">25:21</a> Se il tuo nemico ha fame, dagli del pane da mangiare: se ha sete, dagli dell’acqua da bere;</p> 
 <p><a name="an_25:22">25:22</a> ché, così, raunerai dei carboni accesi sul suo capo, e l’Eterno ti ricompenserà.</p> 
 <p><a name="an_25:23">25:23</a> Il vento del nord porta la pioggia, e la lingua che sparla di nascosto fa oscurare il viso.</p> 
 <p><a name="an_25:24">25:24</a> Meglio abitare sul canto d’un tetto, che in una gran casa con una moglie rissosa.</p> 
 <p><a name="an_25:25">25:25</a> Una buona notizia da paese lontano è come acqua fresca a persona stanca ed assetata.</p> 
 <p><a name="an_25:26">25:26</a> Il giusto che vacilla davanti all’empio, è come una fontana torbida e una sorgente inquinata.</p> 
 <p><a name="an_25:27">25:27</a> Mangiar troppo miele non è bene ma scrutare cose difficili è un onore.</p> 
 <p><a name="an_25:28">25:28</a> L’uomo che non si sa padroneggiare, è una città smantellata, priva di mura.</p> 
 <p><a name="an_26:1">26:1</a> Come la neve non conviene all’estate, né la pioggia al tempo della mèsse, così non conviene la gloria allo stolto.</p> 
 <p><a name="an_26:2">26:2</a> Come il passero vaga qua e là e la rondine vola, così la maledizione senza motivo, non raggiunge l’effetto.</p> 
 <p><a name="an_26:3">26:3</a> La frusta per il cavallo, la briglia per l’asino, e il bastone per il dosso degli stolti.</p> 
 <p><a name="an_26:4">26:4</a> Non rispondere allo stolto secondo la sua follia, che tu non gli abbia a somigliare.</p> 
 <p><a name="an_26:5">26:5</a> Rispondi allo stolto secondo la sua follia, perché non abbia a credersi savio.</p> 
 <p><a name="an_26:6">26:6</a> Chi affida messaggi a uno stolto si taglia i piedi e s’abbevera di pene.</p> 
 <p><a name="an_26:7">26:7</a> Come le gambe dello zoppo son senza forza, così è una massima in bocca degli stolti.</p> 
 <p><a name="an_26:8">26:8</a> Chi onora uno stolto fa come chi getta una gemma in un mucchio di sassi.</p> 
 <p><a name="an_26:9">26:9</a> Una massima in bocca agli stolti è come un ramo spinoso in mano a un ubriaco.</p> 
 <p><a name="an_26:10">26:10</a> Chi impiega lo stolto e il primo che capita, è come un arciere che ferisce tutti.</p> 
 <p><a name="an_26:11">26:11</a> Lo stolto che ricade nella sua follia, è come il cane che torna al suo vomito.</p> 
 <p><a name="an_26:12">26:12</a> Hai tu visto un uomo che si crede savio? C’è più da sperare da uno stolto che da lui.</p> 
 <p><a name="an_26:13">26:13</a> Il pigro dice: "C’è un leone nella strada, c’è un leone per le vie!"</p> 
 <p><a name="an_26:14">26:14</a> Come la porta si volge sui cardini così il pigro sul suo letto.</p> 
 <p><a name="an_26:15">26:15</a> Il pigro tuffa la mano nel piatto; gli par fatica riportarla alla bocca.</p> 
 <p><a name="an_26:16">26:16</a> Il pigro si crede più savio di sette uomini che dànno risposte sensate.</p> 
 <p><a name="an_26:17">26:17</a> Il passante che si riscalda per una contesa che non lo concerne, è come chi afferra un cane per le orecchie.</p> 
 <p><a name="an_26:18">26:18</a> Come un pazzo che avventa tizzoni, frecce e morte,</p> 
 <p><a name="an_26:19">26:19</a> così è colui che inganna il prossimo, e dice: "Ho fatto per ridere!"</p> 
 <p><a name="an_26:20">26:20</a> Quando mancan le legna, il fuoco si spegne; e quando non c’è maldicente, cessan le contese.</p> 
 <p><a name="an_26:21">26:21</a> Come il carbone da la brace, e le legna dànno la fiamma, così l’uomo rissoso accende le liti.</p> 
 <p><a name="an_26:22">26:22</a> Le parole del maldicente son come ghiottonerie, e penetrano fino nell’intimo delle viscere.</p> 
 <p><a name="an_26:23">26:23</a> Labbra ardenti e un cuor malvagio son come schiuma d’argento spalmata sopra un vaso di terra.</p> 
 <p><a name="an_26:24">26:24</a> Chi odia, parla con dissimulazione; ma, dentro, cova la frode.</p> 
 <p><a name="an_26:25">26:25</a> Quando parla con voce graziosa, non te ne fidare, perché ha sette abominazioni in cuore.</p> 
 <p><a name="an_26:26">26:26</a> L’odio suo si nasconde sotto la finzione, ma la sua malvagità si rivelerà nell’assemblea.</p> 
 <p><a name="an_26:27">26:27</a> Chi scava una fossa vi cadrà, e la pietra torna addosso a chi la rotola.</p> 
 <p><a name="an_26:28">26:28</a> La lingua bugiarda odia quelli che ha ferito, e la bocca lusinghiera produce rovina.</p> 
 <p><a name="an_27:1">27:1</a> Non ti vantare del domani, poiché non sai quel che un giorno possa produrre.</p> 
 <p><a name="an_27:2">27:2</a> Altri ti lodi, non la tua bocca; un estraneo, non le tue labbra.</p> 
 <p><a name="an_27:3">27:3</a> La pietra è grave e la rena pesante, ma l’irritazione dello stolto pesa più dell’uno e dell’altra.</p> 
 <p><a name="an_27:4">27:4</a> L’ira è crudele e la collera impetuosa; ma chi può resistere alla gelosia?</p> 
 <p><a name="an_27:5">27:5</a> Meglio riprensione aperta, che amore occulto.</p> 
 <p><a name="an_27:6">27:6</a> Fedeli son le ferite di chi ama; frequenti i baci di chi odia.</p> 
 <p><a name="an_27:7">27:7</a> Chi è sazio calpesta il favo di miele; ma, per chi ha fame, ogni cosa amara è dolce.</p> 
 <p><a name="an_27:8">27:8</a> Come l’uccello che va ramingo lungi dal nido, così è l’uomo che va ramingo lungi da casa.</p> 
 <p><a name="an_27:9">27:9</a> L’olio e il profumo rallegrano il cuore; così fa la dolcezza d’un amico coi suoi consigli cordiali.</p> 
 <p><a name="an_27:10">27:10</a> Non abbandonare il tuo amico né l’amico di tuo padre, e non andare in casa del tuo fratello nel dì della tua sventura; un vicino dappresso val meglio d’un fratello lontano.</p> 
 <p><a name="an_27:11">27:11</a> Figliuol mio, sii savio e rallegrami il cuore, così potrò rispondere a chi mi vitupera.</p> 
 <p><a name="an_27:12">27:12</a> L’uomo accorto vede il male e si nasconde, ma gli scempi passan oltre e ne portan la pena.</p> 
 <p><a name="an_27:13">27:13</a> Prendigli il vestito giacché ha fatto cauzione per altri; fatti dare dei pegni, poiché s’è reso garante di stranieri.</p> 
 <p><a name="an_27:14">27:14</a> Chi benedice il prossimo ad alta voce, di buon mattino, sarà considerato come se lo maledicesse.</p> 
 <p><a name="an_27:15">27:15</a> Un gocciolar continuo in giorno di gran pioggia e una donna rissosa son cose che si somigliano.</p> 
 <p><a name="an_27:16">27:16</a> Chi la vuol trattenere vuol trattenere il vento, e stringer l’olio nella sua destra.</p> 
 <p><a name="an_27:17">27:17</a> Il ferro forbisce il ferro; così un uomo ne forbisce un altro.</p> 
 <p><a name="an_27:18">27:18</a> Chi ha cura del fico ne mangerà il frutto; e chi veglia sul suo padrone sarà onorato.</p> 
 <p><a name="an_27:19">27:19</a> Come nell’acqua il viso risponde al viso, così il cuor dell’uomo risponde al cuore dell’uomo.</p> 
 <p><a name="an_27:20">27:20</a> Il soggiorno dei morti e l’abisso sono insaziabili, e insaziabili son gli occhi degli uomini.</p> 
 <p><a name="an_27:21">27:21</a> Il crogiuolo è per l’argento, il forno fusorio per l’oro, e l’uomo è provato dalla bocca di chi lo loda.</p> 
 <p><a name="an_27:22">27:22</a> Anche se tu pestassi lo stolto in un mortaio in mezzo al grano col pestello, la sua follia non lo lascerebbe.</p> 
 <p><a name="an_27:23">27:23</a> Guarda di conoscer bene lo stato delle tue pecore, abbi gran cura delle tue mandre;</p> 
 <p><a name="an_27:24">27:24</a> perché le ricchezze non duran sempre, e neanche una corona dura d’età in età.</p> 
 <p><a name="an_27:25">27:25</a> Quando è levato il fieno, subito rispunta la fresca verdura e le erbe dei monti sono raccolte.</p> 
 <p><a name="an_27:26">27:26</a> Gli agnelli ti dànno da vestire, i becchi di che comprarti un campo,</p> 
 <p><a name="an_27:27">27:27</a> e il latte delle capre basta a nutrir te, a nutrir la tua famiglia e a far vivere le tue serve.</p> 
 <p><a name="an_28:1">28:1</a> L’empio fugge senza che alcuno lo perseguiti, ma il giusto se ne sta sicuro come un leone.</p> 
 <p><a name="an_28:2">28:2</a> Per i suoi misfatti i capi d’un paese son numerosi, ma, con un uomo intelligente e pratico delle cose, l’ordine dura.</p> 
 <p><a name="an_28:3">28:3</a> Un povero che opprime i miseri è come una pioggia che devasta e non dà pane.</p> 
 <p><a name="an_28:4">28:4</a> Quelli che abbandonano la legge, lodano gli empi; ma quelli che l’osservano, fan loro la guerra.</p> 
 <p><a name="an_28:5">28:5</a> Gli uomini dati al male non comprendono ciò ch’è giusto, ma quelli che cercano l’Eterno comprendono ogni cosa.</p> 
 <p><a name="an_28:6">28:6</a> Meglio il povero che cammina nella sua integrità, del perverso che cammina nella doppiezza, ed è ricco.</p> 
 <p><a name="an_28:7">28:7</a> Chi osserva la legge è un figliuolo intelligente, ma il compagno dei ghiottoni fa vergogna a suo padre.</p> 
 <p><a name="an_28:8">28:8</a> Chi accresce i suoi beni con gl’interessi e l’usura, li aduna per colui che ha pietà dei poveri.</p> 
 <p><a name="an_28:9">28:9</a> Se uno volge altrove gli orecchi per non udire la legge, la sua stessa preghiera è un abominio.</p> 
 <p><a name="an_28:10">28:10</a> Chi induce i giusti a battere una mala via cadrà egli stesso nella fossa che ha scavata; ma gli uomini integri erediteranno il bene.</p> 
 <p><a name="an_28:11">28:11</a> Il ricco si reputa savio, ma il povero ch’è intelligente, lo scruta.</p> 
 <p><a name="an_28:12">28:12</a> Quando i giusti trionfano, la gloria è grande; ma, quando gli empi s’innalzano, la gente si nasconde.</p> 
 <p><a name="an_28:13">28:13</a> Chi copre le sue trasgressioni non prospererà, ma chi le confessa e le abbandona otterrà misericordia.</p> 
 <p><a name="an_28:14">28:14</a> Beato l’uomo ch’è sempre timoroso! ma chi indura il suo cuore cadrà nella sfortuna.</p> 
 <p><a name="an_28:15">28:15</a> Un empio che domina un popolo povero, è un leone ruggente, un orso affamato.</p> 
 <p><a name="an_28:16">28:16</a> Il principe senza prudenza fa molte estorsioni, ma chi odia il lucro disonesto prolunga i suoi giorni.</p> 
 <p><a name="an_28:17">28:17</a> L’uomo su cui pesa un omicidio, fuggirà fino alla fossa; nessuno lo fermi!</p> 
 <p><a name="an_28:18">28:18</a> Chi cammina integramente sarà salvato, ma il perverso che batte doppie vie, cadrà a un tratto.</p> 
 <p><a name="an_28:19">28:19</a> Chi lavora la sua terra avrà abbondanza di pane; ma chi va dietro ai fannulloni avrà abbondanza di miseria.</p> 
 <p><a name="an_28:20">28:20</a> L’uomo fedele sarà colmato di benedizioni, ma chi ha fretta d’arricchire non rimarrà impunito.</p> 
 <p><a name="an_28:21">28:21</a> Aver de’ riguardi personali non è bene; per un pezzo di pane l’uomo talvolta diventa trasgressore.</p> 
 <p><a name="an_28:22">28:22</a> L’uomo invidioso ha fretta d’arricchire, e non sa che gli piomberà addosso la miseria.</p> 
 <p><a name="an_28:23">28:23</a> Chi riprende qualcuno gli sarà alla fine più accetto di chi lo lusinga con le sue parole.</p> 
 <p><a name="an_28:24">28:24</a> Chi ruba a suo padre e a sua madre e dice: "Non è un delitto!", è compagno del dissipatore.</p> 
 <p><a name="an_28:25">28:25</a> Chi ha l’animo avido fa nascere contese, ma chi confida nell’Eterno sarà saziato.</p> 
 <p><a name="an_28:26">28:26</a> Chi confida nel proprio cuore è uno stolto, ma chi cammina saviamente scamperà.</p> 
 <p><a name="an_28:27">28:27</a> Chi dona al povero non sarà mai nel bisogno, ma colui che chiude gli occhi, sarà coperto di maledizioni.</p> 
 <p><a name="an_28:28">28:28</a> Quando gli empi s’innalzano, la gente si nasconde; ma quando periscono, si moltiplicano i giusti.</p> 
 <p><a name="an_29:1">29:1</a> L’uomo che, essendo spesso ripreso, irrigidisce il collo, sarà di subito fiaccato, senza rimedio.</p> 
 <p><a name="an_29:2">29:2</a> Quando i giusti son numerosi, il popolo si rallegra: ma quando domina l’empio, il popolo geme.</p> 
 <p><a name="an_29:3">29:3</a> L’uomo che ama la sapienza, rallegra suo padre; ma chi frequenta le meretrici dissipa i suoi beni.</p> 
 <p><a name="an_29:4">29:4</a> Il re, con la giustizia, rende stabile il paese; ma chi pensa solo a imporre tasse, lo rovina.</p> 
 <p><a name="an_29:5">29:5</a> L’uomo che lusinga il prossimo, gli tende una rete davanti ai piedi.</p> 
 <p><a name="an_29:6">29:6</a> Nella trasgressione del malvagio v’è un’insidia; ma il giusto canta e si rallegra.</p> 
 <p><a name="an_29:7">29:7</a> Il giusto prende conoscenza della causa de’ miseri, ma l’empio non ha intendimento né conoscenza.</p> 
 <p><a name="an_29:8">29:8</a> I beffardi soffian nel fuoco delle discordie cittadine, ma i savi calmano le ire.</p> 
 <p><a name="an_29:9">29:9</a> Se un savio viene a contesa con uno stolto, quello va in collera e ride, e non c’è da intendersi.</p> 
 <p><a name="an_29:10">29:10</a> Gli uomini di sangue odiano chi è integro, ma gli uomini retti ne proteggono la vita.</p> 
 <p><a name="an_29:11">29:11</a> Lo stolto dà sfogo a tutta la sua ira, ma il savio rattiene la propria.</p> 
 <p><a name="an_29:12">29:12</a> Quando il sovrano dà retta alle parole menzognere, tutti i suoi ministri sono empi.</p> 
 <p><a name="an_29:13">29:13</a> Il povero e l’oppressore s’incontrano; l’Eterno illumina gli occhi d’ambedue.</p> 
 <p><a name="an_29:14">29:14</a> Il re che fa ragione ai miseri secondo verità, avrà il trono stabilito in perpetuo.</p> 
 <p><a name="an_29:15">29:15</a> La verga e la riprensione dànno sapienza; ma il fanciullo lasciato a sé stesso, fa vergogna a sua madre.</p> 
 <p><a name="an_29:16">29:16</a> Quando abbondano gli empi, abbondano le trasgressioni; ma i giusti ne vedranno la ruina.</p> 
 <p><a name="an_29:17">29:17</a> Correggi il tuo figliuolo; egli ti darà conforto, e procurerà delizie all’anima tua.</p> 
 <p><a name="an_29:18">29:18</a> Quando non c’è visioni, il popolo è senza freno; ma beato colui che osserva la legge!</p> 
 <p><a name="an_29:19">29:19</a> Uno schiavo non si corregge a parole; anche se comprende, non ubbidisce.</p> 
 <p><a name="an_29:20">29:20</a> Hai tu visto un uomo precipitoso nel suo parlare? C’è più da sperare da uno stolto che da lui.</p> 
 <p><a name="an_29:21">29:21</a> Se uno alleva delicatamente da fanciullo il suo servo, questo finirà per voler essere figliuolo.</p> 
 <p><a name="an_29:22">29:22</a> L’uomo iracondo fa nascere contese, e l’uomo collerico abbonda in trasgressioni.</p> 
 <p><a name="an_29:23">29:23</a> L’orgoglio abbassa l’uomo, ma chi è umile di spirito ottiene gloria.</p> 
 <p><a name="an_29:24">29:24</a> Chi fa società col ladro odia l’anima sua; egli ode la esecrazione e non dice nulla.</p> 
 <p><a name="an_29:25">29:25</a> La paura degli uomini costituisce un laccio, ma chi confida nell’Eterno è al sicuro.</p> 
 <p><a name="an_29:26">29:26</a> Molti cercano il favore del principe, ma l’Eterno fa giustizia ad ognuno.</p> 
 <p><a name="an_29:27">29:27</a> L’uomo iniquo è un abominio per i giusti, e colui che cammina rettamente è un abominio per gli empi.</p> 
 <p><a name="an_30:1">30:1</a> Parole di Agur, figliuolo di Jaké. Sentenze pronunziate da quest’uomo per Itiel, per Itiel ed Ucal.</p> 
 <p><a name="an_30:2">30:2</a> Certo, io sono più stupido d’ogni altro, e non ho l’intelligenza d’un uomo.</p> 
 <p><a name="an_30:3">30:3</a> Non ho imparato la sapienza, e non ho la conoscenza del Santo.</p> 
 <p><a name="an_30:4">30:4</a> Chi è salito in cielo e n’è disceso? Chi ha raccolto il vento nel suo pugno? Chi ha racchiuse l’acque nella sua veste? Chi ha stabilito tutti i confini della terra? Qual è il suo nome e il nome del suo figlio? Lo sai tu?</p> 
 <p><a name="an_30:5">30:5</a> Ogni parola di Dio è affinata col fuoco. Egli è uno scudo per chi confida in lui.</p> 
 <p><a name="an_30:6">30:6</a> Non aggiunger nulla alle sue parole, ch’egli non t’abbia a riprendere, e tu non sia trovato bugiardo.</p> 
 <p><a name="an_30:7">30:7</a> Io t’ho chiesto due cose: non me le rifiutare, prima ch’io muoia:</p> 
 <p><a name="an_30:8">30:8</a> allontana da me vanità e parola mendace; non mi dare né povertà né ricchezze, cibami del pane che m’è necessario,</p> 
 <p><a name="an_30:9">30:9</a> ond’io, essendo sazio, non giunga a rinnegarti, e a dire: "Chi è l’Eterno?" ovvero, diventato povero, non rubi, e profani il nome del mio Dio.</p> 
 <p><a name="an_30:10">30:10</a> Non calunniare il servo presso al suo padrone, ch’ei non ti maledica e tu non abbia a subirne la pena.</p> 
 <p><a name="an_30:11">30:11</a> V’è una razza di gente che maledice suo padre e non benedice sua madre.</p> 
 <p><a name="an_30:12">30:12</a> V’è una razza di gente che si crede pura, e non è lavata dalla sua sozzura.</p> 
 <p><a name="an_30:13">30:13</a> V’è una razza di gente che ha gli occhi alteri e come! e le palpebre superbe.</p> 
 <p><a name="an_30:14">30:14</a> V’è una razza di gente i cui denti sono spade e i mascellari, coltelli, per divorare del tutto i miseri sulla terra, e i bisognosi fra gli uomini.</p> 
 <p><a name="an_30:15">30:15</a> La mignatta ha due figliuole, che dicono: "Dammi" "dammi!". Ci son tre cose che non si sazian mai, anzi quattro, che non dicon mai: "Basta!"</p> 
 <p><a name="an_30:16">30:16</a> Il soggiorno dei morti, il seno sterile, la terra che non si sazia d’acqua, e il fuoco, che non dice mai: "Basta!"</p> 
 <p><a name="an_30:17">30:17</a> L’occhio di chi si fa beffe del padre e disdegna d’ubbidire alla madre, lo caveranno i corvi del torrente, lo divoreranno gli aquilotti.</p> 
 <p><a name="an_30:18">30:18</a> Ci son tre cose per me troppo maravigliose; anzi quattro, ch’io non capisco:</p> 
 <p><a name="an_30:19">30:19</a> la traccia dell’aquila nell’aria, la traccia del serpente sulla roccia, la traccia della nave in mezzo al mare, la traccia dell’uomo nella giovane.</p> 
 <p><a name="an_30:20">30:20</a> Tale è la condotta della donna adultera: essa mangia, si pulisce la bocca, e dice: "Non ho fatto nulla di male!"</p> 
 <p><a name="an_30:21">30:21</a> Per tre cose la terra trema, anzi per quattro, che non può sopportare:</p> 
 <p><a name="an_30:22">30:22</a> per un servo quando diventa re, per un uomo da nulla quando ha pane a sazietà,</p> 
 <p><a name="an_30:23">30:23</a> per una donna, non mai chiesta, quando giunge a maritarsi, e per una serva quando diventa erede della padrona.</p> 
 <p><a name="an_30:24">30:24</a> Ci son quattro animali fra i più piccoli della terra, e nondimeno pieni di saviezza:</p> 
 <p><a name="an_30:25">30:25</a> le formiche, popolo senza forze, che si preparano il cibo durante l’estate;</p> 
 <p><a name="an_30:26">30:26</a> i conigli, popolo non potente, che fissano la loro dimora nelle rocce;</p> 
 <p><a name="an_30:27">30:27</a> le locuste, che non hanno re, e procedon tutte, divise per schiere;</p> 
 <p><a name="an_30:28">30:28</a> la lucertola, che puoi prender con le mani, eppur si trova nei palazzi dei re.</p> 
 <p><a name="an_30:29">30:29</a> Queste tre creature hanno una bella andatura, anche queste quattro hanno un passo magnifico:</p> 
 <p><a name="an_30:30">30:30</a> il leone, ch’è il più forte degli animali, e non indietreggia dinanzi ad alcuno;</p> 
 <p><a name="an_30:31">30:31</a> il cavallo dai fianchi serrati, il capro, e il re alla testa dei suoi eserciti.</p> 
 <p><a name="an_30:32">30:32</a> Se hai agito follemente cercando d’innalzarti, o se hai pensato del male, mettiti la mano sulla bocca;</p> 
 <p><a name="an_30:33">30:33</a> perché, come chi sbatte la panna ne fa uscire il burro, chi comprime il naso ne fa uscire il sangue, così chi spreme l’ira ne fa uscire contese.</p> 
 <p><a name="an_31:1">31:1</a> Parole del re Lemuel. Sentenze con le quali sua madre lo ammaestrò.</p> 
 <p><a name="an_31:2">31:2</a> Che ti dirò, figlio mio? che ti dirò, figlio delle mie viscere? che ti dirò, o figlio dei miei voti?</p> 
 <p><a name="an_31:3">31:3</a> Non dare il tuo vigore alle donne, né i tuoi costumi a quelle che perdono i re.</p> 
 <p><a name="an_31:4">31:4</a> Non s’addice ai re, o Lemuel, non s’addice ai re bere del vino, né ai principi, bramar la cervogia:</p> 
 <p><a name="an_31:5">31:5</a> che a volte, avendo bevuto, non dimentichino la legge, e non disconoscano i diritti d’ogni povero afflitto.</p> 
 <p><a name="an_31:6">31:6</a> Date della cervogia a chi sta per perire, e del vino a chi ha l’anima amareggiata;</p> 
 <p><a name="an_31:7">31:7</a> affinché bevano, dimentichino la loro miseria, e non si ricordin più dei loro travagli.</p> 
 <p><a name="an_31:8">31:8</a> Apri la tua bocca in favore del mutolo, per sostener la causa di tutti i derelitti;</p> 
 <p><a name="an_31:9">31:9</a> apri la tua bocca, giudica con giustizia, fa’ ragione al misero ed al bisognoso.</p> 
 <p><a name="an_31:10">31:10</a> Elogio della donna forte e virtuosa. Una donna forte e virtuosa chi la troverà? il suo pregio sorpassa di molto quello delle perle.</p> 
 <p><a name="an_31:11">31:11</a> Il cuore del suo marito confida in lei, ed egli non mancherà mai di provviste.</p> 
 <p><a name="an_31:12">31:12</a> Ella gli fa del bene, e non del male, tutti i giorni della sua vita.</p> 
 <p><a name="an_31:13">31:13</a> Ella si procura della lana e del lino, e lavora con diletto con le proprie mani.</p> 
 <p><a name="an_31:14">31:14</a> Ella è simile alle navi dei mercanti: fa venire il suo cibo da lontano.</p> 
 <p><a name="an_31:15">31:15</a> Ella si alza quando ancora è notte, distribuisce il cibo alla famiglia e il compito alle sue donne di servizio.</p> 
 <p><a name="an_31:16">31:16</a> Ella posa gli occhi sopra un campo, e l’acquista; col guadagno delle sue mani pianta una vigna.</p> 
 <p><a name="an_31:17">31:17</a> Ella si ricinge di forza i fianchi, e fa robuste le sue braccia.</p> 
 <p><a name="an_31:18">31:18</a> Ella s’accorge che il suo lavoro rende bene; la sua lucerna non si spegne la notte.</p> 
 <p><a name="an_31:19">31:19</a> Ella mette la mano alla ròcca, e le sue dita maneggiano il fuso.</p> 
 <p><a name="an_31:20">31:20</a> Ella stende le palme al misero, e porge le mani al bisognoso.</p> 
 <p><a name="an_31:21">31:21</a> Ella non teme la neve per la sua famiglia, perché tutta la sua famiglia è vestita di lana scarlatta.</p> 
 <p><a name="an_31:22">31:22</a> Ella si fa dei tappeti, ha delle vesti di lino finissimo e di porpora.</p> 
 <p><a name="an_31:23">31:23</a> Il suo marito è rispettato alle porte, quando si siede fra gli Anziani del paese.</p> 
 <p><a name="an_31:24">31:24</a> Ella fa delle tuniche e le vende, e delle cinture che dà al mercante.</p> 
 <p><a name="an_31:25">31:25</a> Forza e dignità sono il suo manto, ed ella si ride dell’avvenire.</p> 
 <p><a name="an_31:26">31:26</a> Ella apre la bocca con sapienza, ed ha sulla lingua insegnamenti di bontà.</p> 
 <p><a name="an_31:27">31:27</a> Ella sorveglia l’andamento della sua casa, e non mangia il pane di pigrizia.</p> 
 <p><a name="an_31:28">31:28</a> I suoi figliuoli sorgono e la proclaman beata, e il suo marito la loda, dicendo:</p> 
 <p><a name="an_31:29">31:29</a> "Molte donne si son portate valorosamente, ma tu le superi tutte"!</p> 
 <p><a name="an_31:30">31:30</a> La grazia è fallace e la bellezza è cosa vana; ma la donna che teme l’Eterno è quella che sarà lodata.</p> 
 <p><a name="an_31:31">31:31</a> Datele del frutto delle sue mani, e le opere sue la lodino alle porte!</p> 
 <p></p><hr>
 <center>
 <a href="ecc.htm">Next: Ecclesiastes</a></center>
 </body>