<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="luk.htm">Previous</a> 
 <a href="act.htm">Next</a> 
 </center>
 <hr>
  <h3 align="center">Italian Bible: John</h3> 
 <p><a name="an_1:1">1:1</a> Nel principio era la Parola, e la Parola era con Dio, e la Parola era Dio.</p> 
 <p><a name="an_1:2">1:2</a> Essa era nel principio con Dio.</p> 
 <p><a name="an_1:3">1:3</a> Ogni cosa è stata fatta per mezzo di lei; e senza di lei neppure una delle cose fatte è stata fatta.</p> 
 <p><a name="an_1:4">1:4</a> In lei era la vita; e la vita era la luce degli uomini;</p> 
 <p><a name="an_1:5">1:5</a> e la luce splende nelle tenebre, e le tenebre non l’hanno ricevuta.</p> 
 <p><a name="an_1:6">1:6</a> Vi fu un uomo mandato da Dio, il cui nome era Giovanni.</p> 
 <p><a name="an_1:7">1:7</a> Egli venne come testimone per render testimonianza alla luce, affinché tutti credessero per mezzo di lui.</p> 
 <p><a name="an_1:8">1:8</a> Egli stesso non era la luce, ma venne per render testimonianza alla luce.</p> 
 <p><a name="an_1:9">1:9</a> La vera luce che illumina ogni uomo, era per venire nel mondo.</p> 
 <p><a name="an_1:10">1:10</a> Egli era nel mondo, e il mondo fu fatto per mezzo di lui, ma il mondo non l’ha conosciuto.</p> 
 <p><a name="an_1:11">1:11</a> E’ venuto in casa sua, e i suoi non l’hanno ricevuto;</p> 
 <p><a name="an_1:12">1:12</a> ma a tutti quelli che l’hanno ricevuto egli ha dato il diritto di diventar figliuoli di Dio; a quelli, cioè, che credono nel suo nome;</p> 
 <p><a name="an_1:13">1:13</a> i quali non son nati da sangue, né da volontà di carne, né da volontà d’uomo, ma son nati da Dio.</p> 
 <p><a name="an_1:14">1:14</a> E la Parola è stata fatta carne ed ha abitato per un tempo fra noi, piena di grazia e di verità; e noi abbiam contemplata la sua gloria, gloria come quella dell’Unigenito venuto da presso al Padre.</p> 
 <p><a name="an_1:15">1:15</a> Giovanni gli ha resa testimonianza ed ha esclamato, dicendo: Era di questo che io dicevo: Colui che vien dietro a me mi ha preceduto, perché era prima di me.</p> 
 <p><a name="an_1:16">1:16</a> Infatti, è della sua pienezza che noi tutti abbiamo ricevuto, e grazia sopra grazia.</p> 
 <p><a name="an_1:17">1:17</a> Poiché la legge è stata data per mezzo di Mosè; la grazia e la verità son venute per mezzo di Gesù Cristo.</p> 
 <p><a name="an_1:18">1:18</a> Nessuno ha mai veduto Iddio; l’unigenito Figliuolo, che è nel seno del Padre, è quel che l’ha fatto conoscere.</p> 
 <p><a name="an_1:19">1:19</a> E questa è la testimonianza di Giovanni, quando i Giudei mandarono da Gerusalemme de’ sacerdoti e dei leviti per domandargli: Tu chi sei?</p> 
 <p><a name="an_1:20">1:20</a> Ed egli lo confessò e non lo negò; lo confessò dicendo: Io non sono il Cristo.</p> 
 <p><a name="an_1:21">1:21</a> Ed essi gli domandarono: Che dunque? Sei Elia? Ed egli rispose: Non lo sono. Sei tu il profeta? Ed egli rispose: No.</p> 
 <p><a name="an_1:22">1:22</a> Essi dunque gli dissero: Chi sei? affinché diamo una risposta a coloro che ci hanno mandato. Che dici tu di te stesso?</p> 
 <p><a name="an_1:23">1:23</a> Egli disse: Io son la voce d’uno che grida nel deserto: Addirizzate la via del Signore, come ha detto il profeta Isaia.</p> 
 <p><a name="an_1:24">1:24</a> Or quelli ch’erano stati mandati a lui erano de’ Farisei:</p> 
 <p><a name="an_1:25">1:25</a> e gli domandarono: Perché dunque battezzi se tu non sei il Cristo, né Elia, né il profeta?</p> 
 <p><a name="an_1:26">1:26</a> Giovanni rispose loro, dicendo: Io battezzo con acqua; nel mezzo di voi è presente uno che voi non conoscete,</p> 
 <p><a name="an_1:27">1:27</a> colui che viene dietro a me, al quale io non son degno di sciogliere il legaccio de’ calzari.</p> 
 <p><a name="an_1:28">1:28</a> Queste cose avvennero in Betania al di là del Giordano, dove Giovanni stava battezzando.</p> 
 <p><a name="an_1:29">1:29</a> Il giorno seguente, Giovanni vide Gesù che veniva a lui, e disse: Ecco l’Agnello di Dio, che toglie il peccato del mondo!</p> 
 <p><a name="an_1:30">1:30</a> Questi è colui del quale dicevo: Dietro a me viene un uomo che mi ha preceduto, perché egli era prima di me.</p> 
 <p><a name="an_1:31">1:31</a> E io non lo conoscevo; ma appunto perché egli sia manifestato ad Israele, son io venuto a battezzar con acqua.</p> 
 <p><a name="an_1:32">1:32</a> E Giovanni rese la sua testimonianza, dicendo: Ho veduto lo Spirito scendere dal cielo a guisa di colomba, e fermarsi su di lui.</p> 
 <p><a name="an_1:33">1:33</a> E io non lo conoscevo; ma Colui che mi ha mandato a battezzare con acqua, mi ha detto: Colui sul quale vedrai lo Spirito scendere e fermarsi, è quel che battezza con lo Spirito Santo.</p> 
 <p><a name="an_1:34">1:34</a> E io ho veduto e ho attestato che questi è il Figliuol di Dio.</p> 
 <p><a name="an_1:35">1:35</a> Il giorno seguente, Giovanni era di nuovo là con due de’ suoi discepoli;</p> 
 <p><a name="an_1:36">1:36</a> e avendo fissato lo sguardo su Gesù che stava passando, disse: Ecco l’Agnello di Dio!</p> 
 <p><a name="an_1:37">1:37</a> E i suoi due discepoli, avendolo udito parlare, seguirono Gesù.</p> 
 <p><a name="an_1:38">1:38</a> E Gesù, voltatosi, e osservando che lo seguivano, domandò loro: Che cercate? Ed essi gli dissero: Rabbì (che, interpretato, vuol dire: Maestro), ove dimori?</p> 
 <p><a name="an_1:39">1:39</a> Egli rispose loro: Venite e vedrete. Essi dunque andarono, e videro ove dimorava, e stettero con lui quel giorno. Era circa la decima ora.</p> 
 <p><a name="an_1:40">1:40</a> Andrea, il fratello di Simon Pietro, era uno dei due che aveano udito Giovanni ed avean seguito Gesù.</p> 
 <p><a name="an_1:41">1:41</a> Egli pel primo trovò il proprio fratello Simone e gli disse: Abbiam trovato il Messia (che, interpretato, vuol dire: Cristo); e lo menò da Gesù.</p> 
 <p><a name="an_1:42">1:42</a> E Gesù, fissato in lui lo sguardo, disse: Tu sei Simone, il figliuol di Giovanni; tu sarai chiamato Cefa (che significa Pietro).</p> 
 <p><a name="an_1:43">1:43</a> Il giorno seguente, Gesù volle partire per la Galilea; trovò Filippo, e gli disse: Seguimi.</p> 
 <p><a name="an_1:44">1:44</a> Or Filippo era di Betsaida, della città d’Andrea e di Pietro.</p> 
 <p><a name="an_1:45">1:45</a> Filippo trovò Natanaele, e gli disse: Abbiam trovato colui del quale hanno scritto Mosè nella legge, ed i profeti: Gesù figliuolo di Giuseppe, da Nazaret.</p> 
 <p><a name="an_1:46">1:46</a> E Natanaele gli disse: Può forse venir qualcosa di buono da Nazaret? Filippo gli rispose: Vieni a vedere.</p> 
 <p><a name="an_1:47">1:47</a> Gesù vide Natanaele che gli veniva incontro, e disse di lui: Ecco un vero israelita in cui non c’è frode.</p> 
 <p><a name="an_1:48">1:48</a> Natanaele gli chiese: Da che mi conosci? Gesù gli rispose: Prima che Filippo ti chiamasse, quand’eri sotto il fico, io t’ho veduto.</p> 
 <p><a name="an_1:49">1:49</a> Natanaele gli rispose: Maestro, tu sei il Figliuol di Dio, tu sei il Re d’Israele.</p> 
 <p><a name="an_1:50">1:50</a> Gesù rispose e gli disse: Perché t’ho detto che t’avevo visto sotto il fico, tu credi? Tu vedrai cose maggiori di queste.</p> 
 <p><a name="an_1:51">1:51</a> Poi gli disse: In verità, in verità vi dico che vedrete il cielo aperto e gli angeli di Dio salire e scendere sopra il Figliuol dell’uomo.</p> 
 <p><a name="an_2:1">2:1</a> Tre giorni dopo, si fecero delle nozze in Cana di Galilea, e c’era la madre di Gesù.</p> 
 <p><a name="an_2:2">2:2</a> E Gesù pure fu invitato co’ suoi discepoli alle nozze.</p> 
 <p><a name="an_2:3">2:3</a> E venuto a mancare il vino, la madre di Gesù gli disse: Non han più vino.</p> 
 <p><a name="an_2:4">2:4</a> E Gesù le disse: Che v’è fra me e te, o donna? L’ora mia non è ancora venuta.</p> 
 <p><a name="an_2:5">2:5</a> Sua madre disse ai servitori: Fate tutto quel che vi dirà.</p> 
 <p><a name="an_2:6">2:6</a> Or c’erano quivi sei pile di pietra, destinate alla purificazione de’ Giudei, le quali contenevano ciascuna due o tre misure.</p> 
 <p><a name="an_2:7">2:7</a> Gesù disse loro: Empite d’acqua le pile. Ed essi le empirono fino all’orlo.</p> 
 <p><a name="an_2:8">2:8</a> Poi disse loro: Ora attingete, e portatene al maestro di tavola. Ed essi gliene portarono.</p> 
 <p><a name="an_2:9">2:9</a> E quando il maestro di tavola ebbe assaggiata l’acqua ch’era diventata vino (or egli non sapea donde venisse, ma ben lo sapeano i servitori che aveano attinto l’acqua), chiamò lo sposo e gli disse:</p> 
 <p><a name="an_2:10">2:10</a> Ognuno serve prima il vin buono; e quando si è bevuto largamente, il men buono; tu, invece, hai serbato il vin buono fino ad ora.</p> 
 <p><a name="an_2:11">2:11</a> Gesù fece questo primo de’ suoi miracoli in Cana di Galilea, e manifestò la sua gloria; e i suoi discepoli credettero in lui.</p> 
 <p><a name="an_2:12">2:12</a> Dopo questo, scese a Capernaum, egli con sua madre, co’ suoi fratelli e i suoi discepoli; e stettero quivi non molti giorni.</p> 
 <p><a name="an_2:13">2:13</a> Or la Pasqua de’ Giudei era vicina, e Gesù salì a Gerusalemme.</p> 
 <p><a name="an_2:14">2:14</a> E trovò nel tempio quelli che vendevano buoi e pecore e colombi, e i cambiamonete seduti.</p> 
 <p><a name="an_2:15">2:15</a> E fatta una sferza di cordicelle, scacciò tutti fuori del tempio, pecore e buoi; e sparpagliò il danaro dei cambiamonete, e rovesciò le tavole;</p> 
 <p><a name="an_2:16">2:16</a> e a quelli che vendeano i colombi, disse: Portate via di qui queste cose; non fate della casa del Padre mio una casa di mercato.</p> 
 <p><a name="an_2:17">2:17</a> E i suoi discepoli si ricordarono che sta scritto: Lo zelo della tua casa mi consuma.</p> 
 <p><a name="an_2:18">2:18</a> I Giudei allora presero a dirgli: Qual segno ci mostri tu che fai queste cose?</p> 
 <p><a name="an_2:19">2:19</a> Gesù rispose loro: Disfate questo tempio, e in tre giorni lo farò risorgere.</p> 
 <p><a name="an_2:20">2:20</a> Allora i Giudei dissero: Quarantasei anni è durata la fabbrica di questo tempio e tu lo faresti risorgere in tre giorni?</p> 
 <p><a name="an_2:21">2:21</a> Ma egli parlava del tempio del suo corpo.</p> 
 <p><a name="an_2:22">2:22</a> Quando dunque fu risorto da’ morti, i suoi discepoli si ricordarono ch’egli avea detto questo; e credettero alla Scrittura e alla parola che Gesù avea detta.</p> 
 <p><a name="an_2:23">2:23</a> Mentr’egli era in Gerusalemme alla festa di Pasqua, molti credettero nel suo nome, vedendo i miracoli ch’egli faceva.</p> 
 <p><a name="an_2:24">2:24</a> Ma Gesù non si fidava di loro, perché conosceva tutti,</p> 
 <p><a name="an_2:25">2:25</a> e perché non avea bisogno della testimonianza d’alcuno sull’uomo, poiché egli stesso conosceva quello che era nell’uomo.</p> 
 <p><a name="an_3:1">3:1</a> Or v’era tra i Farisei un uomo, chiamato Nicodemo, un de’ capi de’ Giudei.</p> 
 <p><a name="an_3:2">3:2</a> Egli venne di notte a Gesù, e gli disse: Maestro, noi sappiamo che tu sei un dottore venuto da Dio; perché nessuno può fare questi miracoli che tu fai, se Dio non è con lui.</p> 
 <p><a name="an_3:3">3:3</a> Gesù gli rispose dicendo: In verità, in verità io ti dico che se uno non è nato di nuovo, non può vedere il regno di Dio.</p> 
 <p><a name="an_3:4">3:4</a> Nicodemo gli disse: Come può un uomo nascere quand’è vecchio? Può egli entrare una seconda volta nel seno di sua madre e nascere?</p> 
 <p><a name="an_3:5">3:5</a> Gesù rispose: In verità, in verità io ti dico che se uno non è nato d’acqua e di Spirito, non può entrare nel regno di Dio.</p> 
 <p><a name="an_3:6">3:6</a> Quel che è nato dalla carne, è carne; e quel che è nato dallo Spirito, è spirito.</p> 
 <p><a name="an_3:7">3:7</a> Non ti maravigliare se t’ho detto: Bisogna che nasciate di nuovo.</p> 
 <p><a name="an_3:8">3:8</a> Il vento soffia dove vuole, e tu ne odi il rumore, ma non sai né d’onde viene né dove va; così è di chiunque è nato dallo Spirito.</p> 
 <p><a name="an_3:9">3:9</a> Nicodemo replicò e gli disse: Come possono avvenir queste cose?</p> 
 <p><a name="an_3:10">3:10</a> Gesù gli rispose: Tu se’ il dottor d’Israele e non sai queste cose?</p> 
 <p><a name="an_3:11">3:11</a> In verità, in verità io ti dico che noi parliamo di quel che sappiamo, e testimoniamo di quel che abbiamo veduto; ma voi non ricevete la nostra testimonianza.</p> 
 <p><a name="an_3:12">3:12</a> Se vi ho parlato delle cose terrene e non credete, come crederete se vi parlerò delle cose celesti?</p> 
 <p><a name="an_3:13">3:13</a> E nessuno è salito in cielo, se non colui che è disceso dal cielo: il Figliuol dell’uomo che è nel cielo.</p> 
 <p><a name="an_3:14">3:14</a> E come Mosè innalzò il serpente nel deserto, così bisogna che il Figliuol dell’uomo sia innalzato,</p> 
 <p><a name="an_3:15">3:15</a> affinché chiunque crede in lui abbia vita eterna.</p> 
 <p><a name="an_3:16">3:16</a> Poiché Iddio ha tanto amato il mondo, che ha dato il suo unigenito Figliuolo, affinché chiunque crede in lui non perisca, ma abbia vita eterna.</p> 
 <p><a name="an_3:17">3:17</a> Infatti Iddio non ha mandato il suo Figliuolo nel mondo per giudicare il mondo, ma perché il mondo sia salvato per mezzo di lui.</p> 
 <p><a name="an_3:18">3:18</a> Chi crede in lui non è giudicato; chi non crede è già giudicato, perché non ha creduto nel nome dell’unigenito Figliuol di Dio.</p> 
 <p><a name="an_3:19">3:19</a> E il giudizio è questo: che la luce è venuta nel mondo, e gli uomini hanno amato le tenebre più che la luce, perché le loro opere erano malvage.</p> 
 <p><a name="an_3:20">3:20</a> Poiché chiunque fa cose malvage odia la luce e non viene alla luce, perché le sue opere non siano riprovate;</p> 
 <p><a name="an_3:21">3:21</a> ma chi mette in pratica la verità viene alla luce, affinché le opere sue siano manifestate, perché son fatte in Dio.</p> 
 <p><a name="an_3:22">3:22</a> Dopo queste cose, Gesù venne co’ suoi discepoli nelle campagne della Giudea; quivi si trattenne con loro, e battezzava.</p> 
 <p><a name="an_3:23">3:23</a> Or anche Giovanni stava battezzando a Enon, presso Salim, perché c’era là molt’acqua; e la gente veniva a farsi battezzare.</p> 
 <p><a name="an_3:24">3:24</a> Poiché Giovanni non era ancora stato messo in prigione.</p> 
 <p><a name="an_3:25">3:25</a> Nacque dunque una discussione fra i discepoli di Giovanni e un Giudeo intorno alla purificazione.</p> 
 <p><a name="an_3:26">3:26</a> E vennero a Giovanni e gli dissero: Maestro, colui che era con te di là dal Giordano, e al quale tu rendesti testimonianza, eccolo che battezza, e tutti vanno a lui.</p> 
 <p><a name="an_3:27">3:27</a> Giovanni rispose dicendo: L’uomo non può ricever cosa alcuna, se non gli è data dal cielo.</p> 
 <p><a name="an_3:28">3:28</a> Voi stessi mi siete testimoni che ho detto: Io non sono il Cristo; ma son mandato davanti a lui.</p> 
 <p><a name="an_3:29">3:29</a> Colui che ha la sposa è lo sposo; ma l’amico dello sposo, che è presente e l’ascolta, si rallegra grandemente alla voce dello sposo; questa allegrezza che è la mia è perciò completa.</p> 
 <p><a name="an_3:30">3:30</a> Bisogna che egli cresca, e che io diminuisca.</p> 
 <p><a name="an_3:31">3:31</a> Colui che vien dall’alto è sopra tutti; colui che vien dalla terra è della terra e parla com’essendo della terra; colui che vien dal cielo è sopra tutti.</p> 
 <p><a name="an_3:32">3:32</a> Egli rende testimonianza di quel che ha veduto e udito, ma nessuno riceve la sua testimonianza.</p> 
 <p><a name="an_3:33">3:33</a> Chi ha ricevuto la sua testimonianza ha confermato che Dio è verace.</p> 
 <p><a name="an_3:34">3:34</a> Poiché colui che Dio ha mandato, proferisce le parole di Dio; perché Dio non gli dà lo Spirito con misura.</p> 
 <p><a name="an_3:35">3:35</a> Il Padre ama il Figliuolo, e gli ha dato ogni cosa in mano.</p> 
 <p><a name="an_3:36">3:36</a> Chi crede nel Figliuolo ha vita eterna; ma chi rifiuta di credere al Figliuolo non vedrà la vita, ma l’ira di Dio resta sopra lui.</p> 
 <p><a name="an_4:1">4:1</a> Quando dunque il Signore ebbe saputo che i Farisei aveano udito ch’egli faceva e battezzava più discepoli di Giovanni</p> 
 <p><a name="an_4:2">4:2</a> (quantunque non fosse Gesù che battezzava, ma i suoi discepoli),</p> 
 <p><a name="an_4:3">4:3</a> lasciò la Giudea e se n’andò di nuovo in Galilea.</p> 
 <p><a name="an_4:4">4:4</a> Or doveva passare per la Samaria.</p> 
 <p><a name="an_4:5">4:5</a> Giunse dunque a una città della Samaria, chiamata Sichar, vicina al podere che Giacobbe dette a Giuseppe, suo figliuolo;</p> 
 <p><a name="an_4:6">4:6</a> e quivi era la fonte di Giacobbe. Gesù dunque, stanco del cammino, stava così a sedere presso la fonte. Era circa l’ora sesta.</p> 
 <p><a name="an_4:7">4:7</a> Una donna samaritana venne ad attinger l’acqua. Gesù le disse: Dammi da bere.</p> 
 <p><a name="an_4:8">4:8</a> (Giacché i suoi discepoli erano andati in città a comprar da mangiare).</p> 
 <p><a name="an_4:9">4:9</a> Onde la donna samaritana gli disse: Come mai tu che sei giudeo chiedi da bere a me che sono una donna samaritana? Infatti i Giudei non hanno relazioni co’ Samaritani.</p> 
 <p><a name="an_4:10">4:10</a> Gesù rispose e le disse: Se tu conoscessi il dono di Dio e chi è che ti dice: Dammi da bere, tu stessa gliene avresti chiesto, ed egli t’avrebbe dato dell’acqua viva.</p> 
 <p><a name="an_4:11">4:11</a> La donna gli disse: Signore, tu non hai nulla per attingere, e il pozzo è profondo; donde hai dunque cotest’acqua viva?</p> 
 <p><a name="an_4:12">4:12</a> Sei tu più grande di Giacobbe nostro padre che ci dette questo pozzo e ne bevve egli stesso co’ suoi figliuoli e il suo bestiame?</p> 
 <p><a name="an_4:13">4:13</a> Gesù rispose e le disse: Chiunque beve di quest’acqua avrà sete di nuovo;</p> 
 <p><a name="an_4:14">4:14</a> ma chi beve dell’acqua che io gli darò, non avrà mai più sete; anzi, l’acqua che io gli darò, diventerà in lui una fonte d’acqua che scaturisce in vita eterna.</p> 
 <p><a name="an_4:15">4:15</a> La donna gli disse: Signore, dammi di cotest’acqua, affinché io non abbia più sete, e non venga più sin qua ad attingere.</p> 
 <p><a name="an_4:16">4:16</a> Gesù le disse: Va’ a chiamar tuo marito e vieni qua.</p> 
 <p><a name="an_4:17">4:17</a> La donna gli rispose: Non ho marito. E Gesù: Hai detto bene: Non ho marito;</p> 
 <p><a name="an_4:18">4:18</a> perché hai avuto cinque mariti; e quello che hai ora, non è tuo marito; in questo hai detto il vero.</p> 
 <p><a name="an_4:19">4:19</a> La donna gli disse: Signore, io vedo che tu sei un profeta.</p> 
 <p><a name="an_4:20">4:20</a> I nostri padri hanno adorato su questo monte, e voi dite che a Gerusalemme è il luogo dove bisogna adorare.</p> 
 <p><a name="an_4:21">4:21</a> Gesù le disse: Donna, credimi; l’ora viene che né su questo monte né a Gerusalemme adorerete il Padre.</p> 
 <p><a name="an_4:22">4:22</a> Voi adorate quel che non conoscete; noi adoriamo quel che conosciamo, perché la salvazione vien da’ Giudei.</p> 
 <p><a name="an_4:23">4:23</a> Ma l’ora viene, anzi è già venuta, che i veri adoratori adoreranno il Padre in ispirito e verità; poiché tali sono gli adoratori che il Padre richiede.</p> 
 <p><a name="an_4:24">4:24</a> Iddio è spirito; e quelli che l’adorano, bisogna che l’adorino in ispirito e verità.</p> 
 <p><a name="an_4:25">4:25</a> La donna gli disse: Io so che il Messia (ch’è chiamato Cristo) ha da venire; quando sarà venuto, ci annunzierà ogni cosa.</p> 
 <p><a name="an_4:26">4:26</a> Gesù le disse: Io che ti parlo, son desso.</p> 
 <p><a name="an_4:27">4:27</a> In quel mentre giunsero i suoi discepoli, e si maravigliarono ch’egli parlasse con una donna; ma pur nessuno gli chiese: Che cerchi? o: Perché discorri con lei?</p> 
 <p><a name="an_4:28">4:28</a> La donna lasciò dunque la sua secchia, se ne andò in città e disse alla gente:</p> 
 <p><a name="an_4:29">4:29</a> Venite a vedere un uomo che m’ha detto tutto quello che ho fatto; non sarebb’egli il Cristo?</p> 
 <p><a name="an_4:30">4:30</a> La gente uscì dalla città e veniva a lui.</p> 
 <p><a name="an_4:31">4:31</a> Intanto i discepoli lo pregavano, dicendo: Maestro, mangia.</p> 
 <p><a name="an_4:32">4:32</a> Ma egli disse loro: Io ho un cibo da mangiare che voi non sapete.</p> 
 <p><a name="an_4:33">4:33</a> Perciò i discepoli si dicevano l’uno all’altro: Forse qualcuno gli ha portato da mangiare?</p> 
 <p><a name="an_4:34">4:34</a> Gesù disse loro: Il mio cibo è di far la volontà di Colui che mi ha mandato, e di compiere l’opera sua.</p> 
 <p><a name="an_4:35">4:35</a> Non dite voi che ci sono ancora quattro mesi e poi vien la mietitura? Ecco, io vi dico: Levate gli occhi e mirate le campagne come già son bianche da mietere.</p> 
 <p><a name="an_4:36">4:36</a> Il mietitore riceve premio e raccoglie frutto per la vita eterna, affinché il seminatore ed il mietitore si rallegrino assieme.</p> 
 <p><a name="an_4:37">4:37</a> Poiché in questo è vero il detto: L’uno semina e l’altro miete.</p> 
 <p><a name="an_4:38">4:38</a> Io v’ho mandati a mieter quello intorno a cui non avete faticato; altri hanno faticato, e voi siete entrati nella lor fatica.</p> 
 <p><a name="an_4:39">4:39</a> Or molti de’ Samaritani di quella città credettero in lui a motivo della testimonianza resa da quella donna: Egli m’ha detto tutte le cose che ho fatte.</p> 
 <p><a name="an_4:40">4:40</a> Quando dunque i Samaritani furono venuti a lui, lo pregarono di trattenersi da loro; ed egli si trattenne quivi due giorni.</p> 
 <p><a name="an_4:41">4:41</a> E più assai credettero a motivo della sua parola;</p> 
 <p><a name="an_4:42">4:42</a> e dicevano alla donna: Non è più a motivo di quel che tu ci hai detto, che crediamo; perché abbiamo udito da noi, e sappiamo che questi è veramente il Salvator del mondo.</p> 
 <p><a name="an_4:43">4:43</a> Passati que’ due giorni, egli partì di là per andare in Galilea;</p> 
 <p><a name="an_4:44">4:44</a> poiché Gesù stesso aveva attestato che un profeta non è onorato nella sua propria patria.</p> 
 <p><a name="an_4:45">4:45</a> Quando dunque fu venuto in Galilea, fu accolto dai Galilei, perché avean vedute tutte le cose ch’egli avea fatte in Gerusalemme alla festa; poiché anch’essi erano andati alla festa.</p> 
 <p><a name="an_4:46">4:46</a> Gesù dunque venne di nuovo a Cana di Galilea, dove avea cambiato l’acqua in vino. E v’era un certo ufficial reale, il cui figliuolo era infermo a Capernaum.</p> 
 <p><a name="an_4:47">4:47</a> Come egli ebbe udito che Gesù era venuto dalla Giudea in Galilea, andò a lui e lo pregò che scendesse e guarisse il suo figliuolo, perché stava per morire.</p> 
 <p><a name="an_4:48">4:48</a> Perciò Gesù gli disse: Se non vedete segni e miracoli, voi non crederete.</p> 
 <p><a name="an_4:49">4:49</a> L’ufficial reale gli disse: Signore, scendi prima che il mio bambino muoia.</p> 
 <p><a name="an_4:50">4:50</a> Gesù gli disse: Va’, il tuo figliuolo vive. Quell’uomo credette alla parola che Gesù gli avea detta, e se ne andò.</p> 
 <p><a name="an_4:51">4:51</a> E come già stava scendendo, i suoi servitori gli vennero incontro e gli dissero: Il tuo figliuolo vive.</p> 
 <p><a name="an_4:52">4:52</a> Allora egli domandò loro a che ora avesse cominciato a star meglio; ed essi gli risposero: Ieri, all’ora settima, la febbre lo lasciò.</p> 
 <p><a name="an_4:53">4:53</a> Così il padre conobbe che ciò era avvenuto nell’ora che Gesù gli avea detto: Il tuo figliuolo vive; e credette lui con tutta la sua casa.</p> 
 <p><a name="an_4:54">4:54</a> Questo secondo miracolo fece di nuovo Gesù, tornando dalla Giudea in Galilea.</p> 
 <p><a name="an_5:1">5:1</a> Dopo queste cose ci fu una festa de’ Giudei, e Gesù salì a Gerusalemme.</p> 
 <p><a name="an_5:2">5:2</a> Or a Gerusalemme, presso la porta delle Pecore, v’è una vasca, chiamata in ebraico Betesda, che ha cinque portici.</p> 
 <p><a name="an_5:3">5:3</a> Sotto questi portici giaceva un gran numero d’infermi, di ciechi, di zoppi, di paralitici, i quali aspettavano l’agitarsi dell’acqua;</p> 
 <p><a name="an_5:4">5:4</a> perché un angelo scendeva nella vasca e metteva l’acqua in movimento; e il primo che vi scendeva dopo che l’acqua era stata agitata, era guarito di qualunque malattia fosse colpito.</p> 
 <p><a name="an_5:5">5:5</a> E quivi era un uomo, che da trentott’anni era infermo.</p> 
 <p><a name="an_5:6">5:6</a> Gesù, vedutolo che giaceva e sapendo che già da gran tempo stava così, gli disse: Vuoi esser risanato?</p> 
 <p><a name="an_5:7">5:7</a> L’infermo gli rispose: Signore, io non ho alcuno che, quando l’acqua è mossa, mi metta nella vasca, e mentre ci vengo io, un altro vi scende prima di me.</p> 
 <p><a name="an_5:8">5:8</a> Gesù gli disse: Lèvati, prendi il tuo lettuccio, e cammina.</p> 
 <p><a name="an_5:9">5:9</a> E in quell’istante quell’uomo fu risanato; e preso il suo lettuccio, si mise a camminare.</p> 
 <p><a name="an_5:10">5:10</a> Or quel giorno era un sabato; perciò i Giudei dissero all’uomo guarito: E’ sabato, e non ti è lecito portare il tuo lettuccio.</p> 
 <p><a name="an_5:11">5:11</a> Ma egli rispose loro: E’ colui che m’ha guarito, che m’ha detto: Prendi il tuo lettuccio e cammina.</p> 
 <p><a name="an_5:12">5:12</a> Essi gli domandarono: Chi è quell’uomo che t’ha detto: Prendi il tuo lettuccio e cammina?</p> 
 <p><a name="an_5:13">5:13</a> Ma colui ch’era stato guarito non sapeva chi fosse; perché Gesù era scomparso, essendovi in quel luogo molta gente.</p> 
 <p><a name="an_5:14">5:14</a> Di poi Gesù lo trovò nel tempio, e gli disse: Ecco, tu sei guarito; non peccar più, che non t’accada di peggio.</p> 
 <p><a name="an_5:15">5:15</a> Quell’uomo se ne andò, e disse ai Giudei che Gesù era quel che l’avea risanato.</p> 
 <p><a name="an_5:16">5:16</a> E per questo i Giudei perseguitavano Gesù e cercavan d’ucciderlo; perché facea quelle cose di sabato.</p> 
 <p><a name="an_5:17">5:17</a> Gesù rispose loro: Il Padre mio opera fino ad ora, ed anche io opero.</p> 
 <p><a name="an_5:18">5:18</a> Perciò dunque i Giudei più che mai cercavan d’ucciderlo; perché non soltanto violava il sabato, ma chiamava Dio suo Padre, facendosi uguale a Dio.</p> 
 <p><a name="an_5:19">5:19</a> Gesù quindi rispose e disse loro: In verità, in verità io vi dico che il Figliuolo non può da se stesso far cosa alcuna, se non la vede fare dal Padre; perché le cose che il Padre fa, anche il Figlio le fa similmente.</p> 
 <p><a name="an_5:20">5:20</a> Poiché il Padre ama il Figliuolo, e gli mostra tutto quello che Egli fa; e gli mostrerà delle opere maggiori di queste, affinché ne restiate maravigliati.</p> 
 <p><a name="an_5:21">5:21</a> Difatti, come il Padre risuscita i morti e li vivifica, così anche il Figliuolo vivifica chi vuole.</p> 
 <p><a name="an_5:22">5:22</a> Oltre a ciò, il Padre non giudica alcuno, ma ha dato tutto il giudicio al Figliuolo,</p> 
 <p><a name="an_5:23">5:23</a> affinché tutti onorino il Figliuolo come onorano il Padre. Chi non onora il Figliuolo non onora il Padre che l’ha mandato.</p> 
 <p><a name="an_5:24">5:24</a> In verità, in verità io vi dico: Chi ascolta la mia parola e crede a Colui che mi ha mandato, ha vita eterna; e non viene in giudizio, ma è passato dalla morte alla vita.</p> 
 <p><a name="an_5:25">5:25</a> In verità, in verità io vi dico: L’ora viene, anzi è già venuta, che i morti udranno la voce del Figliuol di Dio; e quelli che l’avranno udita, vivranno.</p> 
 <p><a name="an_5:26">5:26</a> Perché come il Padre ha vita in se stesso, così ha dato anche al Figliuolo d’aver vita in se stesso;</p> 
 <p><a name="an_5:27">5:27</a> e gli ha dato autorità di giudicare, perché è il Figliuol dell’uomo.</p> 
 <p><a name="an_5:28">5:28</a> Non vi maravigliate di questo; perché l’ora viene in cui tutti quelli che sono nei sepolcri, udranno la sua voce e ne verranno fuori:</p> 
 <p><a name="an_5:29">5:29</a> quelli che hanno operato bene, in risurrezione di vita; e quelli che hanno operato male, in risurrezion di giudicio.</p> 
 <p><a name="an_5:30">5:30</a> Io non posso far nulla da me stesso; come odo, giudico; e il mio giudicio è giusto, perché cerco non la mia propria volontà, ma la volontà di Colui che mi ha mandato.</p> 
 <p><a name="an_5:31">5:31</a> Se io rendo testimonianza di me stesso, la mia testimonianza non è verace.</p> 
 <p><a name="an_5:32">5:32</a> V’è un altro che rende testimonianza di me; e io so che la testimonianza ch’egli rende di me, è verace.</p> 
 <p><a name="an_5:33">5:33</a> Voi avete mandato da Giovanni, ed egli ha reso testimonianza alla verità.</p> 
 <p><a name="an_5:34">5:34</a> Io però la testimonianza non la prendo dall’uomo, ma dico questo affinché voi siate salvati.</p> 
 <p><a name="an_5:35">5:35</a> Egli era la lampada ardente e splendente e voi avete voluto per breve ora godere alla sua luce.</p> 
 <p><a name="an_5:36">5:36</a> Ma io ho una testimonianza maggiore di quella di Giovanni; perché le opere che il Padre mi ha dato a compiere, quelle opere stesse che io fo, testimoniano di me che il Padre mi ha mandato.</p> 
 <p><a name="an_5:37">5:37</a> E il Padre che mi ha mandato, ha Egli stesso reso testimonianza di me. La sua voce, voi non l’avete mai udita; e il suo sembiante, non l’avete mai veduto;</p> 
 <p><a name="an_5:38">5:38</a> e la sua parola non l’avete dimorante in voi, perché non credete in colui ch’Egli ha mandato.</p> 
 <p><a name="an_5:39">5:39</a> Voi investigate le Scritture, perché pensate aver per mezzo d’esse vita eterna, ed esse son quelle che rendon testimonianza di me;</p> 
 <p><a name="an_5:40">5:40</a> eppure non volete venire a me per aver la vita!</p> 
 <p><a name="an_5:41">5:41</a> Io non prendo gloria dagli uomini;</p> 
 <p><a name="an_5:42">5:42</a> ma vi conosco che non avete l’amor di Dio in voi.</p> 
 <p><a name="an_5:43">5:43</a> Io son venuto nel nome del Padre mio, e voi non mi ricevete; se un altro verrà nel suo proprio nome, voi lo riceverete.</p> 
 <p><a name="an_5:44">5:44</a> Come potete credere, voi che prendete gloria gli uni dagli altri e non cercate la gloria che vien da Dio solo?</p> 
 <p><a name="an_5:45">5:45</a> Non crediate che io sia colui che vi accuserà davanti al Padre; v’è chi v’accusa, ed è Mosè, nel quale avete riposta la vostra speranza.</p> 
 <p><a name="an_5:46">5:46</a> Perché se credeste a Mosè, credereste anche a me; poiché egli ha scritto di me.</p> 
 <p><a name="an_5:47">5:47</a> Ma se non credete agli scritti di lui, come crederete alle mie parole?</p> 
 <p><a name="an_6:1">6:1</a> Dopo queste cose, Gesù se ne andò all’altra riva del mar di Galilea, ch’è il mar di Tiberiade.</p> 
 <p><a name="an_6:2">6:2</a> E una gran moltitudine lo seguiva, perché vedeva i miracoli ch’egli faceva sugl’infermi.</p> 
 <p><a name="an_6:3">6:3</a> Ma Gesù salì sul monte e quivi si pose a sedere co’ suoi discepoli.</p> 
 <p><a name="an_6:4">6:4</a> Or la Pasqua, la festa dei Giudei, era vicina.</p> 
 <p><a name="an_6:5">6:5</a> Gesù dunque, alzati gli occhi e vedendo che una gran folla veniva a lui, disse a Filippo: Dove comprerem noi del pane perché questa gente abbia da mangiare?</p> 
 <p><a name="an_6:6">6:6</a> Diceva così per provarlo; perché sapeva bene quel che stava per fare.</p> 
 <p><a name="an_6:7">6:7</a> Filippo gli rispose: Dugento denari di pane non bastano perché ciascun di loro n’abbia un pezzetto.</p> 
 <p><a name="an_6:8">6:8</a> Uno de’ suoi discepoli, Andrea, fratello di Simon Pietro, gli disse:</p> 
 <p><a name="an_6:9">6:9</a> V’è qui un ragazzo che ha cinque pani d’orzo e due pesci; ma che cosa sono per tanta gente?</p> 
 <p><a name="an_6:10">6:10</a> Gesù disse: Fateli sedere. Or v’era molt’erba in quel luogo. La gente dunque si sedette, ed eran circa cinquemila uomini.</p> 
 <p><a name="an_6:11">6:11</a> Gesù quindi prese i pani; e dopo aver rese grazie, li distribuì alla gente seduta; lo stesso fece de’ pesci, quanto volevano.</p> 
 <p><a name="an_6:12">6:12</a> E quando furon saziati, disse ai suoi discepoli: Raccogliete i pezzi avanzati, ché nulla se ne perda.</p> 
 <p><a name="an_6:13">6:13</a> Essi quindi li raccolsero, ed empiron dodici ceste di pezzi che di que’ cinque pani d’orzo erano avanzati a quelli che avean mangiato.</p> 
 <p><a name="an_6:14">6:14</a> La gente dunque, avendo veduto il miracolo che Gesù avea fatto, disse: Questi è certo il profeta che ha da venire al mondo.</p> 
 <p><a name="an_6:15">6:15</a> Gesù quindi, sapendo che stavan per venire a rapirlo per farlo re, si ritirò di nuovo sul monte, tutto solo.</p> 
 <p><a name="an_6:16">6:16</a> E quando fu sera, i suoi discepoli scesero al mare;</p> 
 <p><a name="an_6:17">6:17</a> e montati in una barca, si dirigevano all’altra riva, verso Capernaum. Già era buio, e Gesù non era ancora venuto a loro.</p> 
 <p><a name="an_6:18">6:18</a> E il mare era agitato, perché tirava un gran vento.</p> 
 <p><a name="an_6:19">6:19</a> Or com’ebbero vogato circa venticinque o trenta stadi, videro Gesù che camminava sul mare e s’accostava alla barca; ed ebbero paura.</p> 
 <p><a name="an_6:20">6:20</a> Ma egli disse loro: Son io, non temete.</p> 
 <p><a name="an_6:21">6:21</a> Essi dunque lo vollero prendere nella barca, e subito la barca toccò terra là dove eran diretti.</p> 
 <p><a name="an_6:22">6:22</a> La folla che era rimasta all’altra riva del mare avea notato che non v’era quivi altro che una barca sola, e che Gesù non v’era entrato co’ suoi discepoli, ma che i discepoli eran partiti soli.</p> 
 <p><a name="an_6:23">6:23</a> Or altre barche eran giunte da Tiberiade, presso al luogo dove avean mangiato il pane dopo che il Signore avea reso grazie.</p> 
 <p><a name="an_6:24">6:24</a> La folla, dunque, quando l’indomani ebbe veduto che Gesù non era quivi, né che v’erano i suoi discepoli, montò in quelle barche, e venne a Capernaum in cerca di Gesù.</p> 
 <p><a name="an_6:25">6:25</a> E trovatolo di là dal mare, gli dissero: Maestro, quando se’ giunto qua?</p> 
 <p><a name="an_6:26">6:26</a> Gesù rispose loro e disse: In verità, in verità vi dico che voi mi cercate, non perché avete veduto dei miracoli, ma perché avete mangiato de’ pani e siete stati saziati.</p> 
 <p><a name="an_6:27">6:27</a> Adopratevi non per il cibo che perisce, ma per il cibo che dura in vita eterna, il quale il Figliuol dell’uomo vi darà; poiché su lui il Padre, cioè Dio, ha apposto il proprio suggello.</p> 
 <p><a name="an_6:28">6:28</a> Essi dunque gli dissero: Che dobbiam fare per operare le opere di Dio?</p> 
 <p><a name="an_6:29">6:29</a> Gesù rispose e disse loro: Questa è l’opera di Dio: che crediate in colui che Egli ha mandato.</p> 
 <p><a name="an_6:30">6:30</a> Allora essi gli dissero: Qual segno fai tu dunque perché lo vediamo e ti crediamo? Che operi?</p> 
 <p><a name="an_6:31">6:31</a> I nostri padri mangiaron la manna nel deserto, com’è scritto: Egli diè loro da mangiare del pane venuto dal cielo.</p> 
 <p><a name="an_6:32">6:32</a> E Gesù disse loro: In verità vi dico che non Mosè vi ha dato il pane che vien dal cielo, ma il Padre mio vi dà il vero pane che viene dal cielo.</p> 
 <p><a name="an_6:33">6:33</a> Poiché il pan di Dio è quello che scende dal cielo, e dà vita al mondo. Essi quindi gli dissero:</p> 
 <p><a name="an_6:34">6:34</a> Signore, dacci sempre di codesto pane.</p> 
 <p><a name="an_6:35">6:35</a> Gesù disse loro: Io son il pan della vita; chi viene a me non avrà fame, e chi crede in me non avrà mai sete.</p> 
 <p><a name="an_6:36">6:36</a> Ma io ve l’ho detto: Voi m’avete veduto, eppur non credete!</p> 
 <p><a name="an_6:37">6:37</a> Tutto quel che il Padre mi dà, verrà a me; e colui che viene a me, io non lo caccerò fuori;</p> 
 <p><a name="an_6:38">6:38</a> perché son disceso dal cielo per fare non la mia volontà, ma la volontà di Colui che mi ha mandato.</p> 
 <p><a name="an_6:39">6:39</a> E questa è la volontà di Colui che mi ha mandato: ch’io non perda nulla di tutto quel ch’Egli m’ha dato, ma che lo risusciti nell’ultimo giorno.</p> 
 <p><a name="an_6:40">6:40</a> Poiché questa è la volontà del Padre mio: che chiunque contempla il Figliuolo e crede in lui, abbia vita eterna; e io lo risusciterò nell’ultimo giorno.</p> 
 <p><a name="an_6:41">6:41</a> I Giudei perciò mormoravano di lui perché avea detto: Io sono il pane che è disceso dal cielo.</p> 
 <p><a name="an_6:42">6:42</a> E dicevano: Non è costui Gesù, il figliuol di Giuseppe, del quale conosciamo il padre e la madre? Come mai dice egli ora: Io son disceso dal cielo?</p> 
 <p><a name="an_6:43">6:43</a> Gesù rispose e disse loro: Non mormorate fra voi.</p> 
 <p><a name="an_6:44">6:44</a> Niuno può venire a me se non che il Padre, il quale mi ha mandato, lo attiri; e io lo risusciterò nell’ultimo giorno.</p> 
 <p><a name="an_6:45">6:45</a> E’ scritto nei profeti: E saranno tutti ammaestrati da Dio. Ogni uomo che ha udito il Padre ed ha imparato da lui, viene a me.</p> 
 <p><a name="an_6:46">6:46</a> Non che alcuno abbia veduto il Padre, se non colui che è da Dio; egli ha veduto il Padre.</p> 
 <p><a name="an_6:47">6:47</a> In verità, in verità io vi dico: Chi crede ha vita eterna.</p> 
 <p><a name="an_6:48">6:48</a> Io sono il pan della vita.</p> 
 <p><a name="an_6:49">6:49</a> I vostri padri mangiarono la manna nel deserto e morirono.</p> 
 <p><a name="an_6:50">6:50</a> Questo è il pane che discende dal cielo, affinché chi ne mangia non muoia.</p> 
 <p><a name="an_6:51">6:51</a> Io sono il pane vivente, che è disceso dal cielo; se uno mangia di questo pane vivrà in eterno; e il pane che darò è la mia carne, che darò per la vita del mondo.</p> 
 <p><a name="an_6:52">6:52</a> I Giudei dunque disputavano fra di loro, dicendo: Come mai può costui darci a mangiare la sua carne?</p> 
 <p><a name="an_6:53">6:53</a> Perciò Gesù disse loro: In verità, in verità io vi dico che se non mangiate la carne del Figliuol dell’uomo e non bevete il suo sangue, non avete la vita in voi.</p> 
 <p><a name="an_6:54">6:54</a> Chi mangia la mia carne e beve il mio sangue ha vita eterna; e io lo risusciterò nell’ultimo giorno.</p> 
 <p><a name="an_6:55">6:55</a> Perché la mia carne è vero cibo e il mio sangue è vera bevanda.</p> 
 <p><a name="an_6:56">6:56</a> Chi mangia la mia carne e beve il mio sangue dimora in me, e io in lui.</p> 
 <p><a name="an_6:57">6:57</a> Come il vivente Padre mi ha mandato e io vivo a cagion del Padre, così chi mi mangia vivrà anch’egli a cagion di me.</p> 
 <p><a name="an_6:58">6:58</a> Questo è il pane che è disceso dal cielo; non qual era quello che i padri mangiarono e morirono; chi mangia di questo pane vivrà in eterno.</p> 
 <p><a name="an_6:59">6:59</a> Queste cose disse Gesù, insegnando nella sinagoga di Capernaum.</p> 
 <p><a name="an_6:60">6:60</a> Onde molti dei suoi discepoli, udite che l’ebbero, dissero: Questo parlare è duro; chi lo può ascoltare?</p> 
 <p><a name="an_6:61">6:61</a> Ma Gesù, conoscendo in se stesso che i suoi discepoli mormoravan di ciò, disse loro: Questo vi scandalizza?</p> 
 <p><a name="an_6:62">6:62</a> E che sarebbe se vedeste il Figliuol dell’uomo ascendere dov’era prima?</p> 
 <p><a name="an_6:63">6:63</a> E’ lo spirito quel che vivifica; la carne non giova nulla; le parole che vi ho dette sono spirito e vita.</p> 
 <p><a name="an_6:64">6:64</a> Ma fra voi ve ne sono alcuni che non credono. Poiché Gesù sapeva fin da principio chi eran quelli che non credevano, e chi era colui che lo tradirebbe.</p> 
 <p><a name="an_6:65">6:65</a> E diceva: Per questo v’ho detto che niuno può venire a me, se non gli è dato dal Padre.</p> 
 <p><a name="an_6:66">6:66</a> D’allora molti de’ suoi discepoli si ritrassero indietro e non andavan più con lui.</p> 
 <p><a name="an_6:67">6:67</a> Perciò Gesù disse ai dodici: Non ve ne volete andare anche voi?</p> 
 <p><a name="an_6:68">6:68</a> Simon Pietro gli rispose: Signore, a chi ce ne andremmo noi? Tu hai parole di vita eterna;</p> 
 <p><a name="an_6:69">6:69</a> e noi abbiam creduto e abbiam conosciuto che tu sei il Santo di Dio.</p> 
 <p><a name="an_6:70">6:70</a> Gesù rispose loro: Non ho io scelto voi dodici? Eppure, un di voi è un diavolo.</p> 
 <p><a name="an_6:71">6:71</a> Or egli parlava di Giuda, figliuol di Simone Iscariota, perché era lui, uno di quei dodici, che lo dovea tradire.</p> 
 <p><a name="an_7:1">7:1</a> Dopo queste cose, Gesù andava attorno per la Galilea; non voleva andare attorno per la Giudea perché i Giudei cercavan d’ucciderlo.</p> 
 <p><a name="an_7:2">7:2</a> Or la festa de’ Giudei, detta delle Capanne, era vicina.</p> 
 <p><a name="an_7:3">7:3</a> Perciò i suoi fratelli gli dissero: Partiti di qua e vattene in Giudea, affinché i tuoi discepoli veggano anch’essi le opere che tu fai.</p> 
 <p><a name="an_7:4">7:4</a> Poiché niuno fa cosa alcuna in segreto, quando cerca d’esser riconosciuto pubblicamente. Se tu fai codeste cose, palesati al mondo.</p> 
 <p><a name="an_7:5">7:5</a> Poiché neppure i suoi fratelli credevano in lui.</p> 
 <p><a name="an_7:6">7:6</a> Gesù quindi disse loro: Il mio tempo non è ancora venuto; il vostro tempo, invece, è sempre pronto.</p> 
 <p><a name="an_7:7">7:7</a> Il mondo non può odiar voi; ma odia me, perché io testimonio di lui che le sue opere sono malvagie.</p> 
 <p><a name="an_7:8">7:8</a> Salite voi alla festa; io non salgo ancora a questa festa, perché il mio tempo non è ancora compiuto.</p> 
 <p><a name="an_7:9">7:9</a> E dette loro queste cose, rimase in Galilea.</p> 
 <p><a name="an_7:10">7:10</a> Quando poi i suoi fratelli furono saliti alla festa, allora vi salì anche lui; non palesemente, ma come di nascosto.</p> 
 <p><a name="an_7:11">7:11</a> I Giudei dunque lo cercavano durante la festa, e dicevano: Dov’è egli?</p> 
 <p><a name="an_7:12">7:12</a> E v’era fra le turbe gran mormorio intorno a lui. Gli uni dicevano: E’ un uomo dabbene! Altri dicevano: No, anzi, travia la moltitudine!</p> 
 <p><a name="an_7:13">7:13</a> Nessuno però parlava di lui apertamente, per paura de’ Giudei.</p> 
 <p><a name="an_7:14">7:14</a> Or quando s’era già a metà della festa, Gesù salì al tempio e si mise a insegnare.</p> 
 <p><a name="an_7:15">7:15</a> Onde i Giudei si maravigliavano e dicevano: Come mai s’intende costui di lettere, senz’aver fatto studi?</p> 
 <p><a name="an_7:16">7:16</a> E Gesù rispose loro e disse: La mia dottrina non è mia, ma di Colui che mi ha mandato.</p> 
 <p><a name="an_7:17">7:17</a> Se uno vuol fare la volontà di lui, conoscerà se questa dottrina è da Dio o se io parlo di mio.</p> 
 <p><a name="an_7:18">7:18</a> Chi parla di suo cerca la propria gloria; ma chi cerca la gloria di colui che l’ha mandato, egli è verace e non v’è ingiustizia in lui.</p> 
 <p><a name="an_7:19">7:19</a> Mosè non v’ha egli data la legge? Eppure nessun di voi mette ad effetto la legge! Perché cercate d’uccidermi?</p> 
 <p><a name="an_7:20">7:20</a> La moltitudine rispose: Tu hai un demonio! Chi cerca d’ucciderti?</p> 
 <p><a name="an_7:21">7:21</a> Gesù rispose e disse loro: Un’opera sola ho fatto, e tutti ve ne maravigliate.</p> 
 <p><a name="an_7:22">7:22</a> Mosè v’ha dato la circoncisione (non che venga da Mosè, ma viene dai padri); e voi circoncidete l’uomo in giorno di sabato.</p> 
 <p><a name="an_7:23">7:23</a> Se un uomo riceve la circoncisione di sabato affinché la legge di Mosè non sia violata, vi adirate voi contro a me perché in giorno di sabato ho guarito un uomo tutto intero?</p> 
 <p><a name="an_7:24">7:24</a> Non giudicate secondo l’apparenza, ma giudicate con giusto giudizio.</p> 
 <p><a name="an_7:25">7:25</a> Dicevano dunque alcuni di Gerusalemme: Non è questi colui che cercano di uccidere?</p> 
 <p><a name="an_7:26">7:26</a> Eppure, ecco, egli parla liberamente, e non gli dicon nulla. Avrebbero mai i capi riconosciuto per davvero ch’egli è il Cristo?</p> 
 <p><a name="an_7:27">7:27</a> Eppure, costui sappiamo donde sia; ma quando il Cristo verrà, nessuno saprà donde egli sia.</p> 
 <p><a name="an_7:28">7:28</a> Gesù dunque, insegnando nel tempio, esclamò: Voi e mi conoscete e sapete di dove sono; però io non son venuto da me, ma Colui che mi ha mandato è verità, e voi non lo conoscete.</p> 
 <p><a name="an_7:29">7:29</a> Io lo conosco, perché vengo da lui, ed è Lui che mi ha mandato.</p> 
 <p><a name="an_7:30">7:30</a> Cercavan perciò di pigliarlo, ma nessuno gli mise le mani addosso, perché l’ora sua non era ancora venuta.</p> 
 <p><a name="an_7:31">7:31</a> Ma molti della folla credettero in lui, e dicevano: Quando il Cristo sarà venuto, farà egli più miracoli che questi non abbia fatto?</p> 
 <p><a name="an_7:32">7:32</a> I Farisei udirono la moltitudine mormorare queste cose di lui; e i capi sacerdoti e i Farisei mandarono delle guardie a pigliarlo.</p> 
 <p><a name="an_7:33">7:33</a> Perciò Gesù disse loro: Io sono ancora con voi per poco tempo; poi me ne vo a Colui che mi ha mandato.</p> 
 <p><a name="an_7:34">7:34</a> Voi mi cercherete e non mi troverete; e dove io sarò, voi non potete venire.</p> 
 <p><a name="an_7:35">7:35</a> Perciò i Giudei dissero fra loro: Dove dunque andrà egli che noi non lo troveremo? Andrà forse a quelli che son dispersi fra i Greci, ad ammaestrare i Greci?</p> 
 <p><a name="an_7:36">7:36</a> Che significa questo suo dire: Voi mi cercherete e non mi troverete; e: Dove io sarò voi non potete venire?</p> 
 <p><a name="an_7:37">7:37</a> Or nell’ultimo giorno, il gran giorno della festa, Gesù, stando in piè, esclamò: Se alcuno ha sete, venga a me e beva.</p> 
 <p><a name="an_7:38">7:38</a> Chi crede in me, come ha detto la Scrittura, fiumi d’acqua viva sgorgheranno dal suo seno.</p> 
 <p><a name="an_7:39">7:39</a> Or disse questo dello Spirito, che doveano ricevere quelli che crederebbero in lui; poiché lo Spirito non era ancora stato dato, perché Gesù non era ancora glorificato.</p> 
 <p><a name="an_7:40">7:40</a> Una parte dunque della moltitudine, udite quelle parole, diceva: Questi è davvero il profeta.</p> 
 <p><a name="an_7:41">7:41</a> Altri dicevano: Questi è il Cristo. Altri, invece, dicevano: Ma è forse dalla Galilea che viene il Cristo?</p> 
 <p><a name="an_7:42">7:42</a> La Scrittura non ha ella detto che il Cristo viene dalla progenie di Davide e da Betleem, il villaggio dove stava Davide?</p> 
 <p><a name="an_7:43">7:43</a> Vi fu dunque dissenso fra la moltitudine, a motivo di lui;</p> 
 <p><a name="an_7:44">7:44</a> e alcuni di loro lo voleano pigliare, ma nessuno gli mise le mani addosso.</p> 
 <p><a name="an_7:45">7:45</a> Le guardie dunque tornarono dai capi sacerdoti e dai Farisei, i quali dissero loro: Perché non l’avete condotto?</p> 
 <p><a name="an_7:46">7:46</a> Le guardie risposero: Nessun uomo parlò mai come quest’uomo!</p> 
 <p><a name="an_7:47">7:47</a> Onde i Farisei replicaron loro: Siete stati sedotti anche voi?</p> 
 <p><a name="an_7:48">7:48</a> Ha qualcuno de’ capi o de’ Farisei creduto in lui?</p> 
 <p><a name="an_7:49">7:49</a> Ma questa plebe, che non conosce la legge, è maledetta!</p> 
 <p><a name="an_7:50">7:50</a> Nicodemo (un di loro, quello che prima era venuto a lui) disse loro:</p> 
 <p><a name="an_7:51">7:51</a> La nostra legge giudica ella un uomo prima che sia stato udito e che si sappia quel che ha fatto?</p> 
 <p><a name="an_7:52">7:52</a> Essi gli risposero: sei anche tu di Galilea? Investiga, e vedrai che dalla Galilea non sorge profeta.</p> 
 <p><a name="an_7:53">7:53</a> E ognuno se ne andò a casa sua.</p> 
 <p><a name="an_8:1">8:1</a> Gesù andò al monte degli Ulivi.</p> 
 <p><a name="an_8:2">8:2</a> E sul far del giorno, tornò nel tempio, e tutto il popolo venne a lui; ed egli, postosi a sedere, li ammaestrava.</p> 
 <p><a name="an_8:3">8:3</a> Allora gli scribi e i Farisei gli menarono una donna còlta in adulterio; e fattala stare in mezzo,</p> 
 <p><a name="an_8:4">8:4</a> gli dissero: Maestro, questa donna è stata còlta in flagrante adulterio.</p> 
 <p><a name="an_8:5">8:5</a> Or Mosè, nella legge, ci ha comandato di lapidare queste tali; e tu che ne dici?</p> 
 <p><a name="an_8:6">8:6</a> Or dicean questo per metterlo alla prova, per poterlo accusare. Ma Gesù, chinatosi, si mise a scrivere col dito in terra.</p> 
 <p><a name="an_8:7">8:7</a> E siccome continuavano a interrogarlo, egli, rizzatosi, disse loro: Chi di voi è senza peccato, scagli il primo la pietra contro di lei.</p> 
 <p><a name="an_8:8">8:8</a> E chinatosi di nuovo, scriveva in terra.</p> 
 <p><a name="an_8:9">8:9</a> Ed essi, udito ciò, e ripresi dalla loro coscienza, si misero ad uscire ad uno ad uno, cominciando dai più vecchi fino agli ultimi; e Gesù fu lasciato solo con la donna che stava là in mezzo.</p> 
 <p><a name="an_8:10">8:10</a> E Gesù, rizzatosi e non vedendo altri che la donna, le disse: Donna, dove sono que’ tuoi accusatori? Nessuno t’ha condannata?</p> 
 <p><a name="an_8:11">8:11</a> Ed ella rispose: Nessuno, Signore. E Gesù le disse: Neppure io ti condanno; va’ e non peccar più.</p> 
 <p><a name="an_8:12">8:12</a> Or Gesù parlò loro di nuovo, dicendo: Io son la luce del mondo; chi mi seguita non camminerà nelle tenebre, ma avrà la luce della vita.</p> 
 <p><a name="an_8:13">8:13</a> Allora i Farisei gli dissero: Tu testimoni di te stesso; la tua testimonianza non è verace.</p> 
 <p><a name="an_8:14">8:14</a> Gesù rispose e disse loro: Quand’anche io testimoni di me stesso, la mia testimonianza è verace, perché so donde son venuto e donde vado; ma voi non sapete donde io vengo né dove vado.</p> 
 <p><a name="an_8:15">8:15</a> Voi giudicate secondo la carne; io non giudico alcuno.</p> 
 <p><a name="an_8:16">8:16</a> E anche se giudico, il mio giudizio è verace, perché non son solo, ma son io col Padre che mi ha mandato.</p> 
 <p><a name="an_8:17">8:17</a> D’altronde nella vostra legge è scritto che la testimonianza di due uomini è verace.</p> 
 <p><a name="an_8:18">8:18</a> Or son io a testimoniar di me stesso, e il Padre che mi ha mandato testimonia pur di me.</p> 
 <p><a name="an_8:19">8:19</a> Onde essi gli dissero: Dov’è tuo padre? Gesù rispose: Voi non conoscete né me né il Padre mio: se conosceste me, conoscereste anche il Padre mio.</p> 
 <p><a name="an_8:20">8:20</a> Queste parole disse Gesù nel tesoro, insegnando nel tempio; e nessuno lo prese, perché l’ora sua non era ancora venuta.</p> 
 <p><a name="an_8:21">8:21</a> Egli dunque disse loro di nuovo: Io me ne vado, e voi mi cercherete, e morrete nel vostro peccato; dove vado io, voi non potete venire.</p> 
 <p><a name="an_8:22">8:22</a> Perciò i Giudei dicevano: S’ucciderà egli forse, poiché dice: Dove vado io voi non potete venire?</p> 
 <p><a name="an_8:23">8:23</a> Ed egli diceva loro: Voi siete di quaggiù; io sono di lassù; voi siete di questo mondo; io non sono di questo mondo.</p> 
 <p><a name="an_8:24">8:24</a> Perciò v’ho detto che morrete ne’ vostri peccati; perché se non credete che sono io (il Cristo), morrete nei vostri peccati.</p> 
 <p><a name="an_8:25">8:25</a> Allora gli domandarono: Chi sei tu? Gesù rispose loro: Sono per l’appunto quel che vo dicendovi.</p> 
 <p><a name="an_8:26">8:26</a> Ho molte cose da dire e da giudicare sul conto vostro; ma Colui che mi ha mandato è verace, e le cose che ho udite da lui, le dico al mondo.</p> 
 <p><a name="an_8:27">8:27</a> Essi non capirono ch’egli parlava loro del Padre.</p> 
 <p><a name="an_8:28">8:28</a> Gesù dunque disse loro: Quando avrete innalzato il Figliuol dell’uomo, allora conoscerete che son io (il Cristo) e che non fo nulla da me, ma dico queste cose secondo che il Padre m’ha insegnato.</p> 
 <p><a name="an_8:29">8:29</a> E Colui che mi ha mandato è meco; Egli non mi ha lasciato solo, perché fo del continuo le cose che gli piacciono.</p> 
 <p><a name="an_8:30">8:30</a> Mentr’egli parlava così, molti credettero in lui.</p> 
 <p><a name="an_8:31">8:31</a> Gesù allora prese a dire a que’ Giudei che aveano creduto in lui: Se perseverate nella mia parola, siete veramente miei discepoli;</p> 
 <p><a name="an_8:32">8:32</a> e conoscerete la verità, e la verità vi farà liberi.</p> 
 <p><a name="an_8:33">8:33</a> Essi gli risposero: noi siamo progenie d’Abramo, e non siamo mai stati schiavi di alcuno; come puoi tu dire: Voi diverrete liberi?</p> 
 <p><a name="an_8:34">8:34</a> Gesù rispose loro: In verità, in verità vi dico che chi commette il peccato è schiavo del peccato.</p> 
 <p><a name="an_8:35">8:35</a> Or lo schiavo non dimora per sempre nella casa: il figliuolo vi dimora per sempre.</p> 
 <p><a name="an_8:36">8:36</a> Se dunque il Figliuolo vi farà liberi, sarete veramente liberi.</p> 
 <p><a name="an_8:37">8:37</a> Io so che siete progenie d’Abramo; ma cercate d’uccidermi, perché la mia parola non penetra in voi.</p> 
 <p><a name="an_8:38">8:38</a> Io dico quel che ho veduto presso il Padre mio; e voi pure fate le cose che avete udite dal padre vostro.</p> 
 <p><a name="an_8:39">8:39</a> Essi risposero e gli dissero: Il padre nostro è Abramo. Gesù disse loro: Se foste figliuoli d’Abramo, fareste le opere d’Abramo;</p> 
 <p><a name="an_8:40">8:40</a> ma ora cercate d’uccider me, uomo che v’ho detta la verità che ho udita da Dio; così non fece Abramo.</p> 
 <p><a name="an_8:41">8:41</a> Voi fate le opere del padre vostro. Essi gli dissero: Noi non siam nati di fornicazione; abbiamo un solo Padre: Iddio.</p> 
 <p><a name="an_8:42">8:42</a> Gesù disse loro: Se Dio fosse vostro Padre, amereste me, perché io son proceduto e vengo da Dio, perché io non son venuto da me, ma è Lui che mi ha mandato.</p> 
 <p><a name="an_8:43">8:43</a> Perché non comprendete il mio parlare? Perché non potete dare ascolto alla mia parola.</p> 
 <p><a name="an_8:44">8:44</a> Voi siete progenie del diavolo, ch’è vostro padre, e volete fare i desideri del padre vostro. Egli è stato omicida fin dal principio e non si è attenuto alla verità, perché non c’è verità in lui. Quando parla il falso, parla del suo, perché è bugiardo e padre della menzogna.</p> 
 <p><a name="an_8:45">8:45</a> E a me, perché dico la verità, voi non credete.</p> 
 <p><a name="an_8:46">8:46</a> Chi di voi mi convince di peccato? Se vi dico la verità, perché non mi credete?</p> 
 <p><a name="an_8:47">8:47</a> Chi è da Dio ascolta le parole di Dio. Per questo voi non le ascoltate; perché non siete da Dio.</p> 
 <p><a name="an_8:48">8:48</a> I Giudei risposero e gli dissero: Non diciam noi bene che sei un Samaritano e che hai un demonio?</p> 
 <p><a name="an_8:49">8:49</a> Gesù rispose: Io non ho un demonio, ma onoro il Padre mio e voi mi disonorate.</p> 
 <p><a name="an_8:50">8:50</a> Ma io non cerco la mia gloria; v’è Uno che la cerca e che giudica.</p> 
 <p><a name="an_8:51">8:51</a> In verità, in verità vi dico che se uno osserva la mia parola, non vedrà mai la morte.</p> 
 <p><a name="an_8:52">8:52</a> I Giudei gli dissero: Or vediam bene che tu hai un demonio. Abramo e i profeti son morti, e tu dici: Se uno osserva la mia parola, non gusterà mai la morte.</p> 
 <p><a name="an_8:53">8:53</a> Sei tu forse maggiore del padre nostro Abramo, il quale è morto? Anche i profeti son morti; chi pretendi d’essere?</p> 
 <p><a name="an_8:54">8:54</a> Gesù rispose: S’io glorifico me stesso, la mia gloria è un nulla; chi mi glorifica è il Padre mio, che voi dite esser vostro Dio,</p> 
 <p><a name="an_8:55">8:55</a> e non l’avete conosciuto; ma io lo conosco, e se dicessi di non conoscerlo, sarei un bugiardo come voi; ma io lo conosco e osservo la sua parola.</p> 
 <p><a name="an_8:56">8:56</a> Abramo, vostro padre, ha giubilato nella speranza di vedere il mio giorno; e l’ha veduto, e se n’è rallegrato.</p> 
 <p><a name="an_8:57">8:57</a> I Giudei gli dissero: Tu non hai ancora cinquant’anni e hai veduto Abramo?</p> 
 <p><a name="an_8:58">8:58</a> Gesù disse loro: In verità, in verità vi dico: Prima che Abramo fosse nato, io sono.</p> 
 <p><a name="an_8:59">8:59</a> Allora essi presero delle pietre per tirargliele; ma Gesù si nascose ed uscì dal tempio.</p> 
 <p><a name="an_9:1">9:1</a> E passando vide un uomo ch’era cieco fin dalla nascita.</p> 
 <p><a name="an_9:2">9:2</a> E i suoi discepoli lo interrogarono, dicendo: Maestro, chi ha peccato, lui o i suoi genitori, perché sia nato cieco?</p> 
 <p><a name="an_9:3">9:3</a> Gesù rispose: Né lui peccò, né i suoi genitori; ma è così, affinché le opere di Dio siano manifestate in lui.</p> 
 <p><a name="an_9:4">9:4</a> Bisogna che io compia le opere di Colui che mi ha mandato, mentre è giorno; la notte viene in cui nessuno può operare.</p> 
 <p><a name="an_9:5">9:5</a> Mentre sono nel mondo, io sono la luce del mondo.</p> 
 <p><a name="an_9:6">9:6</a> Detto questo, sputò in terra, fece del fango con la saliva e ne spalmò gli occhi del cieco,</p> 
 <p><a name="an_9:7">9:7</a> e gli disse: Va’, làvati nella vasca di Siloe (che significa: mandato). Egli dunque andò e si lavò, e tornò che ci vedeva.</p> 
 <p><a name="an_9:8">9:8</a> Perciò i vicini e quelli che per l’innanzi l’avean veduto, perché era mendicante, dicevano: Non è egli quello che stava seduto a chieder l’elemosina?</p> 
 <p><a name="an_9:9">9:9</a> Gli uni dicevano: E’ lui. Altri dicevano: No, ma gli somiglia. Egli diceva: Son io.</p> 
 <p><a name="an_9:10">9:10</a> Allora essi gli domandarono: Com’è che ti sono stati aperti gli occhi?</p> 
 <p><a name="an_9:11">9:11</a> Egli rispose: Quell’uomo che si chiama Gesù fece del fango, me ne spalmò gli occhi e mi disse: Vattene a Siloe e làvati. Io quindi sono andato, e mi son lavato e ho ricuperato la vista.</p> 
 <p><a name="an_9:12">9:12</a> Ed essi gli dissero: Dov’è costui? Egli rispose: Non so.</p> 
 <p><a name="an_9:13">9:13</a> Menarono a’ Farisei colui ch’era stato cieco.</p> 
 <p><a name="an_9:14">9:14</a> Or era in giorno di sabato che Gesù avea fatto il fango e gli avea aperto gli occhi.</p> 
 <p><a name="an_9:15">9:15</a> I Farisei dunque gli domandaron di nuovo anch’essi com’egli avesse ricuperata la vista. Ed egli disse loro: Egli mi ha messo del fango sugli occhi, mi son lavato, e ci veggo.</p> 
 <p><a name="an_9:16">9:16</a> Perciò alcuni dei Farisei dicevano: Quest’uomo non è da Dio perché non osserva il sabato. Ma altri dicevano: Come può un uomo peccatore far tali miracoli? E v’era disaccordo fra loro.</p> 
 <p><a name="an_9:17">9:17</a> Essi dunque dissero di nuovo al cieco: E tu, che dici di lui, dell’averti aperto gli occhi? Egli rispose: E’ un profeta.</p> 
 <p><a name="an_9:18">9:18</a> I Giudei dunque non credettero di lui che fosse stato cieco e avesse ricuperata la vista, finché non ebbero chiamati i genitori di colui che avea ricuperata la vista,</p> 
 <p><a name="an_9:19">9:19</a> e li ebbero interrogati così: E’ questo il vostro figliuolo che dite esser nato cieco? Com’è dunque che ora ci vede?</p> 
 <p><a name="an_9:20">9:20</a> I suoi genitori risposero: Sappiamo che questo è nostro figliuolo, e che è nato cieco;</p> 
 <p><a name="an_9:21">9:21</a> ma come ora ci veda, non sappiamo; né sappiamo chi gli abbia aperti gli occhi; domandatelo a lui; egli è d’età; parlerà lui di sé.</p> 
 <p><a name="an_9:22">9:22</a> Questo dissero i suoi genitori perché avean paura de’ Giudei; poiché i Giudei avean già stabilito che se uno riconoscesse Gesù come Cristo, fosse espulso dalla sinagoga.</p> 
 <p><a name="an_9:23">9:23</a> Per questo dissero i suoi genitori: Egli è d’età, domandatelo a lui.</p> 
 <p><a name="an_9:24">9:24</a> Essi dunque chiamarono per la seconda volta l’uomo ch’era stato cieco, e gli dissero: Da’ gloria a Dio! Noi sappiamo che quell’uomo è un peccatore.</p> 
 <p><a name="an_9:25">9:25</a> Egli rispose: S’egli sia un peccatore, non so, una cosa so, che ero cieco e ora ci vedo.</p> 
 <p><a name="an_9:26">9:26</a> Essi allora gli dissero: Che ti fece egli? Come t’aprì gli occhi?</p> 
 <p><a name="an_9:27">9:27</a> Egli rispose loro: Ve l’ho già detto e voi non avete ascoltato; perché volete udirlo di nuovo? Volete forse anche voi diventar suoi discepoli?</p> 
 <p><a name="an_9:28">9:28</a> Essi l’ingiuriarono e dissero: Sei tu discepolo di costui; ma noi siam discepoli di Mosè.</p> 
 <p><a name="an_9:29">9:29</a> Noi sappiamo che a Mosè Dio ha parlato; ma quant’è a costui, non sappiamo di dove sia.</p> 
 <p><a name="an_9:30">9:30</a> Quell’uomo rispose e disse loro: Questo poi è strano: che voi non sappiate di dove sia; eppure, m’ha aperto gli occhi!</p> 
 <p><a name="an_9:31">9:31</a> Si sa che Dio non esaudisce i peccatori; ma se uno è pio verso Dio e fa la sua volontà, quello egli esaudisce.</p> 
 <p><a name="an_9:32">9:32</a> Da che mondo è mondo non s’è mai udito che uno abbia aperto gli occhi ad un cieco nato.</p> 
 <p><a name="an_9:33">9:33</a> Se quest’uomo non fosse da Dio, non potrebbe far nulla.</p> 
 <p><a name="an_9:34">9:34</a> Essi risposero e gli dissero: Tu sei tutto quanto nato nel peccato e insegni a noi? E lo cacciaron fuori.</p> 
 <p><a name="an_9:35">9:35</a> Gesù udì che l’avean cacciato fuori; e trovatolo gli disse: Credi tu nel Figliuol di Dio?</p> 
 <p><a name="an_9:36">9:36</a> Colui rispose: E chi è egli, Signore, perché io creda in lui?</p> 
 <p><a name="an_9:37">9:37</a> Gesù gli disse: Tu l’hai già veduto; e quei che parla teco, è lui.</p> 
 <p><a name="an_9:38">9:38</a> Ed egli disse: Signore, io credo. E gli si prostrò dinanzi.</p> 
 <p><a name="an_9:39">9:39</a> E Gesù disse: Io son venuto in questo mondo per fare un giudizio, affinché quelli che non vedono vedano, e quelli che vedono diventino ciechi.</p> 
 <p><a name="an_9:40">9:40</a> E quelli de’ Farisei che eran con lui udirono queste cose e gli dissero: Siamo ciechi anche noi?</p> 
 <p><a name="an_9:41">9:41</a> Gesù rispose loro: Se foste ciechi, non avreste alcun peccato; ma siccome dite: Noi vediamo, il vostro peccato rimane.</p> 
 <p><a name="an_10:1">10:1</a> In verità, in verità io vi dico che chi non entra per la porta nell’ovile delle pecore, ma vi sale da un’altra parte, esso è un ladro e un brigante.</p> 
 <p><a name="an_10:2">10:2</a> Ma colui che entra per la porta è pastore delle pecore.</p> 
 <p><a name="an_10:3">10:3</a> A lui apre il portinaio, e le pecore ascoltano la sua voce, ed egli chiama le proprie pecore per nome e le mena fuori.</p> 
 <p><a name="an_10:4">10:4</a> Quando ha messo fuori tutte le sue pecore, va innanzi a loro, e le pecore lo seguono, perché conoscono la sua voce.</p> 
 <p><a name="an_10:5">10:5</a> Ma un estraneo non lo seguiranno; anzi, fuggiranno via da lui perché non conoscono la voce degli estranei.</p> 
 <p><a name="an_10:6">10:6</a> Questa similitudine disse loro Gesù; ma essi non capirono di che cosa parlasse loro.</p> 
 <p><a name="an_10:7">10:7</a> Onde Gesù di nuovo disse loro: In verità, in verità vi dico: Io sono la porta delle pecore.</p> 
 <p><a name="an_10:8">10:8</a> Tutti quelli che son venuti prima di me, sono stati ladri e briganti; ma le pecore non li hanno ascoltati.</p> 
 <p><a name="an_10:9">10:9</a> Io son la porta; se uno entra per me, sarà salvato, ed entrerà ed uscirà, e troverà pastura.</p> 
 <p><a name="an_10:10">10:10</a> Il ladro non viene se non per rubare e ammazzare e distruggere; io son venuto perché abbian la vita e l’abbiano ad esuberanza.</p> 
 <p><a name="an_10:11">10:11</a> Io sono il buon pastore; il buon pastore mette la sua vita per le pecore.</p> 
 <p><a name="an_10:12">10:12</a> Il mercenario, che non è pastore, a cui non appartengono le pecore, vede venire il lupo, abbandona le pecore e si dà alla fuga, e il lupo le rapisce e disperde.</p> 
 <p><a name="an_10:13">10:13</a> Il mercenario si dà alla fuga perché è mercenario e non si cura delle pecore.</p> 
 <p><a name="an_10:14">10:14</a> Io sono il buon pastore, e conosco le mie, e le mie mi conoscono,</p> 
 <p><a name="an_10:15">10:15</a> come il Padre mi conosce ed io conosco il Padre; e metto la mia vita per le pecore.</p> 
 <p><a name="an_10:16">10:16</a> Ho anche delle altre pecore, che non son di quest’ovile; anche quelle io devo raccogliere, ed esse ascolteranno la mia voce, e vi sarà un solo gregge, un solo pastore.</p> 
 <p><a name="an_10:17">10:17</a> Per questo mi ama il Padre; perché io depongo la mia vita, per ripigliarla poi.</p> 
 <p><a name="an_10:18">10:18</a> Nessuno me la toglie, ma la depongo da me. Io ho podestà di deporla e ho podestà di ripigliarla. Quest’ordine ho ricevuto dal Padre mio.</p> 
 <p><a name="an_10:19">10:19</a> Nacque di nuovo un dissenso fra i Giudei a motivo di queste parole.</p> 
 <p><a name="an_10:20">10:20</a> E molti di loro dicevano: Egli ha un demonio ed è fuori di sé; perché l’ascoltate?</p> 
 <p><a name="an_10:21">10:21</a> Altri dicevano: Queste non son parole di un indemoniato. Può un demonio aprir gli occhi a’ ciechi?</p> 
 <p><a name="an_10:22">10:22</a> In quel tempo ebbe luogo in Gerusalemme la festa della Dedicazione. Era d’inverno,</p> 
 <p><a name="an_10:23">10:23</a> e Gesù passeggiava nel tempio, sotto il portico di Salomone.</p> 
 <p><a name="an_10:24">10:24</a> I Giudei dunque gli si fecero attorno e gli dissero: fino a quando terrai sospeso l’animo nostro? Se tu sei il Cristo, diccelo apertamente.</p> 
 <p><a name="an_10:25">10:25</a> Gesù rispose loro: Ve l’ho detto, e non lo credete; le opere che fo nel nome del Padre mio, son quelle che testimoniano di me;</p> 
 <p><a name="an_10:26">10:26</a> ma voi non credete, perché non siete delle mie pecore.</p> 
 <p><a name="an_10:27">10:27</a> Le mie pecore ascoltano la mia voce, e io le conosco, ed esse mi seguono;</p> 
 <p><a name="an_10:28">10:28</a> e io do loro la vita eterna, e non periranno mai, e nessuno le rapirà dalla mia mano.</p> 
 <p><a name="an_10:29">10:29</a> Il Padre mio che me le ha date è più grande di tutti; e nessuno può rapirle di mano al Padre.</p> 
 <p><a name="an_10:30">10:30</a> Io ed il Padre siamo uno.</p> 
 <p><a name="an_10:31">10:31</a> I Giudei presero di nuovo delle pietre per lapidarlo.</p> 
 <p><a name="an_10:32">10:32</a> Gesù disse loro: Molte buone opere v’ho mostrate da parte del Padre mio; per quale di queste opere mi lapidate voi?</p> 
 <p><a name="an_10:33">10:33</a> I Giudei gli risposero: Non ti lapidiamo per una buona opera, ma per bestemmia; e perché tu, che sei uomo, ti fai Dio.</p> 
 <p><a name="an_10:34">10:34</a> Gesù rispose loro: Non è egli scritto nella vostra legge: Io ho detto: Voi siete dèi?</p> 
 <p><a name="an_10:35">10:35</a> Se chiama dèi coloro a’ quali la parola di Dio è stata diretta (e la Scrittura non può essere annullata),</p> 
 <p><a name="an_10:36">10:36</a> come mai dite voi a colui che il Padre ha santificato e mandato nel mondo, che bestemmia, perché ho detto: Son Figliuolo di Dio?</p> 
 <p><a name="an_10:37">10:37</a> Se non faccio le opere del Padre mio, non mi credete;</p> 
 <p><a name="an_10:38">10:38</a> ma se le faccio, anche se non credete a me, credete alle opere, affinché sappiate e riconosciate che il Padre è in me e che io sono nel padre.</p> 
 <p><a name="an_10:39">10:39</a> Essi cercavan di nuovo di pigliarlo; ma egli sfuggì loro dalle mani.</p> 
 <p><a name="an_10:40">10:40</a> E Gesù se ne andò di nuovo al di là del Giordano, nel luogo dove Giovanni da principio stava battezzando; e quivi dimorò.</p> 
 <p><a name="an_10:41">10:41</a> E molti vennero a lui, e dicevano: Giovanni, è vero, non fece alcun miracolo; ma tutto quello che Giovanni disse di quest’uomo, era vero.</p> 
 <p><a name="an_10:42">10:42</a> E quivi molti credettero in lui.</p> 
 <p><a name="an_11:1">11:1</a> Or v’era un ammalato, un certo Lazzaro di Betania, del villaggio di Maria e di Marta sua sorella.</p> 
 <p><a name="an_11:2">11:2</a> Maria era quella che unse il Signore d’olio odorifero e gli asciugò i piedi co’ suoi capelli; e Lazzaro, suo fratello, era malato.</p> 
 <p><a name="an_11:3">11:3</a> Le sorelle dunque mandarono a dire a Gesù: Signore, ecco, colui che tu ami è malato.</p> 
 <p><a name="an_11:4">11:4</a> Gesù, udito ciò, disse: Questa malattia non è a morte, ma è per la gloria di Dio, affinché per mezzo d’essa il Figliuol di Dio sia glorificato.</p> 
 <p><a name="an_11:5">11:5</a> Or Gesù amava Marta e sua sorella e Lazzaro.</p> 
 <p><a name="an_11:6">11:6</a> Come dunque ebbe udito ch’egli era malato, si trattenne ancora due giorni nel luogo dov’era;</p> 
 <p><a name="an_11:7">11:7</a> poi dopo, disse a’ discepoli: Torniamo in Giudea!</p> 
 <p><a name="an_11:8">11:8</a> I discepoli gli dissero: Maestro, i Giudei cercavano or ora di lapidarti, e tu vuoi tornar là?</p> 
 <p><a name="an_11:9">11:9</a> Gesù rispose: Non vi son dodici ore nel giorno? Se uno cammina di giorno, non inciampa, perché vede la luce di questo mondo;</p> 
 <p><a name="an_11:10">11:10</a> ma se uno cammina di notte, inciampa, perché la luce non è in lui.</p> 
 <p><a name="an_11:11">11:11</a> Così parlò; e poi disse loro: Il nostro amico Lazzaro s’è addormentato; ma io vado a svegliarlo.</p> 
 <p><a name="an_11:12">11:12</a> Perciò i discepoli gli dissero: Signore, s’egli dorme, sarà salvo.</p> 
 <p><a name="an_11:13">11:13</a> Or Gesù avea parlato della morte di lui; ma essi pensarono che avesse parlato del dormir del sonno.</p> 
 <p><a name="an_11:14">11:14</a> Allora Gesù disse loro apertamente: Lazzaro è morto;</p> 
 <p><a name="an_11:15">11:15</a> e per voi mi rallegro di non essere stato là, affinché crediate; ma ora, andiamo a lui!</p> 
 <p><a name="an_11:16">11:16</a> Allora Toma, detto Didimo, disse ai suoi condiscepoli: Andiamo anche noi, per morire con lui!</p> 
 <p><a name="an_11:17">11:17</a> Gesù dunque, arrivato, trovò che Lazzaro era già da quattro giorni nel sepolcro.</p> 
 <p><a name="an_11:18">11:18</a> Or Betania non distava da Gerusalemme che circa quindici stadi;</p> 
 <p><a name="an_11:19">11:19</a> e molti Giudei eran venuti da Marta e Maria per consolarle del loro fratello.</p> 
 <p><a name="an_11:20">11:20</a> Come dunque Marta ebbe udito che Gesù veniva, gli andò incontro; ma Maria stava seduta in casa.</p> 
 <p><a name="an_11:21">11:21</a> Marta dunque disse a Gesù: Signore, se tu fossi stato qui, mio fratello non sarebbe morto;</p> 
 <p><a name="an_11:22">11:22</a> e anche adesso so che tutto quel che chiederai a Dio, Dio te lo darà.</p> 
 <p><a name="an_11:23">11:23</a> Gesù le disse: Tuo fratello risusciterà.</p> 
 <p><a name="an_11:24">11:24</a> Marta gli disse: Lo so che risusciterà, nella risurrezione, nell’ultimo giorno.</p> 
 <p><a name="an_11:25">11:25</a> Gesù le disse: Io son la resurrezione e la vita; chi crede in me, anche se muoia, vivrà;</p> 
 <p><a name="an_11:26">11:26</a> e chiunque vive e crede in me, non morrà mai. Credi tu questo?</p> 
 <p><a name="an_11:27">11:27</a> Ella gli disse: Sì, o Signore, io credo che tu sei il Cristo, il Figliuol di Dio che dovea venire nel mondo.</p> 
 <p><a name="an_11:28">11:28</a> E detto questo, se ne andò, e chiamò di nascosto Maria, sua sorella, dicendole: il Maestro è qui, e ti chiama.</p> 
 <p><a name="an_11:29">11:29</a> Ed ella, udito questo, si alzò in fretta e venne a lui.</p> 
 <p><a name="an_11:30">11:30</a> Or Gesù non era ancora entrato nel villaggio, ma era sempre nel luogo dove Marta l’aveva incontrato.</p> 
 <p><a name="an_11:31">11:31</a> Quando dunque i Giudei ch’erano in casa con lei e la consolavano, videro che Maria s’era alzata in fretta ed era uscita, la seguirono, supponendo che si recasse al sepolcro a piangere.</p> 
 <p><a name="an_11:32">11:32</a> Appena Maria fu giunta dov’era Gesù e l’ebbe veduto, gli si gettò a’ piedi dicendogli: Signore, se tu fossi stato qui, mio fratello non sarebbe morto.</p> 
 <p><a name="an_11:33">11:33</a> E quando Gesù la vide piangere, e vide i Giudei ch’eran venuti con lei piangere anch’essi, fremé nello spirito, si conturbò, e disse:</p> 
 <p><a name="an_11:34">11:34</a> Dove l’avete posto? Essi gli dissero: Signore, vieni a vedere!</p> 
 <p><a name="an_11:35">11:35</a> Gesù pianse.</p> 
 <p><a name="an_11:36">11:36</a> Onde i Giudei dicevano: Guarda come l’amava!</p> 
 <p><a name="an_11:37">11:37</a> Ma alcuni di loro dicevano: Non poteva, lui che ha aperto gli occhi al cieco, fare anche che questi non morisse?</p> 
 <p><a name="an_11:38">11:38</a> Gesù dunque, fremendo di nuovo in se stesso, venne al sepolcro. Era una grotta, e una pietra era posta all’apertura.</p> 
 <p><a name="an_11:39">11:39</a> Gesù disse: Togliete via la pietra! Marta, la sorella del morto, gli disse: Signore, egli puzza già, perché siamo al quarto giorno.</p> 
 <p><a name="an_11:40">11:40</a> Gesù le disse: Non t’ho io detto che se credi, tu vedrai la gloria di Dio?</p> 
 <p><a name="an_11:41">11:41</a> Tolsero dunque la pietra. E Gesù, alzati gli occhi in alto, disse: Padre, ti ringrazio che m’hai esaudito.</p> 
 <p><a name="an_11:42">11:42</a> Io ben sapevo che tu m’esaudisci sempre; ma ho detto questo a motivo della folla che mi circonda, affinché credano che tu m’hai mandato.</p> 
 <p><a name="an_11:43">11:43</a> E detto questo, gridò con gran voce: Lazzaro vieni fuori!</p> 
 <p><a name="an_11:44">11:44</a> E il morto uscì, avendo i piedi e le mani legati da fasce, e il viso coperto d’uno sciugatoio. Gesù disse loro: Scioglietelo, e lasciatelo andare.</p> 
 <p><a name="an_11:45">11:45</a> Perciò molti dei Giudei che eran venuti da Maria e avean veduto le cose fatte da Gesù, credettero in lui.</p> 
 <p><a name="an_11:46">11:46</a> Ma alcuni di loro andarono dai Farisei e raccontaron loro quel che Gesù avea fatto.</p> 
 <p><a name="an_11:47">11:47</a> I capi sacerdoti quindi e i Farisei radunarono il Sinedrio e dicevano: Che facciamo? perché quest’uomo fa molti miracoli.</p> 
 <p><a name="an_11:48">11:48</a> Se lo lasciamo fare, tutti crederanno in lui; e i Romani verranno e ci distruggeranno e città e nazione.</p> 
 <p><a name="an_11:49">11:49</a> E un di loro, Caiàfa, che era sommo sacerdote di quell’anno, disse loro: Voi non capite nulla;</p> 
 <p><a name="an_11:50">11:50</a> e non riflettete come vi torni conto che un uomo solo muoia per il popolo, e non perisca tutta la nazione.</p> 
 <p><a name="an_11:51">11:51</a> Or egli non disse questo di suo; ma siccome era sommo sacerdote di quell’anno, profetò che Gesù dovea morire per la nazione;</p> 
 <p><a name="an_11:52">11:52</a> e non soltanto per la nazione, ma anche per raccogliere in uno i figliuoli di Dio dispersi.</p> 
 <p><a name="an_11:53">11:53</a> Da quel giorno dunque deliberarono di farlo morire.</p> 
 <p><a name="an_11:54">11:54</a> Gesù quindi non andava più apertamente fra i Giudei, ma si ritirò di là nella contrada vicino al deserto, in una città detta Efraim; e quivi si trattenne co’ suoi discepoli.</p> 
 <p><a name="an_11:55">11:55</a> Or la Pasqua de’ Giudei era vicina; e molti di quella contrada salirono a Gerusalemme prima della Pasqua per purificarsi.</p> 
 <p><a name="an_11:56">11:56</a> Cercavan dunque Gesù; e stando nel tempio dicevano tra loro: Che ve ne pare? Che non abbia venire alla festa?</p> 
 <p><a name="an_11:57">11:57</a> Or i capi sacerdoti e i Farisei avean dato ordine che se alcuno sapesse dove egli era, ne facesse denunzia perché potessero pigliarlo.</p> 
 <p><a name="an_12:1">12:1</a> Gesù dunque, sei giorni avanti la Pasqua, venne a Betania dov’era Lazzaro ch’egli avea risuscitato dai morti.</p> 
 <p><a name="an_12:2">12:2</a> E quivi gli fecero una cena; Marta serviva, e Lazzaro era uno di quelli ch’erano a tavola con lui.</p> 
 <p><a name="an_12:3">12:3</a> Allora Maria, presa una libbra d’olio odorifero di nardo schietto, di gran prezzo, unse i piedi di Gesù e glieli asciugò co’ suoi capelli; e la casa fu ripiena del profumo dell’olio.</p> 
 <p><a name="an_12:4">12:4</a> Ma Giuda Iscariot, uno dei suoi discepoli, che stava per tradirlo, disse:</p> 
 <p><a name="an_12:5">12:5</a> Perché non s’è venduto quest’olio per trecento denari e non si son dati ai poveri?</p> 
 <p><a name="an_12:6">12:6</a> Diceva così, non perché si curasse de’ poveri, ma perché era ladro, e tenendo la borsa, ne portava via quel che vi si metteva dentro.</p> 
 <p><a name="an_12:7">12:7</a> Gesù dunque disse: Lasciala stare; ella lo ha serbato per il giorno della mia sepoltura.</p> 
 <p><a name="an_12:8">12:8</a> Poiché i poveri li avete sempre con voi; ma me non avete sempre.</p> 
 <p><a name="an_12:9">12:9</a> La gran folla dei Giudei seppe dunque ch’egli era quivi; e vennero non solo a motivo di Gesù, ma anche per vedere Lazzaro che egli avea risuscitato dai morti.</p> 
 <p><a name="an_12:10">12:10</a> Ma i capi sacerdoti deliberarono di far morire anche Lazzaro,</p> 
 <p><a name="an_12:11">12:11</a> perché, per cagion sua, molti de’ Giudei andavano e credevano in Gesù.</p> 
 <p><a name="an_12:12">12:12</a> Il giorno seguente, la gran folla che era venuta alla festa, udito che Gesù veniva a Gerusalemme,</p> 
 <p><a name="an_12:13">12:13</a> prese de’ rami di palme, e uscì ad incontrarlo, e si mise a gridare: Osanna! Benedetto colui che viene nel nome del Signore, il Re d’Israele!</p> 
 <p><a name="an_12:14">12:14</a> E Gesù, trovato un asinello, vi montò su, secondo ch’è scritto:</p> 
 <p><a name="an_12:15">12:15</a> Non temere, o figliuola di Sion! Ecco, il tuo Re viene, montato sopra un puledro d’asina!</p> 
 <p><a name="an_12:16">12:16</a> Or i suoi discepoli non intesero da prima queste cose; ma quando Gesù fu glorificato, allora si ricordarono che queste cose erano state scritte di lui, e che essi gliele aveano fatte.</p> 
 <p><a name="an_12:17">12:17</a> La folla dunque che era con lui quando avea chiamato Lazzaro fuor dal sepolcro e l’avea risuscitato dai morti, ne rendea testimonianza.</p> 
 <p><a name="an_12:18">12:18</a> E per questo la folla gli andò incontro, perché aveano udito ch’egli avea fatto quel miracolo.</p> 
 <p><a name="an_12:19">12:19</a> Onde i Farisei dicevano fra loro: Vedete che non guadagnate nulla? Ecco, il mondo gli corre dietro!</p> 
 <p><a name="an_12:20">12:20</a> Or fra quelli che salivano alla festa per adorare, v’erano certi Greci.</p> 
 <p><a name="an_12:21">12:21</a> Questi dunque, accostatisi a Filippo, che era di Betsaida di Galilea, gli fecero questa richiesta: Signore, vorremmo veder Gesù.</p> 
 <p><a name="an_12:22">12:22</a> Filippo lo venne a dire ad Andrea; e Andrea e Filippo vennero a dirlo a Gesù.</p> 
 <p><a name="an_12:23">12:23</a> E Gesù rispose loro dicendo: L’ora è venuta, che il Figliuol dell’uomo ha da esser glorificato.</p> 
 <p><a name="an_12:24">12:24</a> In verità, in verità io vi dico che se il granello di frumento caduto in terra non muore, riman solo; ma se muore, produce molto frutto.</p> 
 <p><a name="an_12:25">12:25</a> Chi ama la sua vita, la perde; e chi odia la sua vita in questo mondo, la conserverà in vita eterna.</p> 
 <p><a name="an_12:26">12:26</a> Se uno mi serve, mi segua; e là dove son io, quivi sarà anche il mio servitore; se uno mi serve, il Padre l’onorerà.</p> 
 <p><a name="an_12:27">12:27</a> Ora è turbata l’anima mia; e che dirò? Padre, salvami da quest’ora! Ma è per questo che son venuto incontro a quest’ora.</p> 
 <p><a name="an_12:28">12:28</a> Padre, glorifica il tuo nome! Allora venne una voce dal cielo: E l’ho glorificato, e lo glorificherò di nuovo!</p> 
 <p><a name="an_12:29">12:29</a> Onde la moltitudine ch’era quivi presente e aveva udito, diceva ch’era stato un tuono. Altri dicevano: Un angelo gli ha parlato.</p> 
 <p><a name="an_12:30">12:30</a> Gesù rispose e disse: Questa voce non s’è fatta per me, ma per voi.</p> 
 <p><a name="an_12:31">12:31</a> Ora avviene il giudizio di questo mondo; ora sarà cacciato fuori il principe di questo mondo;</p> 
 <p><a name="an_12:32">12:32</a> e io, quando sarò innalzato dalla terra, trarrò tutti a me.</p> 
 <p><a name="an_12:33">12:33</a> Così diceva per significare di qual morte dovea morire.</p> 
 <p><a name="an_12:34">12:34</a> La moltitudine quindi gli rispose: Noi abbiamo udito dalla legge che il Cristo dimora in eterno: come dunque dici tu che bisogna che il Figliuolo dell’uomo sia innalzato? Chi è questo Figliuol dell’uomo?</p> 
 <p><a name="an_12:35">12:35</a> Gesù dunque disse loro: Ancora per poco la luce è fra voi. Camminate mentre avete la luce, affinché non vi colgano le tenebre; chi cammina nelle tenebre non sa dove vada.</p> 
 <p><a name="an_12:36">12:36</a> Mentre avete la luce, credete nella luce, affinché diventiate figliuoli di luce. Queste cose disse Gesù, poi se ne andò e si nascose da loro.</p> 
 <p><a name="an_12:37">12:37</a> E sebbene avesse fatti tanti miracoli in loro presenza, pure non credevano in lui;</p> 
 <p><a name="an_12:38">12:38</a> affinché s’adempisse la parola detta dal profeta Isaia: Signore, chi ha creduto a quel che ci è stato predicato? E a chi è stato rivelato il braccio del Signore?</p> 
 <p><a name="an_12:39">12:39</a> Perciò non potevano credere, per la ragione detta ancora da Isaia:</p> 
 <p><a name="an_12:40">12:40</a> Egli ha accecato gli occhi loro e ha indurato i loro cuori, affinché non veggano con gli occhi, e non intendano col cuore, e non si convertano, e io non li sani.</p> 
 <p><a name="an_12:41">12:41</a> Queste cose disse Isaia, perché vide la gloria di lui e di lui parlò.</p> 
 <p><a name="an_12:42">12:42</a> Pur nondimeno molti, anche fra i capi, credettero in lui; ma a cagione dei Farisei non lo confessavano, per non essere espulsi dalla sinagoga;</p> 
 <p><a name="an_12:43">12:43</a> perché amarono la gloria degli uomini più della gloria di Dio.</p> 
 <p><a name="an_12:44">12:44</a> Ma Gesù ad alta voce avea detto: Chi crede in me, crede non in me, ma in Colui che mi ha mandato;</p> 
 <p><a name="an_12:45">12:45</a> e chi vede me, vede Colui che mi ha mandato.</p> 
 <p><a name="an_12:46">12:46</a> Io son venuto come luce nel mondo, affinché chiunque crede in me, non rimanga nelle tenebre.</p> 
 <p><a name="an_12:47">12:47</a> E se uno ode le mie parole e non le osserva, io non lo giudico; perché io non son venuto a giudicare il mondo, ma a salvare il mondo.</p> 
 <p><a name="an_12:48">12:48</a> Chi mi respinge e non accetta le mie parole, ha chi lo giudica: la parola che ho annunziata è quella che lo giudicherà nell’ultimo giorno.</p> 
 <p><a name="an_12:49">12:49</a> Perché io non ho parlato di mio; ma il Padre che m’ha mandato, m’ha comandato lui quel che debbo dire e di che debbo ragionare;</p> 
 <p><a name="an_12:50">12:50</a> ed io so che il suo comandamento è vita eterna. Le cose dunque che dico, così le dico, come il Padre me le ha dette.</p> 
 <p><a name="an_13:1">13:1</a> Or avanti la festa di Pasqua, Gesù, sapendo che era venuta per lui l’ora di passare da questo mondo al Padre, avendo amato i suoi che erano nel mondo, li amò sino alla fine.</p> 
 <p><a name="an_13:2">13:2</a> E durante la cena, quando il diavolo avea già messo in cuore a Giuda Iscariot, figliuol di Simone, di tradirlo,</p> 
 <p><a name="an_13:3">13:3</a> Gesù, sapendo che il Padre gli avea dato tutto nelle mani e che era venuto da Dio e a Dio se ne tornava,</p> 
 <p><a name="an_13:4">13:4</a> si levò da tavola, depose le sue vesti, e preso un asciugatoio, se ne cinse.</p> 
 <p><a name="an_13:5">13:5</a> Poi mise dell’acqua nel bacino, e cominciò a lavare i piedi a’ discepoli, e ad asciugarli con l’asciugatoio del quale era cinto.</p> 
 <p><a name="an_13:6">13:6</a> Venne dunque a Simon Pietro, il quale gli disse: Tu, Signore, lavare i piedi a me?</p> 
 <p><a name="an_13:7">13:7</a> Gesù gli rispose: Tu non sai ora quello che io fo, ma lo capirai dopo.</p> 
 <p><a name="an_13:8">13:8</a> Pietro gli disse: Tu non mi laverai mai i piedi! Gesù gli rispose: Se non ti lavo, non hai meco parte alcuna.</p> 
 <p><a name="an_13:9">13:9</a> E Simon Pietro: Signore, non soltanto i piedi, ma anche le mani e il capo!</p> 
 <p><a name="an_13:10">13:10</a> Gesù gli disse: Chi è lavato tutto non ha bisogno che d’aver lavati i piedi; è netto tutto quanto; e voi siete netti, ma non tutti.</p> 
 <p><a name="an_13:11">13:11</a> Perché sapeva chi era colui che lo tradirebbe; per questo disse: Non tutti siete netti.</p> 
 <p><a name="an_13:12">13:12</a> Come dunque ebbe loro lavato i piedi ed ebbe ripreso le sue vesti, si mise di nuovo a tavola, e disse loro: Capite quel che v’ho fatto?</p> 
 <p><a name="an_13:13">13:13</a> Voi mi chiamate Maestro e Signore; e dite bene, perché lo sono.</p> 
 <p><a name="an_13:14">13:14</a> Se dunque io, che sono il Signore e il Maestro, v’ho lavato i piedi, anche voi dovete lavare i piedi gli uni agli altri.</p> 
 <p><a name="an_13:15">13:15</a> Poiché io v’ho dato un esempio, affinché anche voi facciate come v’ho fatto io.</p> 
 <p><a name="an_13:16">13:16</a> In verità, in verità vi dico che il servitore non è maggiore del suo signore, né il messo è maggiore di colui che l’ha mandato.</p> 
 <p><a name="an_13:17">13:17</a> Se sapete queste cose, siete beati se le fate.</p> 
 <p><a name="an_13:18">13:18</a> Io non parlo di voi tutti; io so quelli che ho scelti; ma, perché sia adempita la Scrittura, colui che mangia il mio pane, ha levato contro di me il suo calcagno.</p> 
 <p><a name="an_13:19">13:19</a> Fin da ora ve lo dico, prima che accada; affinché, quando sia accaduto, voi crediate che sono io (il Cristo).</p> 
 <p><a name="an_13:20">13:20</a> In verità, in verità vi dico: Chi riceve colui che io avrò mandato, riceve me; e chi riceve me, riceve Colui che mi ha mandato.</p> 
 <p><a name="an_13:21">13:21</a> Dette queste cose, Gesù fu turbato nello spirito, e così apertamente si espresse: In verità, in verità vi dico che uno di voi mi tradirà.</p> 
 <p><a name="an_13:22">13:22</a> I discepoli si guardavano l’un l’altro, stando in dubbio di chi parlasse.</p> 
 <p><a name="an_13:23">13:23</a> Or, a tavola, inclinato sul seno di Gesù, stava uno de’ discepoli, quello che Gesù amava.</p> 
 <p><a name="an_13:24">13:24</a> Simon Pietro quindi gli fe’ cenno e gli disse: Di’, chi è quello del quale parla?</p> 
 <p><a name="an_13:25">13:25</a> Ed egli, chinatosi così sul petto di Gesù, gli domandò: Signore, chi è? Gesù rispose:</p> 
 <p><a name="an_13:26">13:26</a> E’ quello al quale darò il boccone dopo averlo intinto. E intinto un boccone, lo prese e lo diede a Giuda figlio di Simone Iscariota.</p> 
 <p><a name="an_13:27">13:27</a> E allora, dopo il boccone, Satana entrò in lui. Per cui Gesù gli disse: Quel che fai, fallo presto.</p> 
 <p><a name="an_13:28">13:28</a> Ma nessuno de’ commensali intese perché gli avesse detto così.</p> 
 <p><a name="an_13:29">13:29</a> Difatti alcuni pensavano, siccome Giuda tenea la borsa, che Gesù gli avesse detto: Compra quel che ci abbisogna per la festa; ovvero che desse qualcosa ai poveri.</p> 
 <p><a name="an_13:30">13:30</a> Egli dunque, preso il boccone, uscì subito; ed era notte.</p> 
 <p><a name="an_13:31">13:31</a> Quand’egli fu uscito, Gesù disse: Ora il Figliuol dell’uomo è glorificato, e Dio è glorificato in lui.</p> 
 <p><a name="an_13:32">13:32</a> Se Dio è glorificato in lui, Dio lo glorificherà anche in se stesso, e presto lo glorificherà.</p> 
 <p><a name="an_13:33">13:33</a> Figliuoletti, è per poco che sono ancora con voi. Voi mi cercherete; e, come ho detto ai Giudei: "Dove vo io, voi non potete venire", così lo dico ora a voi.</p> 
 <p><a name="an_13:34">13:34</a> Io vi do un nuovo comandamento: che vi amiate gli uni gli altri. Com’io v’ho amati, anche voi amatevi gli uni gli altri.</p> 
 <p><a name="an_13:35">13:35</a> Da questo conosceranno tutti che siete miei discepoli, se avete amore gli uni per gli altri.</p> 
 <p><a name="an_13:36">13:36</a> Simon Pietro gli domandò: Signore, dove vai? Gesù rispose: Dove io vado, non puoi per ora seguirmi; ma mi seguirai più tardi.</p> 
 <p><a name="an_13:37">13:37</a> Pietro gli disse: Signore, perché non posso seguirti ora? Metterò la mia vita per te!</p> 
 <p><a name="an_13:38">13:38</a> Gesù gli rispose: Metterai la tua vita per me? In verità, in verità ti dico che il gallo non canterà che già tu non m’abbia rinnegato tre volte.</p> 
 <p><a name="an_14:1">14:1</a> Il vostro cuore non sia turbato; abbiate fede in Dio, e abbiate fede anche in me!</p> 
 <p><a name="an_14:2">14:2</a> Nella casa del Padre mio ci son molte dimore; se no, ve l’avrei detto; io vo a prepararvi un luogo;</p> 
 <p><a name="an_14:3">14:3</a> e quando sarò andato e v’avrò preparato un luogo, tornerò, e v’accoglierò presso di me, affinché dove son io, siate anche voi;</p> 
 <p><a name="an_14:4">14:4</a> e del dove io vo sapete anche la via.</p> 
 <p><a name="an_14:5">14:5</a> Toma gli disse: Signore, non sappiamo dove vai; come possiamo saper la via?</p> 
 <p><a name="an_14:6">14:6</a> Gesù gli disse: Io sono la via, la verità e la vita; nessuno viene al Padre se non per mezzo di me.</p> 
 <p><a name="an_14:7">14:7</a> Se m’aveste conosciuto, avreste conosciuto anche mio Padre; e fin da ora lo conoscete, e l’avete veduto.</p> 
 <p><a name="an_14:8">14:8</a> Filippo gli disse: Signore, mostraci il Padre, e ci basta.</p> 
 <p><a name="an_14:9">14:9</a> Gesù gli disse: Da tanto tempo sono con voi e tu non m’hai conosciuto, Filippo? Chi ha veduto me, ha veduto il Padre; come mai dici tu: Mostraci il Padre?</p> 
 <p><a name="an_14:10">14:10</a> Non credi tu ch’io sono nel Padre e che il Padre è in me? Le parole che io vi dico, non le dico di mio; ma il Padre che dimora in me, fa le opere sue.</p> 
 <p><a name="an_14:11">14:11</a> Credetemi che io sono nel Padre e che il Padre è in me; se no, credete a cagion di quelle opere stesse.</p> 
 <p><a name="an_14:12">14:12</a> In verità, in verità vi dico che chi crede in me farà anch’egli le opere che fo io; e ne farà di maggiori, perché io me ne vo al Padre;</p> 
 <p><a name="an_14:13">14:13</a> e quel che chiederete nel mio nome, lo farò; affinché il Padre sia glorificato nel Figliuolo.</p> 
 <p><a name="an_14:14">14:14</a> Se chiederete qualche cosa nel mio nome, io la farò.</p> 
 <p><a name="an_14:15">14:15</a> Se voi mi amate, osserverete i miei comandamenti.</p> 
 <p><a name="an_14:16">14:16</a> E io pregherò il Padre, ed Egli vi darà un altro Consolatore, perché stia con voi in perpetuo,</p> 
 <p><a name="an_14:17">14:17</a> lo Spirito della verità, che il mondo non può ricevere, perché non lo vede e non lo conosce. Voi lo conoscete, perché dimora con voi, e sarà in voi.</p> 
 <p><a name="an_14:18">14:18</a> Non vi lascerò orfani; tornerò a voi.</p> 
 <p><a name="an_14:19">14:19</a> Ancora un po’, e il mondo non mi vedrà più; ma voi mi vedrete, perché io vivo e voi vivrete.</p> 
 <p><a name="an_14:20">14:20</a> In quel giorno conoscerete che io sono nel Padre mio, e voi in me ed io in voi.</p> 
 <p><a name="an_14:21">14:21</a> Chi ha i miei comandamenti e li osserva, quello mi ama; e chi mi ama sarà amato dal Padre mio, e io l’amerò e mi manifesterò a lui.</p> 
 <p><a name="an_14:22">14:22</a> Giuda (non l’Iscariota) gli domandò: Signore, come mai ti manifesterai a noi e non al mondo?</p> 
 <p><a name="an_14:23">14:23</a> Gesù rispose e gli disse: Se uno mi ama, osserverà la mia parola; e il Padre mio l’amerà, e noi verremo a lui e faremo dimora presso di lui.</p> 
 <p><a name="an_14:24">14:24</a> Chi non mi ama non osserva le mie parole; e la parola che voi udite non è mia, ma è del Padre che mi ha mandato.</p> 
 <p><a name="an_14:25">14:25</a> Queste cose v’ho detto, stando ancora con voi;</p> 
 <p><a name="an_14:26">14:26</a> ma il Consolatore, lo Spirito Santo che il Padre manderà nel mio nome, egli v’insegnerà ogni cosa e vi rammenterà tutto quello che v’ho detto.</p> 
 <p><a name="an_14:27">14:27</a> Io vi lascio pace; vi do la mia pace. Io non vi do come il mondo dà. Il vostro cuore non sia turbato e non si sgomenti.</p> 
 <p><a name="an_14:28">14:28</a> Avete udito che v’ho detto: "Io me ne vo, e torno a voi"; se voi m’amaste, vi rallegrereste ch’io vo al Padre, perché il Padre è maggiore di me.</p> 
 <p><a name="an_14:29">14:29</a> E ora ve l’ho detto prima che avvenga, affinché, quando sarà avvenuto, crediate.</p> 
 <p><a name="an_14:30">14:30</a> Io non parlerò più molto con voi, perché viene il principe di questo mondo. Ed esso non ha nulla in me;</p> 
 <p><a name="an_14:31">14:31</a> ma così avviene, affinché il mondo conosca che amo il Padre, e opero come il Padre m’ha ordinato. Levatevi, andiamo via di qui.</p> 
 <p><a name="an_15:1">15:1</a> Io sono la vera vite, e il Padre mio è il vignaiuolo. Ogni tralcio che in me non dà frutto,</p> 
 <p><a name="an_15:2">15:2</a> Egli lo toglie via; e ogni tralcio che dà frutto, lo rimonda affinché ne dia di più.</p> 
 <p><a name="an_15:3">15:3</a> Voi siete già mondi a motivo della parola che v’ho annunziata.</p> 
 <p><a name="an_15:4">15:4</a> Dimorate in me, e io dimorerò in voi. Come il tralcio non può da sé dar frutto se non rimane nella vite, così neppur voi, se non dimorate in me.</p> 
 <p><a name="an_15:5">15:5</a> Io son la vite, voi siete i tralci. Colui che dimora in me e nel quale io dimoro, porta molto frutto; perché senza di me non potete far nulla.</p> 
 <p><a name="an_15:6">15:6</a> Se uno non dimora in me, è gettato via come il tralcio, e si secca; cotesti tralci si raccolgono, si gettano nel fuoco e si bruciano.</p> 
 <p><a name="an_15:7">15:7</a> Se dimorate in me e le mie parole dimorano in voi, domandate quel che volete e vi sarà fatto.</p> 
 <p><a name="an_15:8">15:8</a> In questo è glorificato il Padre mio: che portiate molto frutto, e così sarete miei discepoli.</p> 
 <p><a name="an_15:9">15:9</a> Come il Padre mi ha amato, così anch’io ho amato voi; dimorate nel mio amore.</p> 
 <p><a name="an_15:10">15:10</a> Se osservate i miei comandamenti, dimorerete nel mio amore; com’io ho osservato i comandamenti del Padre mio, e dimoro nel suo amore.</p> 
 <p><a name="an_15:11">15:11</a> Queste cose vi ho detto, affinché la mia allegrezza dimori in voi, e la vostra allegrezza sia resa completa.</p> 
 <p><a name="an_15:12">15:12</a> Questo è il mio comandamento: che vi amiate gli uni gli altri, come io ho amato voi.</p> 
 <p><a name="an_15:13">15:13</a> Nessuno ha amore più grande che quello di dar la sua vita per i suoi amici.</p> 
 <p><a name="an_15:14">15:14</a> Voi siete miei amici, se fate le cose che vi comando.</p> 
 <p><a name="an_15:15">15:15</a> Io non vi chiamo più servi; perché il servo non sa quel che fa il suo signore; ma voi vi ho chiamati amici, perché vi ho fatto conoscere tutte le cose che ho udite dal Padre mio.</p> 
 <p><a name="an_15:16">15:16</a> Non siete voi che avete scelto me, ma son io che ho scelto voi, e v’ho costituiti perché andiate, e portiate frutto, e il vostro frutto sia permanente; affinché tutto quel che chiederete al Padre nel mio nome, Egli ve lo dia.</p> 
 <p><a name="an_15:17">15:17</a> Questo vi comando: che vi amiate gli uni gli altri.</p> 
 <p><a name="an_15:18">15:18</a> Se il mondo vi odia, sapete bene che prima di voi ha odiato me.</p> 
 <p><a name="an_15:19">15:19</a> Se foste del mondo, il mondo amerebbe quel ch’è suo; ma perché non siete del mondo, ma io v’ho scelti di mezzo al mondo, perciò vi odia il mondo.</p> 
 <p><a name="an_15:20">15:20</a> Ricordatevi della parola che v’ho detta: Il servitore non è da più del suo signore. Se hanno perseguitato me, perseguiteranno anche voi; se hanno osservato la mia parola, osserveranno anche la vostra.</p> 
 <p><a name="an_15:21">15:21</a> Ma tutto questo ve lo faranno a cagion del mio nome, perché non conoscono Colui che m’ha mandato.</p> 
 <p><a name="an_15:22">15:22</a> S’io non fossi venuto e non avessi loro parlato, non avrebbero colpa; ma ora non hanno scusa del loro peccato.</p> 
 <p><a name="an_15:23">15:23</a> Chi odia me, odia anche il Padre mio.</p> 
 <p><a name="an_15:24">15:24</a> Se non avessi fatto tra loro le opere che nessun altro ha fatte mai, non avrebbero colpa; ma ora le hanno vedute, ed hanno odiato e me e il Padre mio.</p> 
 <p><a name="an_15:25">15:25</a> Ma quest’è avvenuto affinché sia adempita la parola scritta nella loro legge: Mi hanno odiato senza cagione.</p> 
 <p><a name="an_15:26">15:26</a> Ma quando sarà venuto il Consolatore che io vi manderò da parte del Padre, lo Spirito della verità che procede dal Padre, egli testimonierà di me;</p> 
 <p><a name="an_15:27">15:27</a> e anche voi mi renderete testimonianza, perché siete stati meco fin dal principio.</p> 
 <p><a name="an_16:1">16:1</a> Io vi ho dette queste cose, affinché non siate scandalizzati.</p> 
 <p><a name="an_16:2">16:2</a> Vi espelleranno dalle sinagoghe; anzi, l’ora viene che chiunque v’ucciderà, crederà di offrir servigio a Dio.</p> 
 <p><a name="an_16:3">16:3</a> E questo faranno, perché non hanno conosciuto né il Padre né me.</p> 
 <p><a name="an_16:4">16:4</a> Ma io v’ho dette queste cose, affinché quando sia giunta l’ora in cui avverranno, vi ricordiate che ve l’ho dette. Non ve le dissi da principio, perché ero con voi.</p> 
 <p><a name="an_16:5">16:5</a> Ma ora me ne vo a Colui che mi ha mandato; e niun di voi mi domanda: Dove vai?</p> 
 <p><a name="an_16:6">16:6</a> Invece, perché v’ho detto queste cose, la tristezza v’ha riempito il cuore.</p> 
 <p><a name="an_16:7">16:7</a> Pure, io vi dico la verità, egli v’è utile ch’io me ne vada; perché, se non me ne vo, non verrà a voi il Consolatore; ma se me ne vo, io ve lo manderò.</p> 
 <p><a name="an_16:8">16:8</a> E quando sarà venuto, convincerà il mondo quanto al peccato, alla giustizia, e al giudizio.</p> 
 <p><a name="an_16:9">16:9</a> Quanto al peccato, perché non credono in me;</p> 
 <p><a name="an_16:10">16:10</a> quanto alla giustizia, perché me ne vo al Padre e non mi vedrete più;</p> 
 <p><a name="an_16:11">16:11</a> quanto al giudizio, perché il principe di questo mondo è stato giudicato.</p> 
 <p><a name="an_16:12">16:12</a> Molte cose ho ancora da dirvi; ma non sono per ora alla vostra portata;</p> 
 <p><a name="an_16:13">16:13</a> ma quando sia venuto lui, lo Spirito della verità, egli vi guiderà in tutta la verità, perché non parlerà di suo, ma dirà tutto quello che avrà udito, e vi annunzierà le cose a venire.</p> 
 <p><a name="an_16:14">16:14</a> Egli mi glorificherà perché prenderà del mio e ve l’annunzierà.</p> 
 <p><a name="an_16:15">16:15</a> Tutte le cose che ha il Padre, son mie: per questo ho detto che prenderà del mio e ve l’annunzierà.</p> 
 <p><a name="an_16:16">16:16</a> Fra poco non mi vedrete più; e fra un altro poco mi vedrete, perché me ne vo al Padre.</p> 
 <p><a name="an_16:17">16:17</a> Allora alcuni dei suoi discepoli dissero tra loro: Che cos’è questo che ci dice: "Fra poco non mi vedrete più"; e "Fra un altro poco mi vedrete"; e: "Perché me ne vo al Padre?"</p> 
 <p><a name="an_16:18">16:18</a> Dicevano dunque: che cos’è questo "fra poco" che egli dice? Noi non sappiamo quello ch’egli voglia dire.</p> 
 <p><a name="an_16:19">16:19</a> Gesù conobbe che lo volevano interrogare, e disse loro: Vi domandate voi l’un l’altro che significhi quel mio dire "Fra poco non mi vedrete più", e "fra un altro poco mi vedrete?"</p> 
 <p><a name="an_16:20">16:20</a> In verità, in verità vi dico che voi piangerete e farete cordoglio, e il mondo si rallegrerà. Voi sarete contristati, ma la vostra tristezza sarà mutata in letizia.</p> 
 <p><a name="an_16:21">16:21</a> La donna, quando partorisce, è in dolore, perché è venuta la sua ora; ma quando ha dato alla luce il bambino, non si ricorda più dell’angoscia, per l’allegrezza che sia nata al mondo una creatura umana.</p> 
 <p><a name="an_16:22">16:22</a> E così anche voi siete ora nel dolore; ma io vi vedrò di nuovo, e il vostro cuore si rallegrerà e nessuno vi torrà la vostra allegrezza.</p> 
 <p><a name="an_16:23">16:23</a> E in quel giorno non rivolgerete a me alcuna domanda. In verità, in verità vi dico che quel che chiederete al Padre, Egli ve lo darà nel nome mio.</p> 
 <p><a name="an_16:24">16:24</a> Fino ad ora non avete chiesto nulla nel nome mio; chiedete e riceverete, affinché la vostra allegrezza sia completa.</p> 
 <p><a name="an_16:25">16:25</a> Queste cose v’ho dette in similitudini; l’ora viene che non vi parlerò più in similitudini, ma apertamente vi farò conoscere il Padre.</p> 
 <p><a name="an_16:26">16:26</a> In quel giorno chiederete nel mio nome; e non vi dico che io pregherò il Padre per voi;</p> 
 <p><a name="an_16:27">16:27</a> poiché il Padre stesso vi ama, perché mi avete amato e avete creduto che son proceduto da Dio.</p> 
 <p><a name="an_16:28">16:28</a> Son proceduto dal Padre e son venuto nel mondo; ora lascio il mondo, e torno al Padre.</p> 
 <p><a name="an_16:29">16:29</a> I suoi discepoli gli dissero: Ecco, adesso tu parli apertamente e non usi similitudine.</p> 
 <p><a name="an_16:30">16:30</a> Ora sappiamo che sai ogni cosa, e non hai bisogno che alcuno t’interroghi; perciò crediamo che sei proceduto da Dio.</p> 
 <p><a name="an_16:31">16:31</a> Gesù rispose loro: Adesso credete?</p> 
 <p><a name="an_16:32">16:32</a> Ecco, l’ora viene, anzi è venuta, che sarete dispersi, ciascun dal canto suo, e mi lascerete solo; ma io non son solo, perché il Padre è meco.</p> 
 <p><a name="an_16:33">16:33</a> V’ho dette queste cose, affinché abbiate pace in me. Nel mondo avrete tribolazione; ma fatevi animo, io ho vinto il mondo.</p> 
 <p><a name="an_17:1">17:1</a> Queste cose disse Gesù; poi levati gli occhi al cielo, disse: Padre, l’ora è venuta; glorifica il tuo Figliuolo, affinché il Figliuolo glorifichi te,</p> 
 <p><a name="an_17:2">17:2</a> poiché gli hai data potestà sopra ogni carne, onde egli dia vita eterna a tutti quelli che tu gli hai dato.</p> 
 <p><a name="an_17:3">17:3</a> E questa è la vita eterna: che conoscano te, il solo vero Dio, e colui che tu hai mandato, Gesù Cristo.</p> 
 <p><a name="an_17:4">17:4</a> Io ti ho glorificato sulla terra, avendo compiuto l’opera che tu m’hai data a fare.</p> 
 <p><a name="an_17:5">17:5</a> Ed ora, o Padre, glorificami tu presso te stesso della gloria che avevo presso di te avanti che il mondo fosse.</p> 
 <p><a name="an_17:6">17:6</a> Io ho manifestato il tuo nome agli uomini che tu m’hai dati dal mondo; erano tuoi, e tu me li hai dati; ed essi hanno osservato la tua parola.</p> 
 <p><a name="an_17:7">17:7</a> Ora hanno conosciuto che tutte le cose che tu m’hai date, vengon da te;</p> 
 <p><a name="an_17:8">17:8</a> poiché le parole che tu mi hai date, le ho date a loro; ed essi le hanno ricevute, e hanno veramente conosciuto ch’io son proceduto da te, e hanno creduto che tu m’hai mandato.</p> 
 <p><a name="an_17:9">17:9</a> Io prego per loro; non prego per il mondo, ma per quelli che tu m’hai dato, perché son tuoi;</p> 
 <p><a name="an_17:10">17:10</a> e tutte le cose mie son tue, e le cose tue son mie; e io son glorificato in loro.</p> 
 <p><a name="an_17:11">17:11</a> E io non sono più nel mondo, ma essi sono nel mondo, e io vengo a te. Padre santo, conservali nel tuo nome, essi che tu m’hai dati, affinché siano uno, come noi.</p> 
 <p><a name="an_17:12">17:12</a> Mentre io ero con loro, io li conservavo nel tuo nome; quelli che tu mi hai dati, li ho anche custoditi, e niuno di loro è perito, tranne il figliuol di perdizione, affinché la Scrittura fosse adempiuta.</p> 
 <p><a name="an_17:13">17:13</a> Ma ora io vengo a te; e dico queste cose nel mondo, affinché abbiano compita in se stessi la mia allegrezza.</p> 
 <p><a name="an_17:14">17:14</a> Io ho dato loro la tua parola; e il mondo li ha odiati, perché non sono del mondo, come io non sono del mondo.</p> 
 <p><a name="an_17:15">17:15</a> Io non ti prego che tu li tolga dal mondo, ma che tu li preservi dal maligno.</p> 
 <p><a name="an_17:16">17:16</a> Essi non sono del mondo, come io non sono del mondo.</p> 
 <p><a name="an_17:17">17:17</a> Santificali nella verità: la tua parola è verità.</p> 
 <p><a name="an_17:18">17:18</a> Come tu hai mandato me nel mondo, anch’io ho mandato loro nel mondo.</p> 
 <p><a name="an_17:19">17:19</a> E per loro io santifico me stesso, affinché anch’essi siano santificati in verità.</p> 
 <p><a name="an_17:20">17:20</a> Io non prego soltanto per questi, ma anche per quelli che credono in me per mezzo della loro parola:</p> 
 <p><a name="an_17:21">17:21</a> che siano tutti uno; che come tu, o Padre, sei in me, ed io sono in te, anch’essi siano in noi: affinché il mondo creda che tu mi hai mandato.</p> 
 <p><a name="an_17:22">17:22</a> E io ho dato loro la gloria che tu hai dato a me, affinché siano uno come noi siamo uno;</p> 
 <p><a name="an_17:23">17:23</a> io in loro, e tu in me; acciocché siano perfetti nell’unità, e affinché il mondo conosca che tu m’hai mandato, e che li ami come hai amato me.</p> 
 <p><a name="an_17:24">17:24</a> Padre, io voglio che dove son io, siano meco anche quelli che tu m’hai dati, affinché veggano la mia gloria che tu m’hai data; poiché tu m’hai amato avanti la fondazion del mondo.</p> 
 <p><a name="an_17:25">17:25</a> Padre giusto, il mondo non t’ha conosciuto, ma io t’ho conosciuto; e questi hanno conosciuto che tu mi hai mandato;</p> 
 <p><a name="an_17:26">17:26</a> ed io ho fatto loro conoscere il tuo nome, e lo farò conoscere, affinché l’amore del quale tu m’hai amato sia in loro, ed io in loro.</p> 
 <p><a name="an_18:1">18:1</a> Dette queste cose, Gesù uscì coi suoi discepoli di là dal torrente Chedron, dov’era un orto, nel quale egli entrò co’ suoi discepoli.</p> 
 <p><a name="an_18:2">18:2</a> Or Giuda, che lo tradiva, conosceva anch’egli quel luogo, perché Gesù s’era molte volte ritrovato là coi suoi discepoli.</p> 
 <p><a name="an_18:3">18:3</a> Giuda dunque, presa la coorte e delle guardie mandate dai capi sacerdoti e dai Farisei, venne là con lanterne e torce ed armi.</p> 
 <p><a name="an_18:4">18:4</a> Onde Gesù, ben sapendo tutto quello che stava per accadergli, uscì e chiese loro: Chi cercate?</p> 
 <p><a name="an_18:5">18:5</a> Gli risposero: Gesù il Nazareno! Gesù disse loro: Son io. E Giuda, che lo tradiva, era anch’egli là con loro.</p> 
 <p><a name="an_18:6">18:6</a> Come dunque ebbe detto loro: "Son io", indietreggiarono e caddero in terra.</p> 
 <p><a name="an_18:7">18:7</a> Egli dunque domandò loro di nuovo: Chi cercate? Ed essi dissero: Gesù il Nazareno.</p> 
 <p><a name="an_18:8">18:8</a> Gesù rispose: V’ho detto che son io; se dunque cercate me, lasciate andar questi.</p> 
 <p><a name="an_18:9">18:9</a> E ciò affinché s’adempisse la parola ch’egli avea detta: Di quelli che tu m’hai dato, non ne ho perduto alcuno.</p> 
 <p><a name="an_18:10">18:10</a> Allora Simon Pietro, che avea una spada, la trasse, e percosse il servo del sommo sacerdote, e gli recise l’orecchio destro. Quel servo avea nome Malco.</p> 
 <p><a name="an_18:11">18:11</a> Per il che Gesù disse a Pietro: Rimetti la tua spada nel fodero; non berrò io il calice che il Padre mi ha dato?</p> 
 <p><a name="an_18:12">18:12</a> La coorte dunque e il tribuno e le guardie de’ Giudei, presero Gesù e lo legarono,</p> 
 <p><a name="an_18:13">18:13</a> e lo menaron prima da Anna, perché era suocero di Caiàfa, il quale era sommo sacerdote di quell’anno.</p> 
 <p><a name="an_18:14">18:14</a> Or Caiàfa era quello che avea consigliato a’ Giudei esser cosa utile che un uomo solo morisse per il popolo.</p> 
 <p><a name="an_18:15">18:15</a> Or Simon Pietro e un altro discepolo seguivano Gesù; e quel discepolo era noto al sommo sacerdote, ed entrò con Gesù nella corte del sommo sacerdote;</p> 
 <p><a name="an_18:16">18:16</a> ma Pietro stava di fuori, alla porta. Allora quell’altro discepolo che era noto al sommo sacerdote, uscì, parlò con la portinaia e fece entrar Pietro.</p> 
 <p><a name="an_18:17">18:17</a> La serva portinaia dunque disse a Pietro: Non sei anche tu de’ discepoli di quest’uomo? Egli disse: Non lo sono.</p> 
 <p><a name="an_18:18">18:18</a> Or i servi e le guardie avevano acceso un fuoco, perché faceva freddo, e stavan lì a scaldarsi; e anche Pietro stava con loro e si scaldava.</p> 
 <p><a name="an_18:19">18:19</a> Il sommo sacerdote dunque interrogò Gesù intorno ai suoi discepoli e alla sua dottrina.</p> 
 <p><a name="an_18:20">18:20</a> Gesù gli rispose: Io ho parlato apertamente al mondo; ho sempre insegnato nelle sinagoghe e nel tempio, dove tutti i Giudei si radunano; e non ho detto nulla in segreto. Perché m’interroghi?</p> 
 <p><a name="an_18:21">18:21</a> Domanda a quelli che m’hanno udito, quel che ho detto loro; ecco, essi sanno le cose che ho detto.</p> 
 <p><a name="an_18:22">18:22</a> E com’ebbe detto questo, una delle guardie che gli stava vicino, dette uno schiaffo a Gesù, dicendo: Così rispondi tu al sommo sacerdote?</p> 
 <p><a name="an_18:23">18:23</a> Gesù gli disse: Se ho parlato male, dimostra il male che ho detto; ma se ho parlato bene, perché mi percuoti?</p> 
 <p><a name="an_18:24">18:24</a> Quindi Anna lo mandò legato a Caiàfa, sommo sacerdote.</p> 
 <p><a name="an_18:25">18:25</a> Or Simon Pietro stava quivi a scaldarsi; e gli dissero: Non sei anche tu dei suoi discepoli? Egli lo negò e disse: Non lo sono.</p> 
 <p><a name="an_18:26">18:26</a> Uno de’ servi del sommo sacerdote, parente di quello a cui Pietro avea tagliato l’orecchio, disse: Non t’ho io visto nell’orto con lui?</p> 
 <p><a name="an_18:27">18:27</a> E Pietro da capo lo negò, e subito il gallo cantò.</p> 
 <p><a name="an_18:28">18:28</a> Poi, da Caiàfa, menarono Gesù nel pretorio. Era mattina, ed essi non entrarono nel pretorio per non contaminarsi e così poter mangiare la pasqua.</p> 
 <p><a name="an_18:29">18:29</a> Pilato dunque uscì fuori verso di loro, e domandò: Quale accusa portate contro quest’uomo?</p> 
 <p><a name="an_18:30">18:30</a> Essi risposero e gli dissero: Se costui non fosse un malfattore, non te lo avremmo dato nelle mani.</p> 
 <p><a name="an_18:31">18:31</a> Pilato quindi disse loro: Pigliatelo voi, e giudicatelo secondo la vostra legge. I Giudei gli dissero: A noi non è lecito far morire alcuno.</p> 
 <p><a name="an_18:32">18:32</a> E ciò affinché si adempisse la parola che Gesù aveva detta, significando di qual morte dovea morire.</p> 
 <p><a name="an_18:33">18:33</a> Pilato dunque rientrò nel pretorio; chiamò Gesù e gli disse: Sei tu il Re dei Giudei?</p> 
 <p><a name="an_18:34">18:34</a> Gesù gli rispose: Dici tu questo di tuo, oppure altri te l’hanno detto di me?</p> 
 <p><a name="an_18:35">18:35</a> Pilato gli rispose: Son io forse giudeo? La tua nazione e i capi sacerdoti t’hanno messo nelle mie mani; che hai fatto?</p> 
 <p><a name="an_18:36">18:36</a> Gesù rispose: Il mio regno non è di questo mondo; se il mio regno fosse di questo mondo, i miei servitori combatterebbero perch’io non fossi dato in man de’ Giudei; ma ora il mio regno non è di qui.</p> 
 <p><a name="an_18:37">18:37</a> Allora Pilato gli disse: Ma dunque, sei tu re? Gesù rispose: Tu lo dici; io sono re; io sono nato per questo, e per questo son venuto nel mondo, per testimoniare della verità. Chiunque è per la verità ascolta la mia voce.</p> 
 <p><a name="an_18:38">18:38</a> Pilato gli disse: Che cos’è verità? E detto questo, uscì di nuovo verso i Giudei, e disse loro: Io non trovo alcuna colpa in lui.</p> 
 <p><a name="an_18:39">18:39</a> Ma voi avete l’usanza ch’io vi liberi uno per la Pasqua; volete dunque che vi liberi il Re de’ Giudei?</p> 
 <p><a name="an_18:40">18:40</a> Allora gridaron di nuovo: Non costui, ma Barabba! Or Barabba era un ladrone.</p> 
 <p><a name="an_19:1">19:1</a> Allora dunque Pilato prese Gesù e lo fece flagellare.</p> 
 <p><a name="an_19:2">19:2</a> E i soldati, intrecciata una corona di spine, gliela posero sul capo, e gli misero addosso un manto di porpora; e s’accostavano a lui e dicevano:</p> 
 <p><a name="an_19:3">19:3</a> Salve, Re de’ Giudei! e gli davan degli schiaffi.</p> 
 <p><a name="an_19:4">19:4</a> Pilato uscì di nuovo, e disse loro: Ecco, ve lo meno fuori, affinché sappiate che non trovo in lui alcuna colpa.</p> 
 <p><a name="an_19:5">19:5</a> Gesù dunque uscì, portando la corona di spine e il manto di porpora. E Pilato disse loro: Ecco l’uomo!</p> 
 <p><a name="an_19:6">19:6</a> Come dunque i capi sacerdoti e le guardie l’ebbero veduto, gridarono: Crocifiggilo, crocifiggilo! Pilato disse loro: Prendetelo voi e crocifiggetelo; perché io non trovo in lui alcuna colpa.</p> 
 <p><a name="an_19:7">19:7</a> I Giudei gli risposero: Noi abbiamo una legge, e secondo questa legge egli deve morire, perché egli s’è fatto Figliuol di Dio.</p> 
 <p><a name="an_19:8">19:8</a> Quando Pilato ebbe udita questa parola, temette maggiormente;</p> 
 <p><a name="an_19:9">19:9</a> e rientrato nel pretorio, disse a Gesù: Donde sei tu? Ma Gesù non gli diede alcuna risposta.</p> 
 <p><a name="an_19:10">19:10</a> Allora Pilato gli disse: Non mi parli? Non sai che ho potestà di liberarti e potestà di crocifiggerti?</p> 
 <p><a name="an_19:11">19:11</a> Gesù gli rispose: Tu non avresti potestà alcuna contro di me, se ciò non ti fosse stato dato da alto; Perciò chi m’ha dato nelle tue mani, ha maggior colpa.</p> 
 <p><a name="an_19:12">19:12</a> Da quel momento Pilato cercava di liberarlo; ma i Giudei gridavano, dicendo: Se liberi costui, non sei amico di Cesare. Chiunque si fa re, si oppone a Cesare.</p> 
 <p><a name="an_19:13">19:13</a> Pilato dunque, udite queste parole, menò fuori Gesù, e si assise al tribunale nel luogo detto Lastrico, e in ebraico Gabbatà.</p> 
 <p><a name="an_19:14">19:14</a> Era la preparazione della Pasqua, ed era circa l’ora sesta. Ed egli disse ai Giudei: Ecco il vostro Re!</p> 
 <p><a name="an_19:15">19:15</a> Allora essi gridarono: Toglilo, toglilo di mezzo, crocifiggilo! Pilato disse loro: Crocifiggerò io il vostro Re? I capi sacerdoti risposero: Noi non abbiamo altro re che Cesare.</p> 
 <p><a name="an_19:16">19:16</a> Allora lo consegnò loro perché fosse crocifisso.</p> 
 <p><a name="an_19:17">19:17</a> Presero dunque Gesù; ed egli, portando la sua croce, venne al luogo del Teschio, che in ebraico si chiama Golgota,</p> 
 <p><a name="an_19:18">19:18</a> dove lo crocifissero, assieme a due altri, uno di qua, l’altro di là, e Gesù nel mezzo.</p> 
 <p><a name="an_19:19">19:19</a> E Pilato fece pure un’iscrizione, e la pose sulla croce. E v’era scritto: GESU’ IL NAZARENO, IL RE DE’ GIUDEI.</p> 
 <p><a name="an_19:20">19:20</a> Molti dunque dei Giudei lessero questa iscrizione, perché il luogo dove Gesù fu crocifisso era vicino alla città; e l’iscrizione era in ebraico, in latino e in greco.</p> 
 <p><a name="an_19:21">19:21</a> Perciò i capi sacerdoti dei Giudei dicevano a Pilato: Non scrivere: Il Re dei Giudei; ma che egli ha detto: Io sono il Re de’ Giudei.</p> 
 <p><a name="an_19:22">19:22</a> Pilato rispose: Quel che ho scritto, ho scritto.</p> 
 <p><a name="an_19:23">19:23</a> I soldati dunque, quando ebbero crocifisso Gesù, presero le sue vesti, e ne fecero quattro parti, una parte per ciascun soldato, e la tunica. Or la tunica era senza cuciture, tessuta per intero dall’alto in basso.</p> 
 <p><a name="an_19:24">19:24</a> Dissero dunque tra loro: Non la stracciamo, ma tiriamo a sorte a chi tocchi; affinché si adempisse la Scrittura che dice: Hanno spartito fra loro le mie vesti, e han tirato la sorte sulla mia tunica. Questo dunque fecero i soldati.</p> 
 <p><a name="an_19:25">19:25</a> Or presso la croce di Gesù stavano sua madre e la sorella di sua madre, Maria moglie di Cleopa, e Maria Maddalena.</p> 
 <p><a name="an_19:26">19:26</a> Gesù dunque, vedendo sua madre e presso a lei il discepolo ch’egli amava, disse a sua madre: Donna, ecco il tuo figlio!</p> 
 <p><a name="an_19:27">19:27</a> Poi disse al discepolo: Ecco tua madre! E da quel momento, il discepolo la prese in casa sua.</p> 
 <p><a name="an_19:28">19:28</a> Dopo questo, Gesù, sapendo che ogni cosa era già compiuta, affinché la Scrittura fosse adempiuta, disse: Ho sete.</p> 
 <p><a name="an_19:29">19:29</a> V’era quivi un vaso pieno d’aceto; i soldati dunque, posta in cima a un ramo d’issopo una spugna piena d’aceto, gliel’accostarono alla bocca.</p> 
 <p><a name="an_19:30">19:30</a> E quando Gesù ebbe preso l’aceto, disse: E’ compiuto! E chinato il capo, rese lo spirito.</p> 
 <p><a name="an_19:31">19:31</a> Allora i Giudei, perché i corpi non rimanessero sulla croce durante il sabato (poiché era la Preparazione, e quel giorno del sabato era un gran giorno), chiesero a Pilato che fossero loro fiaccate le gambe, e fossero tolti via.</p> 
 <p><a name="an_19:32">19:32</a> I soldati dunque vennero e fiaccarono le gambe al primo, e poi anche all’altro che era crocifisso con lui;</p> 
 <p><a name="an_19:33">19:33</a> ma venuti a Gesù, come lo videro già morto, non gli fiaccarono le gambe,</p> 
 <p><a name="an_19:34">19:34</a> ma uno de’ soldati gli forò il costato con una lancia, e subito ne uscì sangue ed acqua.</p> 
 <p><a name="an_19:35">19:35</a> E colui che l’ha veduto, ne ha reso testimonianza, e la sua testimonianza è verace; ed egli sa che dice il vero, affinché anche voi crediate.</p> 
 <p><a name="an_19:36">19:36</a> Poiché questo è avvenuto affinché si adempisse la Scrittura: Niun osso d’esso sarà fiaccato.</p> 
 <p><a name="an_19:37">19:37</a> E anche un’altra Scrittura dice: Volgeranno lo sguardo a colui che hanno trafitto.</p> 
 <p><a name="an_19:38">19:38</a> Dopo queste cose, Giuseppe d’Arimatea, che era discepolo di Gesù, ma occulto per timore de’ Giudei, chiese a Pilato di poter togliere il corpo di Gesù; e Pilato glielo permise. Egli dunque venne e tolse il corpo di Gesù.</p> 
 <p><a name="an_19:39">19:39</a> E Nicodemo, che da prima era venuto a Gesù di notte, venne anche egli, portando una mistura di mirra e d’aloe di circa cento libbre.</p> 
 <p><a name="an_19:40">19:40</a> Essi dunque presero il corpo di Gesù e lo avvolsero in pannilini con gli aromi, com’è usanza di seppellire presso i Giudei.</p> 
 <p><a name="an_19:41">19:41</a> Or nel luogo dov’egli fu crocifisso c’era un orto; e in quell’orto un sepolcro nuovo, dove nessuno era ancora stato posto.</p> 
 <p><a name="an_19:42">19:42</a> Quivi dunque posero Gesù, a motivo della Preparazione dei Giudei, perché il sepolcro era vicino.</p> 
 <p><a name="an_20:1">20:1</a> Or il primo giorno della settimana, la mattina per tempo, mentr’era ancora buio, Maria Maddalena venne al sepolcro, e vide la pietra tolta dal sepolcro.</p> 
 <p><a name="an_20:2">20:2</a> Allora corse e venne da Simon Pietro e dall’altro discepolo che Gesù amava, e disse loro: Han tolto il Signore dal sepolcro, e non sappiamo dove l’abbiano posto.</p> 
 <p><a name="an_20:3">20:3</a> Pietro dunque e l’altro discepolo uscirono e si avviarono al sepolcro.</p> 
 <p><a name="an_20:4">20:4</a> Correvano ambedue assieme; ma l’altro discepolo corse innanzi più presto di Pietro, e giunse primo al sepolcro;</p> 
 <p><a name="an_20:5">20:5</a> e chinatosi, vide i pannilini giacenti, ma non entrò.</p> 
 <p><a name="an_20:6">20:6</a> Giunse intanto anche Simon Pietro che lo seguiva, ed entrò nel sepolcro, e vide i pannilini giacenti,</p> 
 <p><a name="an_20:7">20:7</a> e il sudario ch’era stato sul capo di Gesù, non giacente coi pannilini, ma rivoltato in un luogo a parte.</p> 
 <p><a name="an_20:8">20:8</a> Allora entrò anche l’altro discepolo che era giunto primo al sepolcro, e vide, e credette.</p> 
 <p><a name="an_20:9">20:9</a> Perché non aveano ancora capito la Scrittura, secondo la quale egli doveva risuscitare dai morti.</p> 
 <p><a name="an_20:10">20:10</a> I discepoli dunque se ne tornarono a casa.</p> 
 <p><a name="an_20:11">20:11</a> Ma Maria se ne stava di fuori presso al sepolcro a piangere. E mentre piangeva, si chinò per guardar dentro al sepolcro,</p> 
 <p><a name="an_20:12">20:12</a> ed ecco, vide due angeli, vestiti di bianco, seduti uno a capo e l’altro ai piedi, là dov’era giaciuto il corpo di Gesù.</p> 
 <p><a name="an_20:13">20:13</a> Ed essi le dissero: Donna, perché piangi? Ella disse loro: Perché han tolto il mio Signore, e non so dove l’abbiano posto.</p> 
 <p><a name="an_20:14">20:14</a> Detto questo, si voltò indietro, e vide Gesù in piedi; ma non sapeva che era Gesù.</p> 
 <p><a name="an_20:15">20:15</a> Gesù le disse: Donna, perché piangi? Chi cerchi? Ella, pensando che fosse l’ortolano, gli disse: Signore, se tu l’hai portato via, dimmi dove l’hai posto, e io lo prenderò.</p> 
 <p><a name="an_20:16">20:16</a> Gesù le disse: Maria! Ella, rivoltasi, gli disse in ebraico: Rabbunì! che vuol dire: Maestro!</p> 
 <p><a name="an_20:17">20:17</a> Gesù le disse: Non mi toccare, perché non sono ancora salito al Padre; ma va’ dai miei fratelli, e dì loro: Io salgo al Padre mio e Padre vostro, all’Iddio mio e Iddio vostro.</p> 
 <p><a name="an_20:18">20:18</a> Maria Maddalena andò ad annunziare ai discepoli che avea veduto il Signore, e ch’egli le avea dette queste cose.</p> 
 <p><a name="an_20:19">20:19</a> Or la sera di quello stesso giorno, ch’era il primo della settimana, ed essendo, per timor de’ Giudei, serrate le porte del luogo dove si trovavano i discepoli, Gesù venne e si presentò quivi in mezzo, e disse loro:</p> 
 <p><a name="an_20:20">20:20</a> Pace a voi! E detto questo, mostrò loro le mani ed il costato. I discepoli dunque, com’ebbero veduto il Signore, si rallegrarono.</p> 
 <p><a name="an_20:21">20:21</a> Allora Gesù disse loro di nuovo: Pace a voi! Come il Padre mi ha mandato, anch’io mando voi.</p> 
 <p><a name="an_20:22">20:22</a> E detto questo, soffiò su loro e disse: Ricevete lo Spirito Santo.</p> 
 <p><a name="an_20:23">20:23</a> A chi rimetterete i peccati, saranno rimessi; a chi li riterrete, saranno ritenuti.</p> 
 <p><a name="an_20:24">20:24</a> Or Toma, detto Didimo, uno de’ dodici, non era con loro quando venne Gesù.</p> 
 <p><a name="an_20:25">20:25</a> Gli altri discepoli dunque gli dissero: Abbiam veduto il Signore! Ma egli disse loro: Se io non vedo nelle sue mani il segno de’ chiodi, e se non metto il mio dito nel segno de’ chiodi, e se non metto la mia mano nel suo costato, io non crederò.</p> 
 <p><a name="an_20:26">20:26</a> E otto giorni dopo, i suoi discepoli erano di nuovo in casa, e Toma era con loro. Venne Gesù, a porte chiuse, e si presentò in mezzo a loro, e disse: Pace a voi!</p> 
 <p><a name="an_20:27">20:27</a> Poi disse a Toma: Porgi qua il dito, e vedi le mie mani; e porgi la mano e mettila nel mio costato; e non essere incredulo, ma credente.</p> 
 <p><a name="an_20:28">20:28</a> Toma gli rispose e disse: Signor mio e Dio mio!</p> 
 <p><a name="an_20:29">20:29</a> Gesù gli disse: Perché m’hai veduto, tu hai creduto; beati quelli che non han veduto, e hanno creduto!</p> 
 <p><a name="an_20:30">20:30</a> Or Gesù fece in presenza dei discepoli molti altri miracoli, che non sono scritti in questo libro;</p> 
 <p><a name="an_20:31">20:31</a> ma queste cose sono scritte, affinché crediate che Gesù è il Cristo, il Figliuol di Dio, e affinché, credendo, abbiate vita nel suo nome.</p> 
 <p><a name="an_21:1">21:1</a> Dopo queste cose, Gesù si fece veder di nuovo ai discepoli presso il mar di Tiberiade; e si fece vedere in questa maniera.</p> 
 <p><a name="an_21:2">21:2</a> Simon Pietro, Toma detto Didimo, Natanaele di Cana di Galilea, i figliuoli di Zebedeo e due altri de’ suoi discepoli erano insieme.</p> 
 <p><a name="an_21:3">21:3</a> Simon Pietro disse loro: Io vado a pescare. Essi gli dissero: Anche noi veniamo con te. Uscirono, e montarono nella barca; e quella notte non presero nulla.</p> 
 <p><a name="an_21:4">21:4</a> Or essendo già mattina, Gesù si presentò sulla riva; i discepoli però non sapevano che fosse Gesù.</p> 
 <p><a name="an_21:5">21:5</a> Allora Gesù disse loro: Figliuoli, avete voi del pesce? Essi gli risposero: No.</p> 
 <p><a name="an_21:6">21:6</a> Ed egli disse loro: Gettate la rete dal lato destro della barca, e ne troverete. Essi dunque la gettarono, e non potevano più tirarla su per il gran numero dei pesci.</p> 
 <p><a name="an_21:7">21:7</a> Allora il discepolo che Gesù amava disse a Pietro: E’ il Signore! E Simon Pietro, udito ch’era il Signore, si cinse il camiciotto, perché era nudo, e si gettò nel mare.</p> 
 <p><a name="an_21:8">21:8</a> Ma gli altri discepoli vennero con la barca, perché non erano molto distanti da terra (circa duecento cubiti), traendo la rete coi pesci.</p> 
 <p><a name="an_21:9">21:9</a> Come dunque furono smontati a terra, videro quivi della brace, e del pesce messovi su, e del pane.</p> 
 <p><a name="an_21:10">21:10</a> Gesù disse loro: Portate qua de’ pesci che avete presi ora.</p> 
 <p><a name="an_21:11">21:11</a> Simon Pietro quindi montò nella barca, e tirò a terra la rete piena di centocinquantatre grossi pesci; e benché ce ne fossero tanti, la rete non si strappò.</p> 
 <p><a name="an_21:12">21:12</a> Gesù disse loro: Venite a far colazione. E niuno dei discepoli ardiva domandargli: Chi sei? sapendo che era il Signore.</p> 
 <p><a name="an_21:13">21:13</a> Gesù venne, e prese il pane e lo diede loro; e il pesce similmente.</p> 
 <p><a name="an_21:14">21:14</a> Quest’era già la terza volta che Gesù si faceva vedere ai suoi discepoli, dopo essere risuscitato da’ morti.</p> 
 <p><a name="an_21:15">21:15</a> Or quand’ebbero fatto colazione, Gesù disse a Simon Pietro: Simon di Giovanni, m’ami tu più di questi? Ei gli rispose: Sì, Signore, tu sai che io t’amo. Gesù gli disse: Pasci i miei agnelli.</p> 
 <p><a name="an_21:16">21:16</a> Gli disse di nuovo una seconda volta: Simon di Giovanni, m’ami tu? Ei gli rispose: Sì, Signore; tu sai che io t’amo. Gesù gli disse: Pastura le mie pecorelle.</p> 
 <p><a name="an_21:17">21:17</a> Gli disse per la terza volta: Simon di Giovanni, mi ami tu? Pietro fu attristato ch’ei gli avesse detto per la terza volta: Mi ami tu? E gli rispose: Signore, tu sai ogni cosa; tu conosci che io t’amo. Gesù gli disse: Pasci le mie pecore.</p> 
 <p><a name="an_21:18">21:18</a> In verità, in verità ti dico che quand’eri più giovane, ti cingevi da te e andavi dove volevi; ma quando sarai vecchio, stenderai le tue mani, e un altro ti cingerà e ti condurrà dove non vorresti.</p> 
 <p><a name="an_21:19">21:19</a> Or disse questo per significare con qual morte egli glorificherebbe Iddio. E dopo aver così parlato, gli disse: Seguimi.</p> 
 <p><a name="an_21:20">21:20</a> Pietro, voltatosi, vide venirgli dietro il discepolo che Gesù amava; quello stesso, che durante la cena stava inclinato sul seno di Gesù e avea detto: Signore, chi è che ti tradisce?</p> 
 <p><a name="an_21:21">21:21</a> Pietro dunque, vedutolo, disse a Gesù: Signore, e di lui che ne sarà?</p> 
 <p><a name="an_21:22">21:22</a> Gesù gli rispose: Se voglio che rimanga finch’io venga, che t’importa? Tu, seguimi.</p> 
 <p><a name="an_21:23">21:23</a> Ond’è che si sparse tra i fratelli la voce che quel discepolo non morrebbe; Gesù però non gli avea detto che non morrebbe, ma: Se voglio che rimanga finch’io venga, che t’importa?</p> 
 <p><a name="an_21:24">21:24</a> Questo è il discepolo che rende testimonianza di queste cose, e che ha scritto queste cose; e noi sappiamo che la sua testimonianza è verace.</p> 
 <p><a name="an_21:25">21:25</a> Or vi sono ancora molte altre cose che Gesù ha fatte, le quali se si scrivessero ad una ad una, credo che il mondo stesso non potrebbe contenere i libri che se ne scriverebbero.</p> 
 <p></p><hr>
 <center>
 <a href="act.htm">Next: Acts</a></center>
 </body>