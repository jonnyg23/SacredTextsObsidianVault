<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="heb.htm">Previous</a> 
 <a href="pe1.htm">Next</a> 
 </center>
 <hr>
  <h3 align="center">Italian Bible: James</h3> 
 <p><a name="an_1:1">1:1</a> Giacomo, servitore di Dio e del Signor Gesù Cristo, alle dodici tribù che sono nella dispersione, salute.</p> 
 <p><a name="an_1:2">1:2</a> Fratelli miei, considerate come argomento di completa allegrezza le prove svariate in cui venite a trovarvi,</p> 
 <p><a name="an_1:3">1:3</a> sapendo che la prova della vostra fede produce costanza.</p> 
 <p><a name="an_1:4">1:4</a> E la costanza compia appieno l’opera sua in voi, onde siate perfetti e completi, di nulla mancanti.</p> 
 <p><a name="an_1:5">1:5</a> Che se alcuno di voi manca di sapienza, la chiegga a Dio che dona a tutti liberalmente senza rinfacciare, e gli sarà donata.</p> 
 <p><a name="an_1:6">1:6</a> Ma chiegga con fede, senza star punto in dubbio; perché chi dubita è simile a un’onda di mare, agitata dal vento e spinta qua e là.</p> 
 <p><a name="an_1:7">1:7</a> Non pensi già quel tale di ricever nulla dal Signore,</p> 
 <p><a name="an_1:8">1:8</a> essendo uomo d’animo doppio, instabile in tutte le sue vie.</p> 
 <p><a name="an_1:9">1:9</a> Or il fratello d’umil condizione si glori della sua elevazione;</p> 
 <p><a name="an_1:10">1:10</a> e il ricco, della sua umiliazione, perché passerà come fior d’erba.</p> 
 <p><a name="an_1:11">1:11</a> Il sole si leva col suo calore ardente e fa seccare l’erba, e il fiore d’essa cade, e la bellezza della sua apparenza perisce; così anche il ricco appassirà nelle sue imprese.</p> 
 <p><a name="an_1:12">1:12</a> Beato l’uomo che sostiene la prova; perché, essendosi reso approvato, riceverà la corona della vita, che il Signore ha promessa a quelli che l’amano.</p> 
 <p><a name="an_1:13">1:13</a> Nessuno, quand’è tentato, dica: Io son tentato da Dio; perché Dio non può esser tentato dal male, né Egli stesso tenta alcuno;</p> 
 <p><a name="an_1:14">1:14</a> ma ognuno è tentato dalla propria concupiscenza che lo attrae e lo adesca.</p> 
 <p><a name="an_1:15">1:15</a> Poi la concupiscenza avendo concepito partorisce il peccato; e il peccato, quand’è compiuto, produce la morte.</p> 
 <p><a name="an_1:16">1:16</a> Non errate, fratelli miei diletti;</p> 
 <p><a name="an_1:17">1:17</a> ogni donazione buona e ogni dono perfetto vengono dall’alto, discendendo dal Padre degli astri luminosi presso il quale non c’è variazione né ombra prodotta da rivolgimento.</p> 
 <p><a name="an_1:18">1:18</a> Egli ci ha di sua volontà generati mediante la parola di verità, affinché siamo in certo modo le primizie delle sue creature.</p> 
 <p><a name="an_1:19">1:19</a> Questo lo sapete, fratelli miei diletti; ma sia ogni uomo pronto ad ascoltare, tardo al parlare, lento all’ira;</p> 
 <p><a name="an_1:20">1:20</a> perché l’ira dell’uomo non mette in opra la giustizia di Dio.</p> 
 <p><a name="an_1:21">1:21</a> Perciò, deposta ogni lordura e resto di malizia, ricevete con mansuetudine la Parola che è stata piantata in voi, e che può salvare le anime vostre.</p> 
 <p><a name="an_1:22">1:22</a> Ma siate facitori della Parola e non soltanto uditori, illudendo voi stessi.</p> 
 <p><a name="an_1:23">1:23</a> Perché, se uno è uditore della Parola e non facitore, è simile a un uomo che mira la sua natural faccia in uno specchio;</p> 
 <p><a name="an_1:24">1:24</a> e quando s’è mirato se ne va, e subito dimentica qual era.</p> 
 <p><a name="an_1:25">1:25</a> Ma chi riguarda bene addentro nella legge perfetta, che è la legge della libertà, e persevera, questi, non essendo un uditore dimentichevole ma facitore dell’opera, sarà beato nel suo operare.</p> 
 <p><a name="an_1:26">1:26</a> Se uno pensa d’esser religioso, e non tiene a freno la sua lingua ma seduce il cuor suo, la religione di quel tale è vana.</p> 
 <p><a name="an_1:27">1:27</a> La religione pura e immacolata dinanzi a Dio e Padre è questa: visitar gli orfani e le vedove nelle loro afflizioni, e conservarsi puri dal mondo.</p> 
 <p><a name="an_2:1">2:1</a> Fratelli miei, la vostra fede nel nostro Signor Gesù Cristo, il Signor della gloria, sia scevra da riguardi personali.</p> 
 <p><a name="an_2:2">2:2</a> Perché, se nella vostra raunanza entra un uomo con l’anello d’oro, vestito splendidamente, e v’entra pure un povero vestito malamente,</p> 
 <p><a name="an_2:3">2:3</a> e voi avete riguardo a quello che veste splendidamente e gli dite: Tu, siedi qui in un posto onorevole; e al povero dite: Tu, stattene là in piè, o siedi appiè del mio sgabello,</p> 
 <p><a name="an_2:4">2:4</a> non fate voi una differenza nella vostra mente, e non diventate giudici dai pensieri malvagi?</p> 
 <p><a name="an_2:5">2:5</a> Ascoltate, fratelli miei diletti: Iddio non ha egli scelto quei che sono poveri secondo il mondo perché siano ricchi in fede ed eredi del Regno che ha promesso a coloro che l’amano?</p> 
 <p><a name="an_2:6">2:6</a> Ma voi avete disprezzato il povero! Non son forse i ricchi quelli che vi opprimono e che vi traggono ai tribunali?</p> 
 <p><a name="an_2:7">2:7</a> Non sono essi quelli che bestemmiano il buon nome che è stato invocato su di voi?</p> 
 <p><a name="an_2:8">2:8</a> Certo, se adempite la legge reale, secondo che dice la Scrittura: Ama il tuo prossimo come te stesso, fate bene;</p> 
 <p><a name="an_2:9">2:9</a> ma se avete dei riguardi personali, voi commettete un peccato essendo dalla legge convinti quali trasgressori.</p> 
 <p><a name="an_2:10">2:10</a> Poiché chiunque avrà osservato tutta la legge, e avrà fallito in un sol punto, si rende colpevole su tutti i punti.</p> 
 <p><a name="an_2:11">2:11</a> Poiché Colui che ha detto: Non commettere adulterio, ha detto anche: Non uccidere. Ora, se tu non commetti adulterio ma uccidi, sei diventato trasgressore della legge.</p> 
 <p><a name="an_2:12">2:12</a> Parlate e operate come dovendo esser giudicati da una legge di libertà.</p> 
 <p><a name="an_2:13">2:13</a> Perché il giudicio è senza misericordia per colui che non ha usato misericordia: la misericordia trionfa del giudicio.</p> 
 <p><a name="an_2:14">2:14</a> Che giova, fratelli miei, se uno dice d’aver fede ma non ha opere? Può la fede salvarlo?</p> 
 <p><a name="an_2:15">2:15</a> Se un fratello o una sorella son nudi e mancanti del cibo quotidiano,</p> 
 <p><a name="an_2:16">2:16</a> e un di voi dice loro: Andatevene in pace, scaldatevi e satollatevi; ma non date loro le cose necessarie al corpo, che giova?</p> 
 <p><a name="an_2:17">2:17</a> Così è della fede; se non ha opere, è per se stessa morta.</p> 
 <p><a name="an_2:18">2:18</a> Anzi uno piuttosto dirà: Tu hai la fede, ed io ho le opere; mostrami la tua fede senza le tue opere, e io con le mie opere ti mostrerò la mia fede.</p> 
 <p><a name="an_2:19">2:19</a> Tu credi che v’è un sol Dio, e fai bene; anche i demoni lo credono e tremano.</p> 
 <p><a name="an_2:20">2:20</a> Ma vuoi tu, o uomo vano, conoscere che la fede senza le opere non ha valore?</p> 
 <p><a name="an_2:21">2:21</a> Abramo, nostro padre, non fu egli giustificato per le opere quando offrì il suo figliuolo Isacco sull’altare?</p> 
 <p><a name="an_2:22">2:22</a> Tu vedi che la fede operava insieme con le opere di lui, e che per le opere la sua fede fu resa compiuta;</p> 
 <p><a name="an_2:23">2:23</a> e così fu adempiuta la Scrittura che dice: E Abramo credette a Dio, e ciò gli fu messo in conto di giustizia; e fu chiamato amico di Dio.</p> 
 <p><a name="an_2:24">2:24</a> Voi vedete che l’uomo è giustificato per opere, e non per fede soltanto.</p> 
 <p><a name="an_2:25">2:25</a> Parimente, Raab, la meretrice, non fu anch’ella giustificata per le opere quando accolse i messi e li mandò via per un altro cammino?</p> 
 <p><a name="an_2:26">2:26</a> Infatti, come il corpo senza lo spirito è morto, così anche la fede senza le opere è morta.</p> 
 <p><a name="an_3:1">3:1</a> Fratelli miei, non siate molti a far da maestri, sapendo che ne riceveremo un più severo giudicio.</p> 
 <p><a name="an_3:2">3:2</a> Poiché tutti falliamo in molte cose. Se uno non falla nel parlare, esso è un uomo perfetto, capace di tenere a freno anche tutto il corpo.</p> 
 <p><a name="an_3:3">3:3</a> Se mettiamo il freno in bocca ai cavalli perché ci ubbidiscano, noi guidiamo anche tutto quanto il loro corpo.</p> 
 <p><a name="an_3:4">3:4</a> Ecco, anche le navi, benché siano così grandi e sian sospinte da fieri venti, son dirette da un piccolissimo timone, dovunque vuole l’impulso di chi le governa.</p> 
 <p><a name="an_3:5">3:5</a> Così anche la lingua è un piccol membro, e si vanta di gran cose. Vedete un piccol fuoco, che gran foresta incendia!</p> 
 <p><a name="an_3:6">3:6</a> Anche la lingua è un fuoco, è il mondo dell’iniquità. Posta com’è fra le nostre membra, contamina tutto il corpo e infiamma la ruota della vita, ed è infiammata dalla geenna.</p> 
 <p><a name="an_3:7">3:7</a> Ogni sorta di fiere e d’uccelli, di rettili e di animali marini si doma, ed è stata domata dalla razza umana;</p> 
 <p><a name="an_3:8">3:8</a> ma la lingua, nessun uomo la può domare; è un male senza posa, è piena di mortifero veleno.</p> 
 <p><a name="an_3:9">3:9</a> Con essa benediciamo il Signore e Padre; e con essa malediciamo gli uomini che son fatti a somiglianza di Dio.</p> 
 <p><a name="an_3:10">3:10</a> Dalla medesima bocca procede benedizione e maledizione.</p> 
 <p><a name="an_3:11">3:11</a> Fratelli miei, non dev’essere così. La fonte getta essa dalla medesima apertura il dolce e l’amaro?</p> 
 <p><a name="an_3:12">3:12</a> Può, fratelli miei, un fico fare ulive, o una vite fichi? Neppure può una fonte salata dare acqua dolce.</p> 
 <p><a name="an_3:13">3:13</a> Chi è savio e intelligente fra voi? Mostri con la buona condotta le sue opere in mansuetudine di sapienza.</p> 
 <p><a name="an_3:14">3:14</a> Ma se avete nel cuor vostro dell’invidia amara e uno spirito di contenzione, non vi gloriate e non mentite contro la verità.</p> 
 <p><a name="an_3:15">3:15</a> Questa non è la sapienza che scende dall’alto, anzi ella è terrena, carnale, diabolica.</p> 
 <p><a name="an_3:16">3:16</a> Poiché dove sono invidia e contenzione, quivi è disordine ed ogni mala azione.</p> 
 <p><a name="an_3:17">3:17</a> Ma la sapienza che è da alto, prima è pura; poi pacifica, mite, arrendevole, piena di misericordia e di buoni frutti, senza parzialità senza ipocrisia.</p> 
 <p><a name="an_3:18">3:18</a> Or il frutto della giustizia si semina nella pace per quelli che s’adoprano alla pace.</p> 
 <p><a name="an_4:1">4:1</a> Donde vengono le guerre e le contese fra voi? Non è egli da questo: cioè dalle vostre voluttà che guerreggiano nelle vostre membra?</p> 
 <p><a name="an_4:2">4:2</a> Voi bramate e non avete; voi uccidete ed invidiate e non potete ottenere; voi contendete e guerreggiate; non avete, perché non domandate;</p> 
 <p><a name="an_4:3">4:3</a> domandate e non ricevete, perché domandate male per spendere nei vostri piaceri.</p> 
 <p><a name="an_4:4">4:4</a> O gente adultera, non sapete voi che l’amicizia del mondo è inimicizia contro Dio? Chi dunque vuol essere amico del mondo si rende nemico di Dio.</p> 
 <p><a name="an_4:5">4:5</a> Ovvero pensate voi che la Scrittura dichiari invano che lo Spirito ch’Egli ha fatto abitare in noi ci brama fino alla gelosia?</p> 
 <p><a name="an_4:6">4:6</a> Ma Egli dà maggior grazia; perciò la Scrittura dice:</p> 
 <p><a name="an_4:7">4:7</a> Iddio resiste ai superbi e dà grazia agli umili. Sottomettetevi dunque a Dio; ma resistete al diavolo, ed egli fuggirà da voi.</p> 
 <p><a name="an_4:8">4:8</a> Appressatevi a Dio, ed Egli si appresserà a voi. Nettate le vostre mani, o peccatori, e purificate i vostri cuori, o doppi d’animo!</p> 
 <p><a name="an_4:9">4:9</a> Siate afflitti e fate cordoglio e piangete! Sia il vostro riso convertito in lutto, e la vostra allegrezza in mestizia!</p> 
 <p><a name="an_4:10">4:10</a> Umiliatevi nel cospetto del Signore, ed Egli vi innalzerà.</p> 
 <p><a name="an_4:11">4:11</a> Non parlate gli uni contro gli altri, fratelli. Chi parla contro un fratello, o giudica il suo fratello, parla contro la legge e giudica la legge. Ora, se tu giudichi la legge, non sei un osservatore della legge, ma un giudice.</p> 
 <p><a name="an_4:12">4:12</a> Uno soltanto è il legislatore e il giudice, Colui che può salvare e perdere; ma tu chi sei, che giudichi il tuo prossimo?</p> 
 <p><a name="an_4:13">4:13</a> Ed ora a voi che dite: oggi o domani andremo nella tal città e vi staremo un anno, e trafficheremo, e guadagneremo;</p> 
 <p><a name="an_4:14">4:14</a> mentre non sapete quel che avverrà domani! Che cos’è la vita vostra? Poiché siete un vapore che appare per un po’ di tempo e poi svanisce.</p> 
 <p><a name="an_4:15">4:15</a> Invece di dire: se piace al Signore, saremo in vita e faremo questo o quest’altro.</p> 
 <p><a name="an_4:16">4:16</a> Ma ora vi vantate con le vostre millanterie. Ogni cotal vanto è cattivo.</p> 
 <p><a name="an_4:17">4:17</a> Colui dunque che sa fare il bene, e non lo fa, commette peccato.</p> 
 <p><a name="an_5:1">5:1</a> A voi ora, o ricchi; piangete e urlate per le calamità che stanno per venirvi addosso!</p> 
 <p><a name="an_5:2">5:2</a> Le vostre ricchezze sono marcite, e le vostre vesti son rose dalle tignuole.</p> 
 <p><a name="an_5:3">5:3</a> Il vostro oro e il vostro argento sono arrugginiti, e la loro ruggine sarà una testimonianza contro a voi, e divorerà le vostre carni a guisa di fuoco. Avete accumulato tesori negli ultimi giorni.</p> 
 <p><a name="an_5:4">5:4</a> Ecco, il salario dei lavoratori che han mietuto i vostri campi, e del quale li avete frodati, grida; e le grida di quelli che han mietuto sono giunte alle orecchie del Signor degli eserciti.</p> 
 <p><a name="an_5:5">5:5</a> Voi siete vissuti sulla terra nelle delizie e vi siete dati ai piaceri; avete pasciuto i vostri cuori in giorno di strage.</p> 
 <p><a name="an_5:6">5:6</a> Avete condannato, avete ucciso il giusto; egli non vi resiste.</p> 
 <p><a name="an_5:7">5:7</a> Siate dunque pazienti, fratelli, fino alla venuta del Signore. Ecco, l’agricoltore aspetta il prezioso frutto della terra pazientando, finché esso abbia ricevuto la pioggia della prima e dell’ultima stagione.</p> 
 <p><a name="an_5:8">5:8</a> Siate anche voi pazienti; rinfrancate i vostri cuori, perché la venuta del Signore è vicina.</p> 
 <p><a name="an_5:9">5:9</a> Fratelli, non mormorate gli uni contro gli altri, onde non siate giudicati; ecco il Giudice è alla porta.</p> 
 <p><a name="an_5:10">5:10</a> Prendete, fratelli, per esempio di sofferenza e di pazienza i profeti che han parlato nel nome del Signore.</p> 
 <p><a name="an_5:11">5:11</a> Ecco, noi chiamiamo beati quelli che hanno sofferto con costanza. Avete udito parlare della costanza di Giobbe, e avete veduto la fine riserbatagli dal Signore, perché il Signore è pieno di compassione e misericordioso.</p> 
 <p><a name="an_5:12">5:12</a> Ma, innanzi tutto, fratelli miei, non giurate né per il cielo, né per la terra, né con altro giuramento; ma sia il vostro sì, sì, e il vostro no, no, affinché non cadiate sotto giudicio.</p> 
 <p><a name="an_5:13">5:13</a> C’è fra voi qualcuno che soffre? Preghi. C’è qualcuno d’animo lieto? Salmeggi.</p> 
 <p><a name="an_5:14">5:14</a> C’è qualcuno fra voi infermo? Chiami gli anziani della chiesa, e preghino essi su lui, ungendolo d’olio nel nome del Signore;</p> 
 <p><a name="an_5:15">5:15</a> e la preghiera della fede salverà il malato, e il Signore lo ristabilirà; e s’egli ha commesso dei peccati, gli saranno rimessi.</p> 
 <p><a name="an_5:16">5:16</a> Confessate dunque i falli gli uni agli altri, e pregate gli uni per gli altri onde siate guariti; molto può la supplicazione del giusto, fatta con efficacia.</p> 
 <p><a name="an_5:17">5:17</a> Elia era un uomo sottoposto alle stesse passioni che noi, e pregò ardentemente che non piovesse, e non piovve sulla terra per tre anni e sei mesi.</p> 
 <p><a name="an_5:18">5:18</a> Pregò di nuovo, e il cielo diede la pioggia, e la terra produsse il suo frutto.</p> 
 <p><a name="an_5:19">5:19</a> Fratelli miei, se qualcuno fra voi si svia dalla verità e uno lo converte,</p> 
 <p><a name="an_5:20">5:20</a> sappia colui che chi converte un peccatore dall’error della sua via salverà l’anima di lui dalla morte e coprirà moltitudine di peccati.</p> 
 <p></p><hr>
 <center>
 <a href="pe1.htm">Next: 1 Peter</a></center>
 </body>