<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mic.htm">Previous</a> 
 <a href="hab.htm">Next</a> 
 </center>
 <hr>
  <h3 align="center">Italian Bible: Nahum</h3> 
 <p><a name="an_1:1">1:1</a> Oracolo relativo a Ninive; libro della visione di Nahum d’Elkosh.</p> 
 <p><a name="an_1:2">1:2</a> L’Eterno è un Dio geloso e vendicatore; L’Eterno è vendicatore e pieno di furore; l’Eterno si vendica dei suoi avversari, e serba il cruccio per i suoi nemici.</p> 
 <p><a name="an_1:3">1:3</a> L’Eterno è lento all’ira, è grande in forza, ma non tiene il colpevole per innocente. L’Eterno cammina nel turbine e nella tempesta, e le nuvole son la polvere de’ suoi piedi.</p> 
 <p><a name="an_1:4">1:4</a> Egli sgrida il mare e lo prosciuga, dissecca tutti i fiumi. Basan langue, langue il Carmelo, e langue il fiore del Libano.</p> 
 <p><a name="an_1:5">1:5</a> I monti tremano davanti a lui, si struggono i colli; la terra si solleva alla sua presenza, e il mondo con tutti i suoi abitanti.</p> 
 <p><a name="an_1:6">1:6</a> Chi può reggere davanti alla sua indignazione? Chi può sussistere sotto l’ardore della sua ira? Il suo furore si spande come fuoco, e le scoscendono davanti a lui.</p> 
 <p><a name="an_1:7">1:7</a> L’Eterno è buono; è una fortezza nel giorno della distretta, ed egli conosce quelli che si rifugiano in lui.</p> 
 <p><a name="an_1:8">1:8</a> Ma con una irrompente inondazione egli farà una totale distruzione del luogo ov’è Ninive, e inseguirà i propri nemici fin nelle tenebre.</p> 
 <p><a name="an_1:9">1:9</a> Che meditate voi contro l’Eterno? Egli farà una distruzione totale; la distretta non sorgerà due volte.</p> 
 <p><a name="an_1:10">1:10</a> Poiché fossero pur intrecciati come spine e fradici pel vino ingollato, saran divorati del tutto, come stoppia secca.</p> 
 <p><a name="an_1:11">1:11</a> Da te è uscito colui che ha meditato del male contro l’Eterno, che ha macchinato scelleratezze.</p> 
 <p><a name="an_1:12">1:12</a> Così parla l’Eterno: Anche se in piena forza e numerosi, saranno falciati e scompariranno, e s’io t’ho afflitta non t’affliggerò più.</p> 
 <p><a name="an_1:13">1:13</a> Ora spezzerò il suo giogo d’addosso a te, e infrangerò i tuoi legami.</p> 
 <p><a name="an_1:14">1:14</a> E quanto a te, popolo di Ninive, l’Eterno ha dato quest’ordine: Che non vi sia più posterità del tuo nome; io sterminerò dalla casa delle tue divinità le immagini scolpite e le immagini fuse; io ti preparerò la tomba perché sei divenuto spregevole.</p> 
 <p><a name="an_1:15">1:15</a> Ecco, sui monti, i piedi di colui che reca buone novelle, che annunzia la pace! Celebra le tue feste, o Giuda, sciogli i tuoi voti; poiché lo scellerato non passerà più in mezzo a te; egli è sterminato interamente.</p> 
 <p><a name="an_2:1">2:1</a> Un distruttore sale contro di te, o Ninive; custodisci bene la fortezza, sorveglia le strade, fortìficati i fianchi, raccogli tutte quante le tue forze!</p> 
 <p><a name="an_2:2">2:2</a> Poiché l’Eterno ristabilisce la gloria di Giacobbe, e la gloria d’Israele, perché i saccheggiatori li han saccheggiati, e han distrutto i loro tralci.</p> 
 <p><a name="an_2:3">2:3</a> Lo scudo de’ suoi prodi è tinto in rosso, i suoi guerrieri veston di scarlatto; il giorno in cui ei si prepara, l’acciaio dei carri scintilla, e si brandiscon le lance di cipresso.</p> 
 <p><a name="an_2:4">2:4</a> I carri si slancian furiosamente per le strade, si precipitano per le piazze; il loro aspetto è come di fiaccole, guizzan come folgori.</p> 
 <p><a name="an_2:5">2:5</a> Il re si ricorda de’ suoi prodi ufficiali; essi inciampano nella loro marcia, si precipitano verso le mura, e la difesa è preparata.</p> 
 <p><a name="an_2:6">2:6</a> Le porte de’ fiumi s’aprono, e il palazzo crolla.</p> 
 <p><a name="an_2:7">2:7</a> E’ fatto! Ninive è spogliata nuda e portata via; le sue serve gemono con voce di colombe, e si picchiano il petto.</p> 
 <p><a name="an_2:8">2:8</a> Essa è stata come un serbatoio pieno d’acqua, dal giorno che esiste; e ora fuggono! "Fermate! fermate!" ma nessuno si vòlta.</p> 
 <p><a name="an_2:9">2:9</a> Predate l’argento, predate l’oro! Vi son de’ tesori senza fine, dei monti d’oggetti preziosi d’ogni sorta.</p> 
 <p><a name="an_2:10">2:10</a> Essa è vuotata, spogliata, devastata; i cuori si struggono, le ginocchia tremano, tutti i fianchi si contorcono, tutti i volti impallidiscono.</p> 
 <p><a name="an_2:11">2:11</a> Dov’è questo ricetto di leoni, questo luogo dove facevano il pasto i leoncelli, dove passeggiavano il leone, la leonessa e i leoncini, senza che alcuno li spaventasse?</p> 
 <p><a name="an_2:12">2:12</a> Quivi il leone sbranava per i suoi piccini, strangolava per le sue leonesse, ed empiva le sue grotte di preda, e le sue tane di rapina.</p> 
 <p><a name="an_2:13">2:13</a> Eccomi a te, dice l’Eterno degli eserciti; io arderò i tuoi carri che andranno in fumo, e la spada divorerà i tuoi leoncelli; io sterminerò dalla terra la tua preda, e più non s’udrà la voce de’ tuoi messaggeri.</p> 
 <p><a name="an_3:1">3:1</a> Guai alla città di sangue, che è tutta piena di menzogna e di violenza e che non cessa di far preda!</p> 
 <p><a name="an_3:2">3:2</a> S’ode rumor di sferza, strepito di ruote, galoppo di cavalli, balzar di carri.</p> 
 <p><a name="an_3:3">3:3</a> I cavalieri dànno la carica, fiammeggiano le spade, sfolgoran le lance, i feriti abbondano, s’ammontano i cadaveri, sono infiniti i morti, s’inciampa nei cadaveri.</p> 
 <p><a name="an_3:4">3:4</a> E questo a cagione delle tante fornicazioni dell’avvenente prostituta, dell’abile incantatrice, che vendeva le nazioni con le sue fornicazioni, e i popoli con i suoi incantesimi.</p> 
 <p><a name="an_3:5">3:5</a> Eccomi a te, dice l’Eterno degli eserciti; io t’alzerò i lembi della veste fin sulla faccia e mostrerò alle nazioni la tua nudità, e ai regni la tua vergogna;</p> 
 <p><a name="an_3:6">3:6</a> E ti getterò a dosso delle immondizie, t’avvilirò e ti esporrò in spettacolo.</p> 
 <p><a name="an_3:7">3:7</a> Tutti quelli che ti vedranno fuggiranno lungi da te, e diranno: "Ninive è devastata! Chi la compiangerà? Dove ti cercherei dei consolatori?</p> 
 <p><a name="an_3:8">3:8</a> Vali tu meglio di No-Amon, ch’era assisa tra i fiumi, circondata dalle acque, che aveva il mare per baluardo, il mare per mura?</p> 
 <p><a name="an_3:9">3:9</a> L’Etiopia e l’Egitto eran la sua forza, e non avea limiti; Put ed i Libi erano i suoi ausiliari.</p> 
 <p><a name="an_3:10">3:10</a> Eppure, anch’essa è stata deportata, è andata in cattività; anche i bambini suoi sono stati sfracellati a ogni canto di strada; s’è tirata la sorte sopra i suoi uomini onorati, e tutti i suoi grandi sono stati messi in catene.</p> 
 <p><a name="an_3:11">3:11</a> Tu pure sarai ubriacata, t’andrai a nascondere; tu pure cercherai un rifugio davanti al nemico.</p> 
 <p><a name="an_3:12">3:12</a> Tutte le tue fortezze saranno come fichi dai frutti primaticci, che, quando li si scuote, cadono in bocca di chi li vuol mangiare.</p> 
 <p><a name="an_3:13">3:13</a> Ecco, il tuo popolo, in mezzo a te, son tante donne; le porte del tuo paese sono spalancate davanti ai tuoi nemici, il fuoco ha divorato le tue sbarre.</p> 
 <p><a name="an_3:14">3:14</a> Attingiti pure acqua per l’assedio! Rinforza le tue fortificazioni! Entra nella malta, pesta l’argilla! Restaura la fornace da mattoni!</p> 
 <p><a name="an_3:15">3:15</a> Là il fuoco ti divorerà, la spada ti distruggerà; ti divorerà come la cavalletta, fossi tu pur numerosa come le cavallette, fossi tu pur numerosa come le locuste.</p> 
 <p><a name="an_3:16">3:16</a> Tu hai moltiplicato i tuoi mercanti, più delle stelle del cielo; le cavallette spogliano ogni cosa e volano via.</p> 
 <p><a name="an_3:17">3:17</a> I tuoi principi son come le locuste, i tuoi ufficiali come sciami di giovani locuste, che s’accampano lungo le siepi in giorno di freddo, e quando il sole si leva volano via, e non si conosce più il posto dov’erano.</p> 
 <p><a name="an_3:18">3:18</a> O re d’Assiria, i tuoi pastori si sono addormentati; i tuoi valorosi ufficiali riposano; il tuo popolo è disperso su per i monti, e non v’è chi li raduni.</p> 
 <p><a name="an_3:19">3:19</a> Non v’è rimedio per la tua ferita; la tua piaga è grave; tutti quelli che udranno parlare di te batteranno le mani alla tua sorte; poiché su chi non è passata del continuo la tua malvagità?</p> 
 <p></p><hr>
 <center>
 <a href="hab.htm">Next: Habakkuk</a></center>
 </body>