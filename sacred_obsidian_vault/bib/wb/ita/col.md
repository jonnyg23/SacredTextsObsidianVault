<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="phi.htm">Previous</a> 
 <a href="th1.htm">Next</a> 
 </center>
 <hr>
  <h3 align="center">Italian Bible: Colossians</h3> 
 <p><a name="an_1:1">1:1</a> Paolo, apostolo di Cristo Gesù per volontà di Dio, e il fratello Timoteo,</p> 
 <p><a name="an_1:2">1:2</a> ai santi e fedeli fratelli in Cristo che sono in Colosse, grazia a voi e pace da Dio nostro Padre.</p> 
 <p><a name="an_1:3">1:3</a> Noi rendiamo grazie a Dio, Padre del Signor nostro Gesù Cristo, nelle continue preghiere che facciamo per voi,</p> 
 <p><a name="an_1:4">1:4</a> avendo udito parlare della vostra fede in Cristo Gesù e dell’amore che avete per tutti i santi,</p> 
 <p><a name="an_1:5">1:5</a> a motivo della speranza che vi è riposta nei cieli; speranza che avete da tempo conosciuta mediante la predicazione della verità del Vangelo</p> 
 <p><a name="an_1:6">1:6</a> che è pervenuto sino a voi, come sta portando frutto e crescendo in tutto il mondo nel modo che fa pure tra voi dal giorno che udiste e conosceste la grazia di Dio in verità,</p> 
 <p><a name="an_1:7">1:7</a> secondo quel che avete imparato da Epafra, il nostro caro compagno di servizio, che è fedel ministro di Cristo per voi,</p> 
 <p><a name="an_1:8">1:8</a> e che ci ha anche fatto conoscere il vostro amore nello Spirito.</p> 
 <p><a name="an_1:9">1:9</a> Perciò anche noi, dal giorno che abbiamo ciò udito, non cessiamo di pregare per voi, e di domandare che siate ripieni della profonda conoscenza della volontà di Dio in ogni sapienza e intelligenza spirituale,</p> 
 <p><a name="an_1:10">1:10</a> affinché camminiate in modo degno del Signore per piacergli in ogni cosa, portando frutto in ogni opera buona e crescendo nella conoscenza di Dio;</p> 
 <p><a name="an_1:11">1:11</a> essendo fortificati in ogni forza secondo la potenza della sua gloria, onde possiate essere in tutto pazienti e longanimi;</p> 
 <p><a name="an_1:12">1:12</a> e rendendo grazie con allegrezza al Padre che vi ha messi in grado di partecipare alla sorte dei santi nella luce.</p> 
 <p><a name="an_1:13">1:13</a> Egli ci ha riscossi dalla potestà delle tenebre e ci ha trasportati nel regno del suo amato Figliuolo,</p> 
 <p><a name="an_1:14">1:14</a> nel quale abbiamo la redenzione, la remissione dei peccati;</p> 
 <p><a name="an_1:15">1:15</a> il quale è l’immagine dell’invisibile Iddio, il primogenito d’ogni creatura;</p> 
 <p><a name="an_1:16">1:16</a> poiché in lui sono state create tutte le cose, che sono nei cieli e sulla terra; le visibili e le invisibili; siano troni, siano signorie, siano principati, siano potestà; tutte le cose sono state create per mezzo di lui e in vista di lui;</p> 
 <p><a name="an_1:17">1:17</a> ed egli è avanti ogni cosa, e tutte le cose sussistono in lui.</p> 
 <p><a name="an_1:18">1:18</a> Ed egli è il capo del corpo, cioè della Chiesa; egli che è il principio, il primogenito dai morti, onde in ogni cosa abbia il primato.</p> 
 <p><a name="an_1:19">1:19</a> Poiché in lui si compiacque il Padre di far abitare tutta la pienezza</p> 
 <p><a name="an_1:20">1:20</a> e di riconciliare con sé tutte le cose per mezzo di lui, avendo fatto la pace mediante il sangue della croce d’esso; per mezzo di lui, dico, tanto le cose che sono sulla terra, quanto quelle che sono nei cieli.</p> 
 <p><a name="an_1:21">1:21</a> E voi, che già eravate estranei e nemici nella vostra mente e nelle vostre opere malvage,</p> 
 <p><a name="an_1:22">1:22</a> ora Iddio vi ha riconciliati nel corpo della carne di lui, per mezzo della morte d’esso, per farvi comparire davanti a sé santi e immacolati e irreprensibili,</p> 
 <p><a name="an_1:23">1:23</a> se pur perseverate nella fede, fondati e saldi, e non essendo smossi dalla speranza dell’Evangelo che avete udito, che fu predicato in tutta la creazione sotto il cielo, e del quale io, Paolo, sono stato fatto ministro.</p> 
 <p><a name="an_1:24">1:24</a> Ora io mi rallegro nelle mie sofferenze per voi; e quel che manca alle afflizioni di Cristo lo compio nella mia carne a pro del corpo di lui che è la Chiesa;</p> 
 <p><a name="an_1:25">1:25</a> della quale io sono stato fatto ministro, secondo l’ufficio datomi da Dio per voi di annunziare nella sua pienezza la parola di Dio,</p> 
 <p><a name="an_1:26">1:26</a> cioè, il mistero, che è stato occulto da tutti i secoli e da tutte le generazioni, ma che ora è stato manifestato ai santi di lui;</p> 
 <p><a name="an_1:27">1:27</a> ai quali Iddio ha voluto far conoscere qual sia la ricchezza della gloria di questo mistero fra i Gentili, che è Cristo in voi, speranza della gloria;</p> 
 <p><a name="an_1:28">1:28</a> il quale noi proclamiamo, ammonendo ciascun uomo e ciascun uomo ammaestrando in ogni sapienza, affinché presentiamo ogni uomo, perfetto in Cristo.</p> 
 <p><a name="an_1:29">1:29</a> A questo fine io m’affatico, combattendo secondo l’energia sua, che opera in me con potenza.</p> 
 <p><a name="an_2:1">2:1</a> Poiché desidero che sappiate qual arduo combattimento io sostengo per voi e per quelli di Laodicea e per tutti quelli che non hanno veduto la mia faccia;</p> 
 <p><a name="an_2:2">2:2</a> affinché siano confortati nei loro cuori essendo stretti insieme dall’amore, mirando a tutte le ricchezze della piena certezza dell’intelligenza, per giungere alla completa conoscenza del mistero di Dio:</p> 
 <p><a name="an_2:3">2:3</a> cioè di Cristo, nel quale tutti i tesori della sapienza e della conoscenza sono nascosti.</p> 
 <p><a name="an_2:4">2:4</a> Questo io dico affinché nessuno v’inganni con parole seducenti,</p> 
 <p><a name="an_2:5">2:5</a> perché, sebbene sia assente di persona, pure son con voi in ispirito, rallegrandomi e mirando il vostro ordine e la fermezza della vostra fede in Cristo.</p> 
 <p><a name="an_2:6">2:6</a> Come dunque avete ricevuto Cristo Gesù il Signore, così camminate uniti a lui,</p> 
 <p><a name="an_2:7">2:7</a> essendo radicati ed edificati in lui e confermati nella fede, come v’è stato insegnato, e abbondando in azioni di grazie.</p> 
 <p><a name="an_2:8">2:8</a> Guardate che non vi sia alcuno che faccia di voi sua preda con la filosofia e con vanità ingannatrice secondo la tradizione degli uomini, gli elementi del mondo, e non secondo Cristo;</p> 
 <p><a name="an_2:9">2:9</a> poiché in lui abita corporalmente tutta la pienezza della Deità,</p> 
 <p><a name="an_2:10">2:10</a> e in lui voi avete tutto pienamente. Egli è il capo d’ogni principato e d’ogni potestà;</p> 
 <p><a name="an_2:11">2:11</a> in lui voi siete anche stati circoncisi d’una circoncisione non fatta da mano d’uomo, ma della circoncisione di Cristo, che consiste nello spogliamento del corpo della carne:</p> 
 <p><a name="an_2:12">2:12</a> essendo stati con lui sepolti nel battesimo, nel quale siete anche stati risuscitati con lui mediante la fede nella potenza di Dio che ha risuscitato lui dai morti.</p> 
 <p><a name="an_2:13">2:13</a> E voi, che eravate morti ne’ falli e nella incirconcisione della vostra carne, voi, dico, Egli ha vivificati con lui, avendoci perdonato tutti i falli,</p> 
 <p><a name="an_2:14">2:14</a> avendo cancellato l’atto accusatore scritto in precetti, il quale ci era contrario; e quell’atto ha tolto di mezzo, inchiodandolo sulla croce;</p> 
 <p><a name="an_2:15">2:15</a> e avendo spogliato i principati e le potestà ne ha fatto un pubblico spettacolo, trionfando su di loro per mezzo della croce.</p> 
 <p><a name="an_2:16">2:16</a> Nessuno dunque vi giudichi quanto al mangiare o al bere, o rispetto a feste, o a noviluni o a sabati,</p> 
 <p><a name="an_2:17">2:17</a> che sono l’ombra di cose che doveano avvenire; ma il corpo è di Cristo.</p> 
 <p><a name="an_2:18">2:18</a> Nessuno a suo talento vi defraudi del vostro premio per via d’umiltà e di culto degli angeli affidandosi alle proprie visioni, gonfiato di vanità dalla sua mente carnale,</p> 
 <p><a name="an_2:19">2:19</a> e non attenendosi al Capo, dal quale tutto il corpo, ben fornito e congiunto insieme per via delle giunture e articolazioni, prende l’accrescimento che viene da Dio.</p> 
 <p><a name="an_2:20">2:20</a> Se siete morti con Cristo agli elementi del mondo, perché, come se viveste nel mondo, vi lasciate imporre de’ precetti, quali:</p> 
 <p><a name="an_2:21">2:21</a> Non toccare, non assaggiare, non maneggiare</p> 
 <p><a name="an_2:22">2:22</a> (cose tutte destinate a perire con l’uso), secondo i comandamenti e le dottrine degli uomini?</p> 
 <p><a name="an_2:23">2:23</a> Quelle cose hanno, è vero, riputazione di sapienza per quel tanto che è in esse di culto volontario, di umiltà, e di austerità nel trattare il corpo; ma non hanno alcun valore e servon solo a soddisfare la carne.</p> 
 <p><a name="an_3:1">3:1</a> Se dunque voi siete stati risuscitati con Cristo, cercate le cose di sopra dove Cristo è seduto alla destra di Dio.</p> 
 <p><a name="an_3:2">3:2</a> Abbiate l’animo alle cose di sopra, non a quelle che son sulla terra;</p> 
 <p><a name="an_3:3">3:3</a> poiché voi moriste, e la vita vostra è nascosta con Cristo in Dio.</p> 
 <p><a name="an_3:4">3:4</a> Quando Cristo, la vita nostra, sarà manifestato, allora anche voi sarete con lui manifestati in gloria.</p> 
 <p><a name="an_3:5">3:5</a> Fate dunque morire le vostre membra che son sulla terra: fornicazione, impurità, lussuria, mala concupiscenza e cupidigia, la quale è idolatria.</p> 
 <p><a name="an_3:6">3:6</a> Per queste cose viene l’ira di Dio sui figliuoli della disubbidienza;</p> 
 <p><a name="an_3:7">3:7</a> e in quelle camminaste un tempo anche voi, quando vivevate in esse.</p> 
 <p><a name="an_3:8">3:8</a> Ma ora deponete anche voi tutte queste cose: ira, collera, malignità, maldicenza, e non vi escano di bocca parole disoneste.</p> 
 <p><a name="an_3:9">3:9</a> Non mentite gli uni agli altri,</p> 
 <p><a name="an_3:10">3:10</a> giacché avete svestito l’uomo vecchio con i suoi atti e rivestito il nuovo, che si va rinnovando in conoscenza ad immagine di Colui che l’ha creato.</p> 
 <p><a name="an_3:11">3:11</a> Qui non c’è Greco e Giudeo, circoncisione e incirconcisione, barbaro, Scita, schiavo, libero, ma Cristo è in ogni cosa e in tutti.</p> 
 <p><a name="an_3:12">3:12</a> Vestitevi dunque, come eletti di Dio, santi ed amati, di tenera compassione, di benignità, di umiltà, di dolcezza, di longanimità;</p> 
 <p><a name="an_3:13">3:13</a> sopportandovi gli uni gli altri e perdonandovi a vicenda, se uno ha di che dolersi d’un altro. Come il Signore vi ha perdonati, così fate anche voi.</p> 
 <p><a name="an_3:14">3:14</a> E sopra tutte queste cose vestitevi della carità che è il vincolo della perfezione.</p> 
 <p><a name="an_3:15">3:15</a> E la pace di Cristo, alla quale siete stati chiamati per essere un sol corpo, regni nei vostri cuori; e siate riconoscenti.</p> 
 <p><a name="an_3:16">3:16</a> La parola di Cristo abiti in voi doviziosamente; ammaestrandovi ed ammonendovi gli uni gli altri con ogni sapienza, cantando di cuore a Dio, sotto l’impulso della grazia, salmi, inni, e cantici spirituali.</p> 
 <p><a name="an_3:17">3:17</a> E qualunque cosa facciate, in parola o in opera, fate ogni cosa nel nome del Signor Gesù, rendendo grazie a Dio Padre per mezzo di lui.</p> 
 <p><a name="an_3:18">3:18</a> Mogli, siate soggette ai vostri mariti, come si conviene nel Signore.</p> 
 <p><a name="an_3:19">3:19</a> Mariti, amate le vostre mogli, e non v’inasprite contro a loro.</p> 
 <p><a name="an_3:20">3:20</a> Figliuoli, ubbidite ai vostri genitori in ogni cosa, poiché questo è accettevole al Signore.</p> 
 <p><a name="an_3:21">3:21</a> Padri, non irritate i vostri figliuoli, affinché non si scoraggino.</p> 
 <p><a name="an_3:22">3:22</a> Servi, ubbidite in ogni cosa ai vostri padroni secondo la carne; non servendoli soltanto quando vi vedono come per piacere agli uomini, ma con semplicità di cuore, temendo il Signore.</p> 
 <p><a name="an_3:23">3:23</a> Qualunque cosa facciate, operate di buon animo, come per il Signore e non per gli uomini;</p> 
 <p><a name="an_3:24">3:24</a> sapendo che dal Signore riceverete per ricompensa l’eredità.</p> 
 <p><a name="an_3:25">3:25</a> Servite a Cristo il Signore! Poiché chi fa torto riceverà la retribuzione del torto che avrà fatto; e non ci son riguardi personali.</p> 
 <p><a name="an_4:1">4:1</a> Padroni, date ai vostri servi ciò che è giusto ed equo, sapendo che anche voi avete un Padrone nel cielo.</p> 
 <p><a name="an_4:2">4:2</a> Perseverate nella preghiera, vegliando in essa con rendimento di grazie;</p> 
 <p><a name="an_4:3">4:3</a> pregando in pari tempo anche per noi, affinché Iddio ci apra una porta per la Parola onde possiamo annunziare il mistero di Cristo, a cagion del quale io mi trovo anche prigione;</p> 
 <p><a name="an_4:4">4:4</a> e che io lo faccia conoscere, parlandone come debbo.</p> 
 <p><a name="an_4:5">4:5</a> Conducetevi con saviezza verso quelli di fuori, approfittando delle opportunità.</p> 
 <p><a name="an_4:6">4:6</a> Il vostro parlare sia sempre con grazia, condito con sale, per sapere come dovete rispondere a ciascuno.</p> 
 <p><a name="an_4:7">4:7</a> Tutte le cose mie ve le farà sapere Tichico, il caro fratello e fedel ministro e mio compagno di servizio nel Signore.</p> 
 <p><a name="an_4:8">4:8</a> Ve l’ho mandato appunto per questo: affinché sappiate lo stato nostro ed egli consoli i vostri cuori;</p> 
 <p><a name="an_4:9">4:9</a> e con lui ho mandato il fedele e caro fratello Onesimo, che è dei vostri. Essi vi faranno sapere tutte le cose di qua.</p> 
 <p><a name="an_4:10">4:10</a> Vi salutano Aristarco, il mio compagno di prigione, e Marco, il cugino di Barnaba (intorno al quale avete ricevuto degli ordini; se viene da voi, accoglietelo), e Gesù, detto Giusto, i quali sono della circoncisione;</p> 
 <p><a name="an_4:11">4:11</a> e fra questi sono i soli miei collaboratori per il regno di Dio, che mi siano stati di conforto.</p> 
 <p><a name="an_4:12">4:12</a> Epafra, che è dei vostri e servo di Cristo Gesù, vi saluta. Egli lotta sempre per voi nelle sue preghiere affinché perfetti e pienamente accertati stiate fermi in tutta la volontà di Dio.</p> 
 <p><a name="an_4:13">4:13</a> Poiché io gli rendo questa testimonianza ch’egli si dà molta pena per voi e per quelli di Laodicea e per quelli di Jerapoli.</p> 
 <p><a name="an_4:14">4:14</a> Luca, il medico diletto, e Dema vi salutano.</p> 
 <p><a name="an_4:15">4:15</a> Salutate i fratelli che sono in Laodicea, e Ninfa e la chiesa che è in casa sua.</p> 
 <p><a name="an_4:16">4:16</a> E quando questa epistola sarà stata letta fra voi, fate che sia letta anche nella chiesa dei Laodicesi, e che anche voi leggiate quella che vi sarà mandata da Laodicea.</p> 
 <p><a name="an_4:17">4:17</a> E dite ad Archippo: Bada al ministerio che hai ricevuto nel Signore, per adempierlo.</p> 
 <p><a name="an_4:18">4:18</a> Il saluto è di mia propria mano, di me, Paolo. Ricordatevi delle mie catene. La grazia sia con voi.</p> 
 <p></p><hr>
 <center>
 <a href="th1.htm">Next: 1 Thessalonians</a></center>
 </body>