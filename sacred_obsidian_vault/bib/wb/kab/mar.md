<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mat.htm">Previous</a> 
 <a href="luk.htm">Next</a> 
 </center>
 <hr>
  <h3 align="center">Kabyle Bible: Mark</h3> 
 <p><a name="an_1:1">1:1</a> Akka i gebda lexbaṛ n lxiṛ yeɛnan Ɛisa Lmasiḥ, Mmi-s n Ṛebbi. </p> 
 <p><a name="an_1:2">1:2</a> Am akken yura di tektabt n nnbi Iceɛya :  Ad zzewreɣ zdat-ek amceggeɛ-iw,  a k-ifres abrid.  </p> 
 <p><a name="an_1:3">1:3</a>  ?-țaɣect n win yețɛeggiḍen deg unezṛuf :  heggit abrid i Sidi Ṛebbi, ssemsawit iberdan-is !  </p> 
 <p><a name="an_1:4">1:4</a> Iban-ed Yeḥya aɣeṭṭas deg unezṛuf , yesseɣḍas lɣaci deg waman, yeqqaṛ-asen : Beddlet tikli, aset-ed aț-țețwaɣeḍsem iwakken a wen-yeɛfu Sidi Ṛebbi.  </p> 
 <p><a name="an_1:5">1:5</a> Imezdaɣ meṛṛa n tmurt n Yahuda d wid n temdint n Lquds țṛuḥun-d ɣuṛ-es, țqiṛṛin s ddnubat-nsen zdat lɣaci dɣa Yeḥya yeṣṣeɣḍas-iten deg wasif n Urdun.  </p> 
 <p><a name="an_1:6">1:6</a> Yelsa llebsa yețwaxedmen s ccɛeṛ n welɣem, yebges tabagust n weglim ɣef wammas-is. Lqut-is d ajṛad akk-d țament n lexla. </p> 
 <p><a name="an_1:7">1:7</a> Yețbecciṛ yeqqaṛ : Win ara d-yasen deffir-i yugar iyi, yesɛa tazmert akteṛ-iw ; ur uklaleɣ ara ad knuɣ a s-fsiɣ ula d lexyuḍ n warkasen-is.  </p> 
 <p><a name="an_1:8">1:8</a> Nekk sseɣḍaseɣ-kkun deg waman, lameɛna nețța a kkun-isseɣḍes s Ṛṛuḥ iqedsen.  </p> 
 <p><a name="an_1:9">1:9</a> Deg wussan-nni, Sidna Ɛisa yusa-d si taddart n Naṣaret ɣer tmurt n Jlili. Yesseɣḍes-it Yeḥya deg wasif n Urdun.  </p> 
 <p><a name="an_1:10">1:10</a> Akken i d-iffeɣ seg waman, iwala igenwan ldin, Ṛṛuḥ iqedsen iṣubb-ed fell-as s ṣṣifa n tetbirt. </p> 
 <p><a name="an_1:11">1:11</a> Yiwet n taɣect tekka-d seg igenwan tenna-d : Kečč d Mmi eɛzizen ; deg-k i gella lfeṛḥ-iw !  </p> 
 <p><a name="an_1:12">1:12</a> Imiren kan, Ṛṛuḥ iqedsen yewwi-t ɣer uneẓruf, </p> 
 <p><a name="an_1:13">1:13</a> anda i t-ijeṛṛeb Cciṭan ṛebɛin wussan. Yețɛic ger lewḥuc n lɣaba, lmalayekkat qeddcent fell-as.  </p> 
 <p><a name="an_1:14">1:14</a> Mi gețwaḥbes Yeḥya, Sidna Ɛisa iṛuḥ ɣer tmurt n Jlili ; yețbecciṛ lexbaṛ n lxiṛ n Sidi Ṛebbi, yeqqaṛ :  </p> 
 <p><a name="an_1:15">1:15</a> Tageldit n Ṛebbi tqeṛṛeb-ed ! Yewweḍ-ed lweqt-is ! Uɣalet-ed ɣer webrid tamnem s lexbaṛ n lxiṛ !  </p> 
 <p><a name="an_1:16">1:16</a> Mi gella ileḥḥu rrif n lebḥeṛ n tmurt n Jlili, iwala Semɛun akk-d gma-s Andriyus ṭeggiṛen acebbak ɣer lebḥeṛ, axaṭer d iṣeggaḍen i llan. </p> 
 <p><a name="an_1:17">1:17</a> Sidna Ɛisa yenna-yasen : Ddut-ed yid-i, a kkun-rreɣ d iṣeggaḍen n yemdanen.  </p> 
 <p><a name="an_1:18">1:18</a> Imiren kan, ǧǧan icebbaken nsen, ddan yid-es.  </p> 
 <p><a name="an_1:19">1:19</a> Ikemmel abrid-is, iwala Yeɛqub akk-d gma-s Yuḥenna yellan d arraw n Zabadi, qqimen di teflukt-nsen țxiḍin icebbaken.  </p> 
 <p><a name="an_1:20">1:20</a> Yessawel-asen, imiren kan ǧǧan baba-tsen akk-d ixeddamen-is di teflukt, ddan d Sidna Ɛisa.  </p> 
 <p><a name="an_1:21">1:21</a> Sidna Ɛisa d inelmaden-is wwḍen ɣer temdint n Kafernaḥum. Deg wass n ssebt yellan d ass n westeɛfu, Sidna Ɛisa yekcem ɣer lǧameɛ yebda yesselmad.  </p> 
 <p><a name="an_1:22">1:22</a> Lɣaci i s-ițḥessisen wehmen deg uselmed ines axaṭer imeslayen-is sɛan tissas ( lhiba ), mačči am uselmed n lɛulama n ccariɛa. </p> 
 <p><a name="an_1:23">1:23</a> Yella di lǧameɛ-nni yiwen n wergaz i gezdeɣ uṛuḥani, yebda yețɛeggiḍ yeqqaṛ :  </p> 
 <p><a name="an_1:24">1:24</a> D acu tebɣiḍ ɣuṛ-nneɣ a Ɛisa anaṣari ? Tusiḍ-ed a ɣ-tesnegreḍ ? ?riɣ d acu-k, kečč d Imqeddes n Ṛebbi !  </p> 
 <p><a name="an_1:25">1:25</a> Sidna Ɛisa iɛeggeḍ fell-as yenna : Ssusem ! Effeɣ seg wergaz-agi !  </p> 
 <p><a name="an_1:26">1:26</a> Aṛuḥani ihucc argaz-nni s lǧehd, yeffeɣ seg-s s leɛyaḍ. </p> 
 <p><a name="an_1:27">1:27</a> Lɣaci meṛṛa xelɛen, wa yeqqaṛ i wa : D acu-t wayagi ? D acu-t uselmed-agi ajdid yesɛan lhiba ? Argaz-agi yeḥkem ula ɣef yiṛuḥaniyen yerna țțaɣen-as awal ! </p> 
 <p><a name="an_1:28">1:28</a> Seg imiren, Sidna Ɛisa yețwassen di tmurt n Jlili meṛṛa.  </p> 
 <p><a name="an_1:29">1:29</a> Mi d-ffɣen si lǧameɛ, ṛuḥen ɣer wexxam n Semɛun d Andriyus, yedda Yeɛqub d Yuḥenna.  </p> 
 <p><a name="an_1:30">1:30</a> Taḍeggalt n Semɛun tuḍen, tuɣ-iț tawla ; hedṛen-as fell-as i Sidna Ɛisa.  </p> 
 <p><a name="an_1:31">1:31</a> Iqeṛṛeb ɣuṛ-es, yeṭṭef-as afus, yeskker-iț-id. Imiren kan teffeɣ-iț tawla-nni, tekker tqeddec-asen. </p> 
 <p><a name="an_1:32">1:32</a> Tameddit mi geɣli yiṭij, wwin-as-d aṭas n imuḍan akk-d wid zedɣen iṛuḥaniyen. </p> 
 <p><a name="an_1:33">1:33</a> Lɣaci n temdint meṛṛa nnejmaɛen-d zdat tewwurt.  </p> 
 <p><a name="an_1:34">1:34</a> Sidna Ɛisa yesseḥla aṭas n imuḍan i ghelken yal aṭan ; yessufeɣ aṭas n iṛuḥaniyen yerna ur ten-yețțaǧa ara a d-mmeslayen, axaṭer nutni ẓran d acu-t.  </p> 
 <p><a name="an_1:35">1:35</a> ?ṣbeḥ zik uqbel ad yali wass, Sidna Ɛisa yeffeɣ ɣer lexla iwakken ad yedɛu ɣer Sidi Ṛebbi. </p> 
 <p><a name="an_1:36">1:36</a> Semɛun d imdukkal-is ffɣen ad nadin fell-as ; </p> 
 <p><a name="an_1:37">1:37</a> mi t-ufan, nnan-as : A Sidi, medden akk țnadin fell-ak.  </p> 
 <p><a name="an_1:38">1:38</a> Sidna Ɛisa yerra-yasen : Eyyaw a nṛuḥet ɣer tudrin iqeṛben axaṭer ilaq ad beccṛeɣ daɣen dinna. ?ef wannect-agi i d-usiɣ.  </p> 
 <p><a name="an_1:39">1:39</a> Dɣa iṛuḥ ɣer tmurt n Jlili, yețbecciṛ di leǧwameɛ, yessufuɣ leǧnun.  </p> 
 <p><a name="an_1:40">1:40</a> Yiwen wergaz ihelken lbeṛs yusa-d ɣer Sidna Ɛisa, yeɣli ɣef tgecrar, iḥellel-it yenna-yas : A Sidi, ma tebɣiḍ, tzemreḍ a yi-tesseḥluḍ.  </p> 
 <p><a name="an_1:41">1:41</a> Sidna Ɛisa iɣaḍ-it wergaz-nni, dɣa yeẓẓel afus-is innul-it, yenna yas : Bɣiɣ, ili-k teḥliḍ !  </p> 
 <p><a name="an_1:42">1:42</a> Imiren kan, yeḥla si lbeṛs-nni, yuɣal yeṣfa. </p> 
 <p><a name="an_1:43">1:43</a> Sidna Ɛisa iserreḥ-as ad iṛuḥ, iweṣṣa-t s lḥeṛs yenna-yas :  </p> 
 <p><a name="an_1:44">1:44</a> Sel-iyi-d mliḥ ! Ur țɛawad i yiwen ayen yedṛan, lameɛna ṛuḥ a k-iẓer lmuqeddem, tawiḍ asfel ɣef ṣeffu-inek akken i t-id-iweṣṣa Musa.  </p> 
 <p><a name="an_1:45">1:45</a> Meɛna akken kan iṛuḥ, argaz-nni yebda yețberriḥ di mkul amkan, ayen yedṛan yid-es. Daymi Sidna Ɛisa ur yezmir ara a d-isbeggen iman-is di temdint, meɛna yețɣimi di beṛṛa deg imukan iḍeṛfen. Lɣaci țțasen-d ɣuṛ-es si mkul tama.  </p> 
 <p><a name="an_2:1">2:1</a> Ɛeddan kra wussan, Sidna Ɛisa yuɣal-ed ɣer Kafernaḥum ; yeffeɣ lexbaṛ belli deg wexxam-nni i gella.  </p> 
 <p><a name="an_2:2">2:2</a> Aṭas n lɣaci i d-innejmaɛen, armi ur d-yeqqim wemkan ula zdat tewwurt . Nețța yețbecciṛ-asen awal n Sidi Ṛebbi.  </p> 
 <p><a name="an_2:3">2:3</a> A ten-aya ṛebɛa yergazen wwin-d yiwen wukrif i Sidna Ɛisa. </p> 
 <p><a name="an_2:4">2:4</a> Akken walan ur zmiren ara a t-ssiwḍen ɣuṛ-es si lɣaci-nni, kkan-d si ssqef, kksen iqermuden sennig wanda yella Sidna Ɛisa, syenna ssadren-d ukrif-nni deg wusu-ines.  </p> 
 <p><a name="an_2:5">2:5</a> Mi gwala liman-nsen, Sidna Ɛisa yenna i wukrif-nni : ?waɛeffan-ak ddnubat-ik a mmi.  </p> 
 <p><a name="an_2:6">2:6</a> Llan dinna kra lɛulama qqimen țxemmimen deg ulawen-nsen qqaṛen :  </p> 
 <p><a name="an_2:7">2:7</a> Amek armi yessaweḍ a d-yini imeslayen-agi ? Wagi d lekfeṛ ! Anwa i gzemren ad yeɛfu ddnubat anagar Sidi Ṛebbi ?  </p> 
 <p><a name="an_2:8">2:8</a> Imiren kan Sidna Ɛisa yeẓra ayen țxemmimen deg ulawen-nsen, yenna yasen : Acuɣer tețxemmimem akkagi deg ulawen-nwen ?  </p> 
 <p><a name="an_2:9">2:9</a> D acu i gsehlen a s-t-iniɣ i wukrif-agi : țwaɛfan-ak ddnubat-ik, neɣ kker ddem usu-inek telḥuḍ ? </p> 
 <p><a name="an_2:10">2:10</a> Ihi bɣiɣ aț-țeẓrem belli Mmi-s n bunadem yezmer ad yeɛfu ddnubat di ddunit. Yenna i wukrif-nni :  </p> 
 <p><a name="an_2:11">2:11</a> Kker, ddem usu-inek tṛuḥeḍ ɣer wexxam-ik !  </p> 
 <p><a name="an_2:12">2:12</a> Imiren kan, yekker yeddem usu-ines, yeffeɣ zdat-nsen irkul. Lɣaci wehmen deg wayen yedṛan, țḥemmiden Sidi Ṛebbi, qqaṛen : Werǧin ( di leɛmeṛ ) neẓri ayagi !  </p> 
 <p><a name="an_2:13">2:13</a> Sidna Ɛisa yuɣal ɣer rrif n lebḥeṛ. Aṭas n lɣaci i d-ițasen ɣuṛ-es dɣa yesselmad-iten. </p> 
 <p><a name="an_2:14">2:14</a> Mi gɛedda, iwala yiwen umekkas yeqqim ițeṭṭef leɣṛama, isem-is Lewwi d mmi-s n ?alfi. Sidna Ɛisa yenna-yas : Ddud-d yid-i ! Lewwi yekker, yedda yid-es.  </p> 
 <p><a name="an_2:15">2:15</a> Mi llan tețțen deg wexxam n Lewwi nețța d inelmaden-is, qqimen-d yid-sen imekkasen akk-d yir imdanen, axaṭer aṭas i t-ittabaɛen.  </p> 
 <p><a name="an_2:16">2:16</a> Lɛulama d ifariziyen mi t-walan itețț d imekkasen akk-d yir imdanen, nnan i inelmaden-is : Acuɣer Ssid-nwen itețț d imekkasen akk-d imednuben ?  </p> 
 <p><a name="an_2:17">2:17</a> Mi sen-yesla Sidna Ɛisa, yenna yasen : Mačči d wid iṣeḥḥan i geḥwaǧen ṭṭbib, meɛna d imuḍan. Ur d-usiɣ ara ad ssiwleɣ i iḥeqqiyen, meɛna i imednuben.  </p> 
 <p><a name="an_2:18">2:18</a> Inelmaden n Yeḥya aɣeṭṭas akk-d ifariziyen llan țțuẓummen. Usan-d ad steqsin Sidna Ɛisa nnan-as : Acuɣer inelmaden n Yeḥya d inelmaden n ifariziyen țțuẓummen, ma d inelmaden-ik ur țțuẓummen ara ?  </p> 
 <p><a name="an_2:19">2:19</a> Sidna Ɛisa yerra-yasen : Eɛni zemren inebgawen n tmeɣṛa ad uẓummen ma yella yid-sen yesli ? Kra ara yekk yesli yid-sen ur zmiren ara ad uẓummen.  </p> 
 <p><a name="an_2:20">2:20</a> A d-yas lweqt i deg ara sen yețwakkes yesli, deg wass-nni ad uẓummen. </p> 
 <p><a name="an_2:21">2:21</a> Yiwen ur yețxiḍi tafaweț tajdiṭ i uceṭṭiḍ aqdim, neɣ m'ulac tafaweț-nni ara s-nernu aț-țesseɣṛes aceṭṭiḍ-nni aqdim dɣa acerrig-nni ad innerni.  </p> 
 <p><a name="an_2:22">2:22</a> Yiwen ur ițțačaṛ iyeddiden ( tiyelwin ) iqdimen s ccṛab ajdid, neɣ m'ulac ccṛab-nni ad ifelleq iyeddiden ; ccṛab ad inɣel, iyeddiden-nni ad qqeṛsen. Meɛna ccṛab ajdid ilaq ad immir ɣer iyeddiden ijdiden !  </p> 
 <p><a name="an_2:23">2:23</a> Yiwen wass n ssebt yellan d ass n westeɛfu , Sidna Ɛisa yezger igran n yirden. Inelmaden-is teddun țekksen tigedrin.  </p> 
 <p><a name="an_2:24">2:24</a> Ifariziyen nnan-as : Acuɣer xeddmen inelmaden-ik ayen ur nelli ara d leḥlal deg wass n ssebt ? </p> 
 <p><a name="an_2:25">2:25</a> Sidna Ɛisa yerra-yasen : Di leɛmeṛ teɣṛim wayen yexdem ugellid Dawed asmi i ten-yeṭṭef laẓ nețța d irfiqen-is ?  </p> 
 <p><a name="an_2:26">2:26</a> Yekcem ɣer wexxam n Sidi Ṛebbi deg wussan i deg yella Abyaṭar d lmuqeddem ameqqran, yečča nețța d irfiqen-is tiḥbulin-nni n weɣṛum yețțunefken d lweɛda, ɣas akken aɣṛum-nni i lmuqedmin kan iwumi yeḥlel.  </p> 
 <p><a name="an_2:27">2:27</a> Yenna-yasen : Ass n westeɛfu yețwaxdem i wemdan, mačči d amdan i gețwaxedmen i wass n westeɛfu. </p> 
 <p><a name="an_2:28">2:28</a> Daymi Mmi-s n bunadem yeḥkem ula ɣef wass n westeɛfu.  </p> 
 <p><a name="an_3:1">3:1</a> Sidna Ɛisa yuɣal ɣer lǧameɛ. Yella dinna yiwen wergaz iwumi yekref ufus. </p> 
 <p><a name="an_3:2">3:2</a> Wid yellan dinna țɛassan deg-s ad walin m' ad isseḥlu deg wass n westeɛfu, iwakken ad ccetkin fell-as.  </p> 
 <p><a name="an_3:3">3:3</a> Sidna Ɛisa yenna i wergaz-nni iwumi yekref ufus : Ekker tbeddeḍ dagi di tlemmast.  </p> 
 <p><a name="an_3:4">3:4</a> Imiren yenna i wid yețmuqulen : D acu i d-teqqaṛ ccariɛa-nneɣ ɣef wayen yeɛnan ass n westeɛfu ? A nexdem lxiṛ neɣ a nexdem cceṛ ? A nsellek taṛwiḥt n wemdan neɣ a t-neǧǧ ad immet ? Lameɛna nutni ssusmen meṛṛa, ur zmiren ara a d-rren awal. </p> 
 <p><a name="an_3:5">3:5</a> Sidna Ɛisa imuqel-iten s wurrif, yerna yeḥzen aṭas fell-asen imi qquṛen wulawen nsen. Yenna i wergaz-nni : ?leq-ed ( eẓẓel-ed ) afus-ik ! Iḍleq-it dɣa yeḥla ufus-is.  </p> 
 <p><a name="an_3:6">3:6</a> Imiren ifariziyen ffɣen, ṛuḥen ad mcawaṛen nutni d ihiṛudiyen amek ara t-nɣen.  </p> 
 <p><a name="an_3:7">3:7</a> Sidna Ɛisa ijbed iman-is nețța d inelmaden-is ɣer rrif n lebḥeṛ n tmurt n Jlili. Aṭas n lɣaci i t-id-itebɛen. Usan-d si mkul tama n tmurt n Jlili, si tmurt n Yahuda, </p> 
 <p><a name="an_3:8">3:8</a> si temdint n Lquds, si tmurt n Idum, si tmurt akkin i wasif n Urdun, si leǧwahi n temdinin n ?ur akk-d Sidun. Mi slan s wayen ixeddem, aṭas n lɣaci i d-yețțasen ɣuṛ-es.  </p> 
 <p><a name="an_3:9">3:9</a> Sidna Ɛisa iweṣṣa inelmaden-is a s-heggin taflukt, akken ur t-iḥeṛṛes ara lɣaci. </p> 
 <p><a name="an_3:10">3:10</a> Ladɣa imi yețdawi aṭas n imuḍan, wid akk yuḍnen ẓeddmen fell-as iwakken a t-nnalen.  </p> 
 <p><a name="an_3:11">3:11</a> Iṛuḥaniyen m'ara t-walin, ɣellin zdat-es qqaṛen-as : « Kečč d Mmi-s n Ṛebbi !»  </p> 
 <p><a name="an_3:12">3:12</a> Meɛna nețța yețgalla deg-sen iwakken ur d-qqaṛen ara anwa-t.  </p> 
 <p><a name="an_3:13">3:13</a> Sidna Ɛisa yuli ɣer yiwet n tiɣilt, yessawel i wid yebɣa dɣa usan-d ɣuṛ-es. </p> 
 <p><a name="an_3:14">3:14</a> Yextaṛ tnac deg-sen ad ilin d ṛṛusul ad țeddun daymen yid-es, iwakken a ten-iceggeɛ ad beccṛen lexbaṛ n lxiṛ, </p> 
 <p><a name="an_3:15">3:15</a> a sen-yefk tazmert akken ad ssuffuɣen leǧnun.  </p> 
 <p><a name="an_3:16">3:16</a> A ten-ah tnac-nni yextaṛ : Semɛun iwumi isemma Buṭrus,  </p> 
 <p><a name="an_3:17">3:17</a> Yeɛqub akk-d gma-s Yuḥenna yellan d arraw n Zabadi iwumi isemma Buneṛǧes ( yeɛni arraw n ṛṛɛud ).   </p> 
 <p><a name="an_3:18">3:18</a> Andriyus, Filbas, Bartelmay, Matta, Tuma, Yeɛqub mmi-s n ?alfi, Taddi, Semɛun akenɛani ( awaṭani ) </p> 
 <p><a name="an_3:19">3:19</a> akk-d Yudas n Qeṛyut, win akken ixedɛen Sidna Ɛisa.  </p> 
 <p><a name="an_3:20">3:20</a> Imiren, Sidna Ɛisa yuɣal ɣer wexxam. Nnejmaɛen-d daɣen ɣuṛ-es lɣaci ḥeṛsen-t nețța d inelmaden-is armi ur zmiren ara ad ččen.  </p> 
 <p><a name="an_3:21">3:21</a> Mi gewweḍ lexbaṛ ɣer imawlan is, ṛuḥen-d a t-awin axaṭer ɣilen yedderwec ! </p> 
 <p><a name="an_3:22">3:22</a> Imusnawen n ccariɛa i d-yusan si temdint n Lquds qqaṛen : D Balzabul iḥekkmen ɣef leǧnun i t-izedɣen , s tezmert-is i gessufuɣ leǧnun !  </p> 
 <p><a name="an_3:23">3:23</a> Sidna Ɛisa yessawel-asen, ihdeṛ asen s lemtul, yenna-yasen : Amek yezmer Cciṭan ad issufeɣ Cciṭan ? </p> 
 <p><a name="an_3:24">3:24</a> Ma yella țnaɣen imezdaɣ n tmurt wway gar-asen, tamurt-nni ur tețdum ara. </p> 
 <p><a name="an_3:25">3:25</a> Ma yella yekker ccwal ger wat wexxam, axxam-nni ad yeɣli ur yețbeddad ara.  </p> 
 <p><a name="an_3:26">3:26</a> Ihi ma yella Cciṭan yețnaɣ d yiman-is tebḍa tgeldit-is, tazmert-is aț-țeɣli dɣa aț-țefnu.  </p> 
 <p><a name="an_3:27">3:27</a> Yiwen ur izmir ad ikcem ɣer wexxam n wergaz iǧehden iwakken a d-yaker ayla-s, m'ur t-yuriz ara uqbel ! M'ara t-yarez, imiren yezmer ad yaker axxam-is meṛṛa !  </p> 
 <p><a name="an_3:28">3:28</a> A wen-d-iniɣ tideț : a sen țwasemmḥen i yemdanen meṛṛa ddnubat-nsen d rregmat-nsen, </p> 
 <p><a name="an_3:29">3:29</a> ma d win ireggmen Ṛṛuḥ iqedsen, d lmuḥal ad yețțusemmeḥ ; ddnub-is ad yeqqim ɣef yir-is i dayem.  </p> 
 <p><a name="an_3:30">3:30</a> Yenna-d annect-agi axaṭer qqaṛen-as: Izdeɣ-it Cciṭan.  </p> 
 <p><a name="an_3:31">3:31</a> Wwḍen-d watmaten n Sidna Ɛisa akk-d yemma-s. Qqimen di beṛṛa, ceggɛen ɣuṛ-es a d-yas. </p> 
 <p><a name="an_3:32">3:32</a> Nețța yella zdaxel n wexxam yezzi-yas aṭas lɣaci ; nnan-as : A Sidi, yemma-k d wayetma-k akk-d yessetma-k, atnan di beṛṛa țnadin fell-ak.  </p> 
 <p><a name="an_3:33">3:33</a> Sidna Ɛisa yerra-yasen : Anta i d yemma, anwi i d aytma ?  </p> 
 <p><a name="an_3:34">3:34</a> Dɣa imuqel meṛṛa wid i s-d yezzin yenna : Ațah yemma, atnah wayetma. </p> 
 <p><a name="an_3:35">3:35</a> Axaṭer win ixeddmen lebɣi n Sidi Ṛebbi, d win i d gma, i d weltma, i d yemma !  </p> 
 <p><a name="an_4:1">4:1</a> Sidna Ɛisa yebda daɣen yețbecciṛ rrif n lebḥeṛ n tmurt n Jlili. Imi i d-innejmaɛ ɣuṛ-es waṭas n lɣaci, yuli ɣer teflukt yeqqim. Taflukt-nni tella s ufella n waman, lɣaci yeqqim ɣer lqaɛa, rrif n lebḥeṛ. </p> 
 <p><a name="an_4:2">4:2</a> Yebda yesselmad iten s lemtul, yeqqaṛ-asen :  </p> 
 <p><a name="an_4:3">4:3</a> Selt-iyi-d ! Yiwen ufellaḥ yeffeɣ ad izreɛ.  </p> 
 <p><a name="an_4:4">4:4</a> Mi gella izerreɛ, ɣlin kra iɛeqqayen deg webrid : ṛuḥen-d igṭat ( ifṛax ) leqḍen-ten.  </p> 
 <p><a name="an_4:5">4:5</a> Kra iɛeqqayen nniḍen ɣlin ger idɣaɣen anda ulac aṭas n wakal, dɣa mɣin-d imiren, axaṭer tissi n wakal ur lqayet ara.  </p> 
 <p><a name="an_4:6">4:6</a> Mi d-yuli yiṭij, yezlef imɣan-nni dɣa qquṛen, imi izuṛan-nsen ur lqayit ara.  </p> 
 <p><a name="an_4:7">4:7</a> Kra iɛeqqayen nniḍen ɣlin ger isennanen ; mi gman isennanen-nni ɣummen-ten dɣa ur d-fkin ara lfakya. </p> 
 <p><a name="an_4:8">4:8</a> Kra iɛeqqayen nniḍen ɣlin deg wakal yelhan, mi gman, nnernan fkan-d tigedrin ; ta tefka-d tlatin n tɛeqqayin, tayeḍ sețțin, tayeḍ meyya.  </p> 
 <p><a name="an_4:9">4:9</a> Yenna-yasen : Win yesɛan imeẓẓuɣen, isel-ed !  </p> 
 <p><a name="an_4:10">4:10</a> Mi gebɛed ɣef lɣaci, wid i s-d yezzin akk-d tnac-nni inelmaden ssutren-as a sen-yessefhem lemtul i sen d-yewwi. </p> 
 <p><a name="an_4:11">4:11</a> Yerra-yasen : Kunwi yețțunefk-awen aț- țissinem sser n tgeldit n Ṛebbi, ma d wiyaḍ sellen i mkul lḥaǧa s lemtul, </p> 
 <p><a name="an_4:12">4:12</a> iwakken :  ?as țmuqulen ur țwalin ara,  ɣas sellen ur fehhmen ara ;  m'ulac a d-uɣalen ɣer webrid  dɣa  Ṛebbi a sen-yeɛfu  ddnubat-nsen !  </p> 
 <p><a name="an_4:13">4:13</a> Yenna-yasen daɣen : M'ur tefhimem ara lmeɛna n lemtel-agi, amek ara tfehmem lemtul nniḍen ? </p> 
 <p><a name="an_4:14">4:14</a> Afellaḥ-nni, d win izerrɛen awal n Ṛebbi.  </p> 
 <p><a name="an_4:15">4:15</a> Kra yemdanen cban iri n webrid anda yețwazreɛ wawal n Ṛebbi. Akken kan i s-slan, yusa-d Cciṭan iqleɛ-ed awal-nni i gețwazerɛen deg ulawen-nsen.  </p> 
 <p><a name="an_4:16">4:16</a> Wiyaḍ cban akal yeččuṛen d idɣaɣen, akken ara slen i wawal n Ṛebbi, qebblen-t s lfeṛḥ ; </p> 
 <p><a name="an_4:17">4:17</a> lameɛna ur t-țțaǧan ara ad yefk izuṛan deg ulawen-nsen, ṭṭfen deg-s kra lweqt kan. Mi d-yewweḍ leɛtab d uqehheṛ ɣef ddemma n wawal n Ṛebbi, țțuɣalen ɣer deffir, țaǧǧan liman-nsen.  </p> 
 <p><a name="an_4:18">4:18</a> Wiyaḍ țemcabin ɣer wakal yeččuṛen d isennanen, sellen i wawal n Ṛebbi, </p> 
 <p><a name="an_4:19">4:19</a> meɛna iɣeblan, ṭṭmeɛ, lerbaḥ akk-d zzhu n ddunit-agi, skuffuren ( țkemmimen ) awal-nni, ur d-yețțawi ara lfayda.  </p> 
 <p><a name="an_4:20">4:20</a> Wiyaḍ cban akal yelhan anda teɣli zzerriɛa, sellen i wawal n Ṛebbi, qebblen-t, țțaken-d lfayda. Mkul aɛeqqa yeggar-ed wa tlatin, wa sețțin, wa meyya.  </p> 
 <p><a name="an_4:21">4:21</a> Yenna-yasen daɣen : Eɛni yella win ara iceɛlen taftilt iwakken a ț-yerr seddaw lḥila neɣ seddaw n wusu ? Mačči iwakken a ț-issers s ufella n lmeṣbeḥ ?  </p> 
 <p><a name="an_4:22">4:22</a> Ulac ayen yeffren ur d-nețban, ulac ayen iɣummen ur d-tețbeggin tafat. </p> 
 <p><a name="an_4:23">4:23</a> Smeḥset-ed mliḥ, ma tesɛam imeẓẓuɣen isellen !  </p> 
 <p><a name="an_4:24">4:24</a> Yerna yenna-yasen : ?adret ɣef wayen tsellem ! Axaṭer akken i tețțektilim i wiyaḍ ara wen-d-ițwaktil i kunwi, yerna a wen-d ițwaktil s zzyada. </p> 
 <p><a name="an_4:25">4:25</a> Axaṭer win yesɛan a s-rnun, ma d win ur nesɛi ara a s-yețwakkes ula d ayen yesɛa.  </p> 
 <p><a name="an_4:26">4:26</a> Sidna Ɛisa yenna-yasen daɣen : Tageldit n Sidi Ṛebbi tețțemcabi ɣer yiwen ufellaḥ i gzerɛen iger.  </p> 
 <p><a name="an_4:27">4:27</a> Ama yeṭṭes ama ur yeṭṭis, am yiḍ am ass, zzerriɛa tețțemɣay tgemmu, ur yeẓri amek. </p> 
 <p><a name="an_4:28">4:28</a> Akal yețțak-ed s yiman-is lɣella. Tazwara d imɣi ad yuɣal ț-țigdert, taggara tigdert-nni aț-țeččaṛ d iɛeqqayen.  </p> 
 <p><a name="an_4:29">4:29</a> Mi wwan yirden, afellaḥ-nni a d-yas a ten-yemger, axaṭer yewweḍ ed lweqt n tmegra.  </p> 
 <p><a name="an_4:30">4:30</a> Yenna daɣen : ?er wacu i nezmer a nmettel tageldit n Ṛebbi, neɣ anwa lemtel ara d-nawi fell-as ? </p> 
 <p><a name="an_4:31">4:31</a> Ițemcabi ɣer uɛeqqa n uxerḍel. M'ara t-nezreɛ, d nețța i d aɛeqqa amecṭuḥ meṛṛa ger zzerriɛat n ddunit. </p> 
 <p><a name="an_4:32">4:32</a> Mi gețwazreɛ, igemmu yețțali alamma yekka-d sennig akk yemɣan n tebḥirt, yeggar ed ifurkawen imeqqranen, ula d igṭaṭ ( ifṛax ) n igenni, țruḥun-d ad ddarin ( ddurqen ) seddaw tili-ines.  </p> 
 <p><a name="an_4:33">4:33</a> S waṭas n lemtul am wigi i sen ițbecciṛ awal n Ṛebbi, akken i tella lefhama n mkul yiwen. </p> 
 <p><a name="an_4:34">4:34</a> Ițmeslay-asen anagar s lemtul, meɛna m'ara yili akk-d inelmaden-is, yessefham-asen kullec.  </p> 
 <p><a name="an_4:35">4:35</a> Ass-nni kan mi geɣli yiṭij, Sidna Ɛisa yenna i inelmaden-is : Eyyaw a nzegret agummaḍ n lebḥeṛ.  </p> 
 <p><a name="an_4:36">4:36</a> Mi gerra lɣaci-nni, iṛuḥ yid-sen di teflukt i deg yella. Ddant yid-es kra teflukin nniḍen.  </p> 
 <p><a name="an_4:37">4:37</a> Tekker-ed yiwet n tbuciḍant, tessalay-ed lemwaji ɣer teflukt tețțacaṛ-iț. </p> 
 <p><a name="an_4:38">4:38</a> Sidna Ɛisa yella yeṭṭes di teflukt deffir n inelmaden-is, yessers aqeṛṛuy-is ɣef tsumta. Sakin-t-id nnan-as : A Sidi, eɛni ur ak-tewqiɛ ara ma nemmut ?  </p> 
 <p><a name="an_4:39">4:39</a> Sidna Ɛisa yekker-ed iɛeggeḍ ɣef waḍu, yenna i lebḥeṛ : Ssers iman-ik ! Ssusem ! Yers waḍu-nni, dɣa tuɣal-ed talwit. </p> 
 <p><a name="an_4:40">4:40</a> Yenna i inelmaden-is : Acuɣer i tuggadem akka ? Mazal ur tuminem ara ?  </p> 
 <p><a name="an_4:41">4:41</a> Meɛna ikcem-iten akk lxuf d ameqqran, qqaṛen wway gar-asen : Anwa-t wagi iwumi țțaɣen awal ula d aḍu d lebḥeṛ ?  </p> 
 <p><a name="an_5:1">5:1</a> Usan-d seg ugemmaḍ n lebḥeṛ ɣer tmurt n ijiṛaziyen. </p> 
 <p><a name="an_5:2">5:2</a> Akken kan i d-yers Sidna Ɛisa si teflukt, ataya yiwen wergaz yezdeɣ uṛuḥani, yeffeɣ-ed si tjebbant iteddu-d ɣuṛ-es.  </p> 
 <p><a name="an_5:3">5:3</a> Yezdeɣ ger iẓekwan, yiwen ur izmir a t-yarez ula s ssnesla </p> 
 <p><a name="an_5:4">5:4</a> axaṭer acḥal d abrid i t-qqnen s ixelxalen n wuzzal deg iḍaṛṛen, s ssnasel deg ifassen, meɛna yesseɣṛas-iten akk, daymi ur yezmir yiwen a t-iṭṭef. </p> 
 <p><a name="an_5:5">5:5</a> Iḍ d wass nețța deg uneẓruf, yețɛeggiḍ, ijerreḥ iman-is s iblaḍen.  </p> 
 <p><a name="an_5:6">5:6</a> Mi gwala Sidna Ɛisa si lebɛid, yuzzel-ed yeɣli ɣef tgecrar zdat-es. </p> 
 <p><a name="an_5:7">5:7</a> Iɛeggeḍ s lǧehd : D acu i tebɣiḍ ɣuṛ-i a Ɛisa, a mmi-s n Ṛebbi ɛlayen ? Di leɛnaya-k, ɣef wudem n Ṛebbi ur iyi-țɛețțib ara !  </p> 
 <p><a name="an_5:8">5:8</a> Axaṭer Sidna Ɛisa yeqqaṛ-as : Effeɣ seg umdan-agi ay aṛuḥani !  </p> 
 <p><a name="an_5:9">5:9</a> Yesteqsa-t yenna-yas : Isem-ik ? Yerra-yas-d : Isem-iw tarbaɛt, axaṭer deg waṭas yid-nneɣ i nella.  </p> 
 <p><a name="an_5:10">5:10</a> Dɣa țḥellilen deg-s rennun iwakken ur ten-yessufuɣ ara si tmurt-nni.  </p> 
 <p><a name="an_5:11">5:11</a> Yuɣ lḥal tella dinna yiwet n tqeḍɛit n yilfan kessen ; </p> 
 <p><a name="an_5:12">5:12</a> ḥellelent nnan-as : Di leɛnaya-k, ǧǧaɣ a nekcem deg yilfan-agi .  </p> 
 <p><a name="an_5:13">5:13</a> Iserreḥ-asen, dɣa ffɣen seg wergaz-nni, kecmen deg ilfan-nni, imiren grarben seg wedrar ɣer lebḥeṛ, llan deg wazal n walfin yid-sen, ɣeṛqen meṛṛa. </p> 
 <p><a name="an_5:14">5:14</a> Wid ikessen ilfan-nni rewlen, ssawḍen lexbaṛ ɣer temdint akk-d tudrin dɣa lɣaci ṛuḥen-d ad walin ayen yedṛan. </p> 
 <p><a name="an_5:15">5:15</a> Mi d-wwḍen ɣer Sidna Ɛisa, walan win akken tezdeɣ terbaɛt n iṛuḥaniyen yeqqim, yelsa llebsa, yuɣal-ed ɣer leɛqel-is ; imiren ikcem-iten lxuf.  </p> 
 <p><a name="an_5:16">5:16</a> Wid i gḥeḍren ḥekkun-d i wiyaḍ ayen yedṛan d win yețwazedɣen akk-d țqeḍɛit-nni n yilfan. </p> 
 <p><a name="an_5:17">5:17</a> Imiren bdan țḥellilen Sidna Ɛisa ad iffeɣ si tmurt-nsen.  </p> 
 <p><a name="an_5:18">5:18</a> Akken iteddu Sidna Ɛisa ad yali ɣef teflukt, win akken yellan yețwazdeɣ yețḥellil deg-s yeqqaṛ-as : Di leɛnaya-k eǧǧ-iyi ad dduɣ yid-ek.  </p> 
 <p><a name="an_5:19">5:19</a> Lameɛna Sidna Ɛisa yugi, yenna-yas : Uɣal ɣer wexxam-ik d leḥbab-ik, teḥkuḍ-asen ayen i k-ixdem Sidi Ṛebbi.  </p> 
 <p><a name="an_5:20">5:20</a> Iṛuḥ, yebda yețberriḥ di ɛecṛa n temdinin-nni ayen akk i s-yexdem Sidna Ɛisa. Kra win i s-yeslan yetɛeǧǧeb.  </p> 
 <p><a name="an_5:21">5:21</a> Sidna Ɛisa yuɣal s teflukt ɣer ugemmaḍ n lebḥeṛ. Innejmaɛ-ed daɣen lɣaci ɣuṛ-es mi gella rrif n lebḥeṛ. </p> 
 <p><a name="an_5:22">5:22</a> Yiwen seg lecyux n lǧameɛ, isem-is Jayṛus, akken i gwala Sidna Ɛisa, yeɣli ɣer iḍaṛṛen-is, </p> 
 <p><a name="an_5:23">5:23</a> ițḥellil deg-s irennu, yeqqaṛ-as : A Sidi, di leɛnaya-k ! Yelli tețmețțat, ddu-d yid-i ssers ifassen-ik fell-as iwakken aț-țeslek, ur tețmețțat ara !  </p> 
 <p><a name="an_5:24">5:24</a> Sidna Ɛisa iṛuḥ yid-es. Aṭas n lɣaci i t-itebɛen, ḥerṣen-t si mkul tama. </p> 
 <p><a name="an_5:25">5:25</a> Tella dinna yiwet n tmeṭṭut tehlek, tnac iseggasen nețțat tețțazal d idammen.  </p> 
 <p><a name="an_5:26">5:26</a> Tenɛețțab aṭas ger ifassen n ṭṭeba, texṣeṛ ayen akk i tesɛa, meɛna ur teḥli ara, terna tenṭer akteṛ.  </p> 
 <p><a name="an_5:27">5:27</a> Mi tesla heddṛen ɣef Sidna Ɛisa , tṛuḥ-ed deffir-es ger lɣaci, tennul ajellab-is.  </p> 
 <p><a name="an_5:28">5:28</a> Axaṭer teqqaṛ deg iman-is : ma nnuleɣ ulamma d icuḍaḍ n ubeṛnus-is, ad ḥluɣ.  </p> 
 <p><a name="an_5:29">5:29</a> Imiren kan ḥebsen idammen-nni, tḥulfa ( tḥuss ) i yiman-is teḥla seg waṭan-is. </p> 
 <p><a name="an_5:30">5:30</a> Di teswiɛt-nni Sidna Ɛisa iḥuss i yiwet n tezmert teffeɣ seg-s. Yezzi ɣer lɣaci-nni yenna : Anwa i d-innulen ajellab-iw ? </p> 
 <p><a name="an_5:31">5:31</a> Inelmaden-is rran-as : Aql-ik ger lɣaci ḥeṛsen-k-id si mkul tama, teqqaṛeḍ anwa i yi-d innulen ?  </p> 
 <p><a name="an_5:32">5:32</a> Nețța yețmuqul di lɣaci i s-d yezzin iwakken ad iwali tameṭṭut-nni. </p> 
 <p><a name="an_5:33">5:33</a> Tameṭṭut-nni, mi twala ayen yedṛan yid-es texleɛ, tețțergigi ; tṛuḥ-ed teɣli ɣer iḍaṛṛen n Sidna Ɛisa tenna-yas akk tideț.  </p> 
 <p><a name="an_5:34">5:34</a> Yenna-yas : A yell-i, d liman-im i kkem-yesseḥlan ; ṛuḥ di lehna, aql-ikkem teṣfiḍ si lehlak-im.  </p> 
 <p><a name="an_5:35">5:35</a> Mazal-it yețmeslay, a ten-aya usan-d kra yergazen seg wexxam n Jayṛus ccix-nni n lǧameɛ, nnan-as : Yelli-k temmut, ur țɛețțib ara Sidna Ɛisa.  </p> 
 <p><a name="an_5:36">5:36</a> Lameɛna Sidna Ɛisa mi gesla i imeslayen-nni, yenna i ccix-nni : Ur țțaggad ara, amen kan !  </p> 
 <p><a name="an_5:37">5:37</a> Ur yeǧǧi yiwen ad yeddu yid-es anagar Buṭrus, Yeɛqub akk-d gma-s Yuḥenna. </p> 
 <p><a name="an_5:38">5:38</a> Mi wwḍen ɣer wexxam n ccix-nni n lǧameɛ, Sidna Ɛisa yufa lɣaci yenhewwal, țrun, țmeǧǧiden. </p> 
 <p><a name="an_5:39">5:39</a> Yekcem ɣer wexxam yenna-yasen : Iwacu lehwel d imeṭṭawen-agi ? Taqcict ur temmut ara, teṭṭes kan.  </p> 
 <p><a name="an_5:40">5:40</a> Stehzayen fell-as. Dɣa yessufeɣ iten akk, yewwi imawlan n teqcict-nni akk-d tlata-nni inelmaden, yekcem ɣer texxamt anda tella teqcict-nni ; </p> 
 <p><a name="an_5:41">5:41</a> yeṭṭef afus n teqcict-nni yenna-yas : Talita, qumi ! (Yeɛni : « A taqcict, ekker ! »)  </p> 
 <p><a name="an_5:42">5:42</a> Imiren kan, tekker-ed teqcict-nni tebda tleḥḥu. Fell-as tnac iseggasen. Wid yellan dinna xelɛen tɛeǧǧben deg wayen walan. </p> 
 <p><a name="an_5:43">5:43</a> Sidna Ɛisa iweṣṣa-ten ur țɛawaden i yiwen ayen yedṛan ; dɣa yenna-yasen : Fket-as aț-țečč.  </p> 
 <p><a name="an_6:1">6:1</a> Sidna Ɛisa iṛuḥ syenna ɣer tmurt-is, ddan yid-es inelmaden is. </p> 
 <p><a name="an_6:2">6:2</a> Akken i d-yewweḍ wass n westeɛfu, yebda yesselmad di lǧameɛ. Aṭas i gwehmen seg wid i s-isellen, qqaṛen : Ansi i s-d-yekka wayagi ? D acu-ț lefhama-yagi i s-d ițțunefken ? Ansi i s-d-tekka tezmert s wayes ixeddem lbeṛhanat-agi meṛṛa ? </p> 
 <p><a name="an_6:3">6:3</a> Mačči d wagi i d aneǧǧaṛ-nni, mmi-s n Meryem, gma-s n Yeɛqub, n Yuses, n Yuda akk-d Semɛun ? Anaɣ yessetma-s gar-aneɣ i țɛicint ? Ayagi yella-yasen d ugur daymi ur uminen ara yis.  </p> 
 <p><a name="an_6:4">6:4</a> Sidna Ɛisa yenna-yasen : Anagar di tmurt-is ger imawlan is d wat wexxam-is i gețwaḥqeṛ nnbi.  </p> 
 <p><a name="an_6:5">6:5</a> Ur yexdim dinna ula d yiwen n lbeṛhan, anagar kra imuḍan i ɣef yessers ifassen-is yesseḥla-ten.  </p> 
 <p><a name="an_6:6">6:6</a> Yewhem deg-sen imi ugin ad amnen. Dɣa ileḥḥu, yesselmad di tudrin iqeṛben tamdint n Naṣaret.  </p> 
 <p><a name="an_6:7">6:7</a> Sidna Ɛisa yessawel i tnac-nni inelmaden, iceggeɛ-iten sin sin, yefka yasen tazmert ad ssufɣen iṛuḥaniyen.  </p> 
 <p><a name="an_6:8">6:8</a> Iweṣṣa-ten, yenna-yasen : Ur țțawit yid-wen acemma i webrid, ama d aɣṛum, ama d agrab ama d aṣurdi deg waggus, anagar aɛekkaz deg ufus. </p> 
 <p><a name="an_6:9">6:9</a> Elset irkasen, meɛna ur țțawit ara yid-wen aqenduṛ wis sin.  </p> 
 <p><a name="an_6:10">6:10</a> Yenna-yasen daɣen : Axxam anda stṛeḥben yis-wen qqimet ɣuṛ-sen alamma tṛuḥem.  </p> 
 <p><a name="an_6:11">6:11</a> Ma yella wanda ur sṭerḥben ara yis-wen, ur bɣin ara a wen-slen, ṛuḥet syenna, zwit aɣebbaṛ n warkasen-nwen, ddnub i yirawen-nsen.  </p> 
 <p><a name="an_6:12">6:12</a> Ṛuḥen țbecciṛen i yemdanen iwakken a d-uɣalen ɣer webrid. </p> 
 <p><a name="an_6:13">6:13</a> Ssufuɣen aṭas n leǧnun, dehhinen s zzit aṭas n imuḍan, sseḥlayen-ten.  </p> 
 <p><a name="an_6:14">6:14</a> Yuɣal yisem n Sidna Ɛisa mechuṛ di tmurt meṛṛa, yewweḍ lexbaṛ-is ɣer ugellid Hiṛudus. Kra qqaṛen : D Yeḥya aɣeṭṭas i d-iḥyan si ger lmegtin, daymi i gezmer ad ixdem lbeṛhanat.  </p> 
 <p><a name="an_6:15">6:15</a> Wiyaḍ qqaṛen : D nnbi Ilyas. Wiyaḍ daɣen qqaṛen-as : D nnbi am lenbiya nniḍen.  </p> 
 <p><a name="an_6:16">6:16</a> Meɛna mi gesla Hiṛudus s wannect-agi, yeqqaṛ : D Yehya-nni iwumi kkseɣ aqqeṛṛuy, i d-iḥyan !  </p> 
 <p><a name="an_6:17">6:17</a> Axaṭer d Hiṛudus s yiman-is i gerran Yeḥya ɣer lḥebs yeqqen-it s ssnasel, mi t-ilum imi guɣ Hiṛudyad yellan ț-țameṭṭut n gma-s Filbas.  </p> 
 <p><a name="an_6:18">6:18</a> Yeḥya aɣeṭṭas yella yeqqaṛ-as : D leḥṛam fell-ak aț-țaɣeḍ tameṭṭut n gma-k !  </p> 
 <p><a name="an_6:19">6:19</a> Daymi i t-tekṛeh Hiṛudyad, yerna tețqellib amek ara t-tneɣ lameɛna ur s-tufi ara abrid ; </p> 
 <p><a name="an_6:20">6:20</a> axaṭer Hiṛudus yețqadaṛ Yeḥya imi i t-iẓra d argaz yeṣfan, d aḥeqqi, daymi i gețḥunnu fell-as. Iḥemmel ad ismeḥses i wawal-is, meɛna m'ara s-isel iɛewweq.  </p> 
 <p><a name="an_6:21">6:21</a> Ațaya teɣli-yas-d sebba i Hiṛudyad... Ass n lɛid n tlalit-is, Hiṛudus iɛreḍ-ed ɣer imensi imeqqranen n tgelda-s, imeqqranen n lɛeskeṛ akk-d imdebbṛen n tmurt n Jlili.  </p> 
 <p><a name="an_6:22">6:22</a> Tekcem-ed yelli-s n Hiṛudyad tecḍeḥ, dɣa teɛǧeb-as i Hiṛudus d inebgawen-is. Agellid yenna i teqcict-nni : Ssuter-iyi-d ayen tebɣiḍ a m-t-id fkeɣ.  </p> 
 <p><a name="an_6:23">6:23</a> Yerna yeggul-as : Ssuter-ed ayen tebɣiḍ a m-t-id fkeɣ, ɣas d azgen di tgelda-w.  </p> 
 <p><a name="an_6:24">6:24</a> Teffeɣ tenna i yemma-s : D acu ara s-ssutreɣ ? Terra-yas : Ssuter-as aqeṛṛuy n Yeḥya.  </p> 
 <p><a name="an_6:25">6:25</a> Tekcem ɣer ugellid tenna-yas : Efk-iyi-d tura kan aqeṛṛuy n Yeḥya deg uḍebsi !  </p> 
 <p><a name="an_6:26">6:26</a> Agellid-nni yeḥzen mačči d kra, lameɛna imi s-yeggul zdat inebgawen is, ur yezmir ara ad iḥnet.  </p> 
 <p><a name="an_6:27">6:27</a> Iceggeɛ imiren kan yiwen uɛessas, yumeṛ-it a s-d-yawi aqeṛṛuy n Yeḥya aɣeṭṭas. Aɛessas-nni iṛuḥ ɣer lḥebs, ikkes-as aqeṛṛuy i Yeḥya.  </p> 
 <p><a name="an_6:28">6:28</a> Yewwi-t-id deg uḍebsi, yefka-t i teqcict-nni, ma d nețțat tewwi-t i yemma-s.  </p> 
 <p><a name="an_6:29">6:29</a> Mi slan s wayagi, inelmaden n Yeḥya usan-d wwin lǧețța-s meḍlen-ț.  </p> 
 <p><a name="an_6:30">6:30</a> Uɣalen-d inelmaden, nnejmaɛen ɣer Sidna Ɛisa, ḥkan-as ayen akk xedmen d wayen slemden.  </p> 
 <p><a name="an_6:31">6:31</a> Imi aṭas n lɣaci i gețṛuḥun țțuɣalen-d, ur sɛin ara lweqt ad ččen, dɣa Sidna Ɛisa yenna-yasen : Eyyaw a nṛuḥet ɣer wemkan iḍeṛfen iwakken aț-țesteɛfum.  </p> 
 <p><a name="an_6:32">6:32</a> Rekben di teflukt, ṛuḥen ad stuṛṛfen iman-nsen.  </p> 
 <p><a name="an_6:33">6:33</a> Aṭas i ten-iwalan mi ṛuḥen, ɛeqlen-ten, imiren uzzlen-d ɣef wuḍar si mkul tamdint. Zwaren-ten ɣer wanda akken i teddun.  </p> 
 <p><a name="an_6:34">6:34</a> Mi d-yers si teflukt, iwala ayendin n lɣaci ; dɣa ɣaḍen-t imi cban taqeḍɛit n wulli ur nesɛi ameksa. Yebda yesselmad-iten deg waṭas n lecɣal. </p> 
 <p><a name="an_6:35">6:35</a> Mi qṛib ad yeɣli wass, usan-d inelmaden-is nnan-as : Amkan-agi yexla yerna iṛuḥ lḥal, </p> 
 <p><a name="an_6:36">6:36</a> serreḥ i lɣaci ad ṛuḥen ɣer leɛzayeb ț-țudrin i d-iqeṛben iwakken a d-aɣen ayen ara ččen.  </p> 
 <p><a name="an_6:37">6:37</a> Yerra-yasen : Fket-asen kunwi ayen ara ččen ! Nutni rran-as : Eɛni tebɣiḍ a nṛuḥ a d-naɣ aɣṛum s wazal n mitin alef  iwakken a nessečč annect-agi n lɣaci ?  </p> 
 <p><a name="an_6:38">6:38</a> Dɣa yenna-yasen : Acḥal n teḥbulin n weɣṛum i tesɛam ? Ṛuḥet aț-țwalim . Mi d-ẓran, nnan-as : ?uṛ-nneɣ xemsa n teḥbulin n weɣṛum d sin iḥewtiwen (iselman ).  </p> 
 <p><a name="an_6:39">6:39</a> Imiren, Sidna Ɛisa yenna i inelmaden-is ad sɣimen lɣaci ț-țirebbaɛ ɣef leḥcic.  </p> 
 <p><a name="an_6:40">6:40</a> Qqimen ț-țirebbaɛ n meyya akk d xemsin.  </p> 
 <p><a name="an_6:41">6:41</a> Yeddem xemsa n teḥbulin-nni n weɣṛum d sin iḥewtiwen, yerfed allen-is ɣer igenni yeḥmed Ṛebbi. Yebḍa aɣṛum-nni, yefka-t i inelmaden a t-feṛqen i lɣaci. Ifṛeq-asen ula d sin-nni iḥewtiwen.  </p> 
 <p><a name="an_6:42">6:42</a> ?čan akk armi ṛwan, </p> 
 <p><a name="an_6:43">6:43</a> jemɛen-d tnac iḍellaɛen n weɣṛum akk-d lḥut i d-yegran.  </p> 
 <p><a name="an_6:44">6:44</a> Wid yeččan si lqut-nni llan di xemsa alef yid-sen.  </p> 
 <p><a name="an_6:45">6:45</a> Imiren kan, iḥettem ɣef yinelmaden-is ad zegren s teflukt agummaḍ i lebḥeṛ, ad zwiren ɣer temdint n Bitsayda, ma d nețța ad iqqim ad yerr lɣaci.  </p> 
 <p><a name="an_6:46">6:46</a> Mi gemfaṛaq yid-sen, yuli ɣer wedrar iwakken ad iẓẓall.  </p> 
 <p><a name="an_6:47">6:47</a> Mi d-tewweḍ tmeddit, taflukt nni tella di tlemmast n lebḥeṛ, ma d Sidna Ɛisa yeqqim weḥd-es di lberr.  </p> 
 <p><a name="an_6:48">6:48</a> Iwala ṛwan lḥif mi kkaten imeqdafen, axaṭer aḍu yețțara-ten ɣer deffir. Mi qṛib ad yali wass iṛuḥ ɣuṛ-sen, iteddu ɣef waman, yebɣa a sen-iɛeddi. </p> 
 <p><a name="an_6:49">6:49</a> Mi t-walan ileḥḥu ɣef waman, nwan-t d lexyal, bdan țɛeggiḍen, </p> 
 <p><a name="an_6:50">6:50</a> xelɛen axaṭer țwalin-t akk. Imiren iluɛa-ten yenna-yasen : Ur xellɛet ara, d nekk ; ur țțaggadet ara !  </p> 
 <p><a name="an_6:51">6:51</a> Akken kan yekcem ɣer teflukt ɣuṛ-sen, yers waḍu-nni. </p> 
 <p><a name="an_6:52">6:52</a> Inelmaden dehcen nezzeh, axaṭer ur fhimen ara lbeṛhan-nni n weɣṛum, imi ulawen nsen qquṛen.  </p> 
 <p><a name="an_6:53">6:53</a> Kemmlen abrid-nsen, ffɣen ɣer tmurt n Jiniṣaret, rsen dinna. </p> 
 <p><a name="an_6:54">6:54</a> Mi d-ṣubben si teflukt, lɣaci yeɛqel Sidna Ɛisa imiren kan, </p> 
 <p><a name="an_6:55">6:55</a> dɣa uzzlen di mkul amkan n tmurt, bdan țțawin-as-ed imuḍan deg wusu-nsen ɣer yal amkan anda yella.  </p> 
 <p><a name="an_6:56">6:56</a> Di mkul amkan anda iṛuḥ, ama ț-țaddart ama ț-țamdint neɣ d izuɣaṛ, țțawin-as-ed imuḍan ɣer imukan n tejmaɛin, țḥellilen-t iwakken a ten-yeǧǧ ad nnalen ulamma d icuḍaḍ n ujellab-is. Wid akk i t-ițnalen ḥellun  </p> 
 <p><a name="an_7:1">7:1</a> Ifariziyen d kra lɛulama n ccariɛa i d-yusan si temdint n Lquds, nnejmaɛen-d ɣer Sidna Ɛisa. </p> 
 <p><a name="an_7:2">7:2</a> Walan kra seg inelmaden-is tețțen aɣṛum mbla ma ssarden ifassen-nsen, akken tella di lɛadda-nsen.  </p> 
 <p><a name="an_7:3">7:3</a> Axaṭer ifariziyen akk-d wat Isṛail ur tețțen ara uqbel ad ssirden ifassen-nsen, imi ṭṭfen di lɛadda n lejdud-nsen.  </p> 
 <p><a name="an_7:4">7:4</a> M'ara d-uɣalen si ssuq, ur tețțen ara alamma uɣen luḍu. ?ṭfen daɣen deg waṭas n lɛaddat nniḍen : tarda n yeqbac, n tbuqalin, akk-d lḥilat meṛṛa n nnḥas.  </p> 
 <p><a name="an_7:5">7:5</a> Ifariziyen d lɛulama steqsan-t, nnan-as : Acuɣer inelmaden-ik ur ṭṭifen ara di lɛaddat i ɣ-d-ǧǧan lejdud nneɣ, atan tețțen s ifassen yumsen ?  </p> 
 <p><a name="an_7:6">7:6</a> Yerra-yasen : Ay at sin wudmawen ! Fell-awen i d-yura nnbi Iceɛya mi d-yenna :  Lǧil-agi țɛebbiden-iyi s yimi-nsen kan, lameɛna deg ulawen-nsen beɛden fell-i aṭas.  </p> 
 <p><a name="an_7:7">7:7</a>  Aɛebbed-agi i yi-țɛebbiden ur yesɛi ara lqima, imi ayen sselmaden mačči s ɣuṛ-i i d-yekka meɛna d lɛaddat n yemdanen kan.   </p> 
 <p><a name="an_7:8">7:8</a> Tețțaǧǧam lumuṛat i d-yefka Sidi Ṛebbi akken aț-țtebɛem leɛwayed n yemdanen .  </p> 
 <p><a name="an_7:9">7:9</a> Sidna Ɛisa yenna daɣen : Tețțarram di ṭṭerf lumuṛ n Ṛebbi, iwakken aț-țeṭṭfem di leɛwayed-nwen. </p> 
 <p><a name="an_7:10">7:10</a> Axaṭer Musa yenna-d  qadeṛ baba-k d yemma-k. Yenna-d daɣen :  Win ara ineɛlen baba-s d yemma-s, ad ițwaḥkem fell-as s lmut.  </p> 
 <p><a name="an_7:11">7:11</a> Ma d kunwi tesselmadem belli yezmer yiwen ad yini i baba-s neɣ i yemma-s : « Ayen s wacu ilaq a kkun-refdeɣ, fkiɣ-t d lqeṛban, ( yeɛni d lweɛda i Ṛebbi ). » </p> 
 <p><a name="an_7:12">7:12</a> S wakka tserrḥem-as ur yețɛawan ara imawlan-is. </p> 
 <p><a name="an_7:13">7:13</a> Atah wamek i tețbeddilem awal n Ṛebbi s lɛaddat-nwen yerna aṭas n temsalin nniḍen i txeddmem am tigi.  </p> 
 <p><a name="an_7:14">7:14</a> Yessawel daɣen i lɣaci yenna yasen : Smeḥset-iyi-d akk, tfehmem : </p> 
 <p><a name="an_7:15">7:15</a> Mačči d ayen ikečmen ɣer daxel n wemdan ara t-yesneǧsen, meɛna d ayen i d-ițeffɣen seg ul-is. </p> 
 <p><a name="an_7:16">7:16</a> Ma tesɛam imeẓẓuɣen isellen, slet-ed !  </p> 
 <p><a name="an_7:17">7:17</a> Mi geǧǧa lɣaci-nni, yekcem ɣer yiwen wexxam, inelmaden-is ssutren as a sen-d-issefhem lemtel nni.  </p> 
 <p><a name="an_7:18">7:18</a> Yenna-yasen : Eɛni ula d kunwi ur tefhimem ara ayen bɣiɣ a wen-t-id-iniɣ ? Ur teẓrim ara belli mačči d ayen i gkeččmen ɣer daxel n wemdan i t-yessenǧasen ? </p> 
 <p><a name="an_7:19">7:19</a> Axaṭer ayagi ur ikeččem ara ɣer wul-is, meɛna ɣer uɛebbuḍ-is, dɣa ad ițwadeggeṛ ɣer beṛṛa. S wakka, i gesseḥlel Sidna Ɛisa yal lqut. </p> 
 <p><a name="an_7:20">7:20</a> Yerna yenna : D ayen i d-ițeffɣen seg wemdan i t-yessenǧasen. </p> 
 <p><a name="an_7:21">7:21</a> Axaṭer si zdaxel n wul-is i d-țeffɣen yir ixemmimen : asefsed, tukerḍa, timegṛaḍ, </p> 
 <p><a name="an_7:22">7:22</a> zzna, yir ccehwat, cceṛ, tiḥila, lexdeɛ, tismin, lekfeṛ, zzux, d wayen akk yellan d lehbala.  </p> 
 <p><a name="an_7:23">7:23</a> Ayagi akk ițeffeɣ-ed seg ul n wemdan yessenǧas-it.  </p> 
 <p><a name="an_7:24">7:24</a> Sidna Ɛisa iṛuḥ syenna ɣer leǧwahi n temdint n ?ur. Yekcem ɣer yiwen wexxam. Ur yebɣi ara a t-ẓren medden anda yella, lameɛna ur yezmir ara ad iffer fell-asen. </p> 
 <p><a name="an_7:25">7:25</a> ?-țideț, akken kan yewweḍ, ațaya yiwet n tmeṭṭut yesɛan yelli-s izdeɣ-iț uṛuḥani ; tesla s Sidna Ɛisa dɣa tusa-d teɣli ɣer idaṛṛen-is. </p> 
 <p><a name="an_7:26">7:26</a> Tameṭṭut-agi ț-țagrikit, tusa-d si leǧwahi yellan ger tmurt n Surya d Finisya. Tessuter-as ad issufeɣ aṛuḥani izedɣen yelli-s.  </p> 
 <p><a name="an_7:27">7:27</a> Sidna Ɛisa yenna-yas : Eǧǧ uqbel arrac n wexxam ad ṛwun, axaṭer ur ilaq ara a nḍeggeṛ aɣṛum n warrac i yeqjan imecṭaḥ.  </p> 
 <p><a name="an_7:28">7:28</a> Terra-yas : Ih a Sidi, meɛna iqjan imecṭaḥ ddaw ṭṭabla, tețțen tifețțitin iɣellin i warrac.  </p> 
 <p><a name="an_7:29">7:29</a> Imiren yenna-yas : ?ef wawal-agi i d-tenniḍ, ṛuḥ, yelli-m yeffeɣ-iț uṛuḥani.  </p> 
 <p><a name="an_7:30">7:30</a> Mi tewweḍ ɣer wexxam-is, tufa yelli-s teḍleq ɣef wussu, yeffeɣ-iț uṛuḥani.  </p> 
 <p><a name="an_7:31">7:31</a> Sidna Ɛisa iṛuḥ si lǧiha n temdint n ?ur, iɛedda-d ɣef temdint n Sidun, yezger tamurt n ɛecṛa-nni n temdinin i deg llant ɛecṛa temdinin-nni, yewweḍ ɣer lebḥeṛ n Jlili.  </p> 
 <p><a name="an_7:32">7:32</a> Wwin-as-d yiwen wergaz d aɛeẓẓug, d ameqmaq ; ḥellelen-t iwakken ad issers afus-is fell-as.  </p> 
 <p><a name="an_7:33">7:33</a> Sidna Ɛisa yewwi-t yid-es, issebɛed-it ɣef lɣaci ; mi gessekcem iḍuḍan-is deg imeẓẓuɣen n wergaz nni, idhen iḍuḍan-is s imetman, yennul-as iles-is yis-sen, </p> 
 <p><a name="an_7:34">7:34</a> dɣa yerfed allen-is ɣer igenni, yerra-d nnehta yenna : Effataḥ ! (Yeɛni : eldi )  </p> 
 <p><a name="an_7:35">7:35</a> Imiren kan, imeẓẓuɣen-is ldin, iles-is iserreḥ, yebda yețmeslay akken ilaq. </p> 
 <p><a name="an_7:36">7:36</a> Sidna Ɛisa iweṣṣa-ten ur țɛawaden i yiwen ayagi ; meɛna simmal yețweṣṣi deg-sen, simmal nutni țberriḥen lexbaṛ. </p> 
 <p><a name="an_7:37">7:37</a> Lɣaci wehmen, tɛeǧǧben deg wayen ixeddem, qqaṛen-as : Ayen ixeddem akk igerrez ; yețțarra-d ula ț-țimesliwt i iɛeẓẓugen yessenṭaq-ed ula d igugamen !  </p> 
 <p><a name="an_8:1">8:1</a> Deg wussan-nni, innejmaɛ-ed daɣen waṭas n lɣaci, ur sɛin ara ayen ara ččen. Sidna Ɛisa yessawel i inelmaden-is, yenna-yasen :  </p> 
 <p><a name="an_8:2">8:2</a> Tejreḥ tasa-w ɣef lɣaci-agi, tlata wussan aya i qqimen yid-i, yerna ulac ayen ara ččen. </p> 
 <p><a name="an_8:3">8:3</a> Ma yella rriɣ-ten ansi i d-kkan i laẓ, ad nezfen deg webrid axaṭer kra deg-sen usan-d si lebɛid.  </p> 
 <p><a name="an_8:4">8:4</a> Inelmaden-is rran-as-d : Ansi ara ɣ-d-yekk weɣṛum ara ten-yesseṛwun deg wemkan-agi yexlan ?  </p> 
 <p><a name="an_8:5">8:5</a> Sidna Ɛisa yesteqsa-ten : Acḥal n teḥbulin n weɣṛum i tesɛam ? Rran-as-ed : ?uṛ-nneɣ sebɛa teḥbulin !  </p> 
 <p><a name="an_8:6">8:6</a> Yenna i lɣaci ad qqimen ɣer lqaɛa. Dɣa yeddem-ed sebɛa teḥbulin-nni n weɣṛum, yeḥmed Sidi Ṛebbi, yebḍa-tent, yefka-tent i inelmaden-is feṛqen-tent i lɣaci. </p> 
 <p><a name="an_8:7">8:7</a> Sɛan daɣen kra iselman ( iḥewtiwen ) imecṭaḥ. Yeḥmed daɣen Sidi Ṛebbi, yenna-yasen a ten-feṛqen i lɣaci. </p> 
 <p><a name="an_8:8">8:8</a> ?čan armi ṛwan. Rnan sagren-d azal n sebɛa iqecwalen. </p> 
 <p><a name="an_8:9">8:9</a> Llan deg wazal n ṛebɛa alaf n yemdanen. Mi fukken lmakla, iserreḥ-asen ad uɣalen ɣer ixxamen-nsen.  </p> 
 <p><a name="an_8:10">8:10</a> Imiren kan yuli ɣer teflukt nețța d inelmaden-is, ṛuḥen ɣer leǧwahi n Dalmanuta.  </p> 
 <p><a name="an_8:11">8:11</a> Ṛuḥen-d ifariziyen, bdan țmeslayen d Sidna Ɛisa iwakken a t-jeṛṛben, ssutren-as ad ixdem lbeṛhan ara d-iṣubben seg igenni. </p> 
 <p><a name="an_8:12">8:12</a> Sidna Ɛisa yerra-d nnehta, yenna : Acuɣer i yi-d-ssuturen lbeṛhan yemdanen n lǧil-agi ? S tideț aql-i nniɣ-awen : d lmuḥal a s-d-ițunefk lbeṛhan i lǧil-agi !  </p> 
 <p><a name="an_8:13">8:13</a> Dɣa yeǧǧa-ten, yerkeb daɣen di teflukt iwakken ad izger agummaḍ. </p> 
 <p><a name="an_8:14">8:14</a> Inelmaden țțun ur wwin ara aɣṛum anagar yiwet n teḥbult i gellan ɣuṛ-sen di teflukt. </p> 
 <p><a name="an_8:15">8:15</a> Sidna Ɛisa iweṣṣa-ten, yenna-yasen : ?adret iman-nwen ɣef temtunt ( iɣes ) n ifariziyen akk-d win n Hiṛudus.  </p> 
 <p><a name="an_8:16">8:16</a> Inelmaden qqaṛen wway gar asen : «Yenna-yaɣ-d ayagi imi ur d newwi ara aɣṛum.»  </p> 
 <p><a name="an_8:17">8:17</a> Mi geẓra ayen țxemmimen, yenna-yasen : Acuɣer tețxemimem ɣef weɣṛum ? Urɛad tfaqem ? Mazal ur tefhimem ara ? </p> 
 <p><a name="an_8:18">8:18</a>  Eɛni qquṛen wulawen-nwen ? Tesɛam allen ur tețwalim ara, tesɛam imeẓẓuɣen ur tsellem ara ?   </p> 
 <p><a name="an_8:19">8:19</a> Ur tecfim ara mi bḍiɣ xemsa teḥbulin-nni n weɣṛum i xemsa alaf n yergazen, acḥal n iḍellaɛen n tsigar i tjemɛem ? Rran-as : Tnac iḍellaɛen.  </p> 
 <p><a name="an_8:20">8:20</a> I wasmi bḍiɣ sebɛa teḥbulin n weɣṛum i ṛebɛa alaf n yemdanen, acḥal n tqecwalin yeččuṛen ț-țisigar i d-tjemɛem ? Nnan-as : Sebɛa n tqecwalin.  </p> 
 <p><a name="an_8:21">8:21</a> Dɣa yenna-yasen : Werɛad tefhimem ihi ?  </p> 
 <p><a name="an_8:22">8:22</a> Ewwḍen ɣer temdint n Bitsayda. Wwin-as-d yiwen uderɣal, ḥellelen-t iwakken a t-yennal. </p> 
 <p><a name="an_8:23">8:23</a> Sidna Ɛisa yeṭṭef afus i uderɣal-nni, yewwi-t beṛṛa n taddart. Yessers imetman ɣef wallen n uderɣal-nni, yessers ifassen is fell-as yesteqsa-t : Yella kra tețwaliḍ ?  </p> 
 <p><a name="an_8:24">8:24</a> Yerfed allen-is yenna : ?waliɣ imdanen am akken d ttjuṛ i gleḥḥun.  </p> 
 <p><a name="an_8:25">8:25</a> Sidna Ɛisa iɛawed issers-as ifassen ɣef wallen, mi gemmuqel uderɣal-nni, yuɣal-it-id yeẓri, ițwali akken ilaq. </p> 
 <p><a name="an_8:26">8:26</a> Dɣa Sidna Ɛisa iceggeɛ-it ɣer wexxam-is, yenna-yas : Ur keččem ara ɣer taddart.  </p> 
 <p><a name="an_8:27">8:27</a> Sidna Ɛisa akk-d inelmaden-is ṛuḥen ɣer tudrin n Qiṣarya n Filibus. Deg webrid, yesteqsa-ten yenna yasen : D acu-yi ɣer lɣaci ?  </p> 
 <p><a name="an_8:28">8:28</a> Rran-as-d : Kra deg-sen qqaṛen d Yeḥya aɣeṭṭas i telliḍ, wiyaḍ qqaṛen d Sidna Ilyas, ma d wiyaḍ ḥesben-k d yiwen si lenbiya.  </p> 
 <p><a name="an_8:29">8:29</a> Yerna yesteqsa-ten : I kunwi, d acu-iyi ɣuṛ-wen ? Buṭrus yerra-yas : Keččini d Lmasiḥ. ( yeɛni win yextaṛ Ṛebbi )  </p> 
 <p><a name="an_8:30">8:30</a> Yumeṛ-iten iwakken ur țɛawaden i yiwen ayagi.  </p> 
 <p><a name="an_8:31">8:31</a> Sidna Ɛisa yebda yesselmad-iten yeqqaṛ : Mmi-s n bunadem ilaq ad yenɛețțab aṭas ; a t-nekkṛen lecyux d lmuqedmin imeqqranen akk-d lɛulama n ccariɛa. A t-nɣen, m'ara ɛeddin tlata wussan, a d-iḥyu si ger lmegtin.  </p> 
 <p><a name="an_8:32">8:32</a> Yenna-yasen-d ayagi ɛinani. Buṭrus ijbed-it weḥd-es, ilumm fell-as. </p> 
 <p><a name="an_8:33">8:33</a> Sidna Ɛisa yezzi, imuqel inelmaden-is, yenna i Buṭrus : Wexxeṛ akkin fell-i a Cciṭan ! Ixemmimen-ik mačči n Ṛebbi, meɛna n yemdanen !  </p> 
 <p><a name="an_8:34">8:34</a> Sidna Ɛisa yessawel i lɣaci akk-d inelmaden-is, yenna-yasen : Ma yella win yebɣan ad iddu yid-i, ur ilaq ara ad ixemmem ɣef yiman-is, meɛna ilaq ad iqbel leɛtab ɣef ddemma n yisem-iw, ad ibbib amidag-is, a yi-d-itbeɛ.  </p> 
 <p><a name="an_8:35">8:35</a> Axaṭer win yebɣan ad isellek taṛwiḥt-is, a s-tṛuḥ ; ma d win ara yesṛuḥen tarwiḥt-is ɣef ddemma-w akk-d lexbaṛ n lxiṛ, a ț-isellek.  </p> 
 <p><a name="an_8:36">8:36</a> Ma yella irbeḥ-ed wemdan ddunit meṛṛa, acu n lfayda i gesɛa ma yesṛuḥ tudert-is ? </p> 
 <p><a name="an_8:37">8:37</a> D acu ara yefk wemdan iwakken ad icafeɛ taṛwiḥt-is ?  </p> 
 <p><a name="an_8:38">8:38</a> Ma yella win yessetḥan yis-i akk-d imeslayen-iw ger lǧil-agi amednub, ifesden, ula d Mmi-s n bunadem ad issetḥi yis m'ara d-yas akk-d lmalayekkat iqedsen di lɛaḍima n baba-s.  </p> 
 <p><a name="an_9:1">9:1</a> Sidna Ɛisa yenna daɣen : -- S tideț a wen-d-iniɣ, kra seg wid yellan dagi, ur țmețțaten ara alamma walan tagelda n Ṛebbi tusa-d s tmanegt tameqqrant.  </p> 
 <p><a name="an_9:2">9:2</a> Mi ɛeddan sețța wussan, Sidna Ɛisa yewwi yid-es Buṭrus, Yeɛqub d Yuḥenna, ulin ɣer yiwen wedrar ɛlayen. Mi llan dinna weḥḥed-sen, tenbeddal ṣṣifa-s zdat-sen, </p> 
 <p><a name="an_9:3">9:3</a> llebsa-s tuɣal ț-țamellalt tețfeǧǧiǧ, ula d yiwen di ddunit ur izmir a ten yessimlul akken.  </p> 
 <p><a name="an_9:4">9:4</a> ?ehṛen-asen-d nnbi Ilyas akk-d Sidna Musa, țmeslayen d Sidna Ɛisa. </p> 
 <p><a name="an_9:5">9:5</a> Yenṭeq Buṭrus yenna i Sidna Ɛisa : A Sidi, yelha imi nella dagi. A nesbedd tlata iqiḍunen ; yiwen i kečč, wayeḍ i Sidna Musa wayeḍ i Sidna Ilyas.  </p> 
 <p><a name="an_9:6">9:6</a> Ur yeẓri d acu i d-yeqqaṛ axaṭer tekcem-iten lxelɛa ț-țameqqrant.  </p> 
 <p><a name="an_9:7">9:7</a> Taswiɛt kan ters-ed yiwet n tagut tɣumm-iten, si tagut-nni tenṭeq-ed yiwet n taɣect tenna-d : Wagi d Mmi ameɛzuz, smeḥsiset as !  </p> 
 <p><a name="an_9:8">9:8</a> Imiren kan, inelmaden muqlen ɣer mkul tama, ur walan ula d yiwen, anagar Sidna Ɛisa yellan yid-sen. </p> 
 <p><a name="an_9:9">9:9</a> Mi d-ṣubben seg udrar, Sidna Ɛisa iweṣṣa-ten : Ur ḥekkut i yiwen ayen teẓram, alamma yeḥya-d Mmi-s n bunadem si ger lmegtin.  </p> 
 <p><a name="an_9:10">9:10</a> Uɣen-as awal, d acu kan țemsteqsayen, qqaṛen : Acu i d lmeɛna n ḥeggu si ger lmegtin ?  </p> 
 <p><a name="an_9:11">9:11</a> Inelmaden steqsan-t nnan-as : Acuɣer lɛulama n ccariɛa qqaṛen-d : ilaq a d-yas uqbel Sidna Ilyas ?  </p> 
 <p><a name="an_9:12">9:12</a> Yerra-yasen : ?-țideț,  a d-yas uqbel Ilyas, iwakken ad iseggem kullec. lameɛna acuɣer yețwakteb ɣef Mmi-s n bunadem belli ilaq  ad yenɛețțab aṭas yerna ad yețwaqehheṛ ?  </p> 
 <p><a name="an_9:13">9:13</a> Aql-i nniɣ-awen : Ilyas yusa-d, xedmen deg-s akken bɣan, am akken yețwakteb fell-as di tira iqedsen.  </p> 
 <p><a name="an_9:14">9:14</a> Mi d-ṣubben seg udrar, ufan-d lɣaci akk-d lɛulama n ccariɛa zzin i inelmaden nniḍen, țmeslayen yid-sen. </p> 
 <p><a name="an_9:15">9:15</a> Mi d-walan Sidna Ɛisa, dehcen, uzzlen ad selmen fell-as. </p> 
 <p><a name="an_9:16">9:16</a> Sidna Ɛisa yesteqsa-ten : ?ef wacu i tețmeslayem akka yid-sen ?  </p> 
 <p><a name="an_9:17">9:17</a> Yiwen wergaz si lɣaci-nni yerra-yas-d : A Sidi, wwiɣ-ak-d mmi axaṭer yesgugem-it uṛuḥani. </p> 
 <p><a name="an_9:18">9:18</a> Kra wanda ara t-yeṭṭef, yesseɣlay-it ɣer lqaɛa ; aqcic yessufuɣ-ed tikufta, yețqeṛṛic tuɣmas, yețțuɣal d asemmaḍ. ?elleleɣ inelmaden-ik a t-ssufɣen seg-s meɛna ur zmiren ara.  </p> 
 <p><a name="an_9:19">9:19</a> Sidna Ɛisa yenna-yasen : A lǧil i gxuṣṣ liman ! Ar melmi ara yiliɣ yid-wen ? Ar melmi ara wen-ṣebṛeɣ ? Awit-ed aqcic-agi ! Wwin-as-t-id ;  </p> 
 <p><a name="an_9:20">9:20</a> akken kan iwala Sidna Ɛisa, aṛuḥani-nni yebda yețhuccu aqcic-nni, yesseɣli-t ɣer lqaɛa yessemṛareɣ-it armi i s-d yessufeɣ tikufta. </p> 
 <p><a name="an_9:21">9:21</a> Sidna Ɛisa yesteqsa baba-s n weqcic-nni yenna-yas : Si melmi i d-ideṛṛu yid-es wayagi ? Yerra-yas-d : Seg wasmi yella d amecṭuḥ.  </p> 
 <p><a name="an_9:22">9:22</a> Acḥal d abrid i t-idemmer uṛuḥani-agi ɣer tmes d waman iwakken a t-ineɣ. Tura, ma yella wayen iwumi tzemreḍ, ḥunn fell-aɣ, ɛiwen-aɣ !  </p> 
 <p><a name="an_9:23">9:23</a> Sidna Ɛisa yerra-yas : Teqqaṛeḍ : ma tzemreḍ... ? Win yețțamnen yezmer i kullec !  </p> 
 <p><a name="an_9:24">9:24</a> Imiren kan, baba-s n weqcic-nni yenna : Umneɣ ! Meɛna sseǧhed-iyi axaṭer xuṣṣeɣ di liman.  </p> 
 <p><a name="an_9:25">9:25</a> Sidna Ɛisa mi gwala lɣaci uzzlen-d ɣuṛ-sen, yumeṛ i uṛuḥani-nni, yenna-yas : Ay aṛuḥani ! yesgugumen yesɛuẓẓugen, effeɣ seg weqcic-agi ur țɛawad ara aț-țkecmeḍ deg-s !  </p> 
 <p><a name="an_9:26">9:26</a> Imiren iɛeggeḍ, ihucc-it nezzeh, dɣa yeffeɣ seg-s. Aqcic-nni yuɣal am lmegget, daymi aṭas i s-yeqqaṛen : « yemmut. » </p> 
 <p><a name="an_9:27">9:27</a> Meɛna Sidna Ɛisa yeṭṭef-as afus, isekker-it-id, ibedd.  </p> 
 <p><a name="an_9:28">9:28</a> Mi kecmen ɣer wexxam, inelmaden-is steqsan-t : Acuɣer ur nezmir ara nukni a nessufeɣ aṛuḥani-nni ?  </p> 
 <p><a name="an_9:29">9:29</a> Yenna-yasen : Iwakken aț-țessufɣem iṛuḥaniyen am wigi, ilaq aț-țețțuẓumem yerna aț-țețẓallam.  </p> 
 <p><a name="an_9:30">9:30</a> Ṛuḥen syenna, zegren tamurt n Jlili. Sidna Ɛisa ur yebɣi ara ad ẓren lɣaci anda i gella, </p> 
 <p><a name="an_9:31">9:31</a> axaṭer yesselmad inelmaden-is, yenna-yasen : Mmi-s n bunadem ad ițțusellem ger ifassen n yemdanen, a t-nɣen, meɛna tlata wussan mbeɛd lmut-is a d-iḥyu.  </p> 
 <p><a name="an_9:32">9:32</a> Inelmaden-is ur fhimen ara lmeɛna n wawal-agi, yerna kukran a t-steqsin.  </p> 
 <p><a name="an_9:33">9:33</a> Mi ewwḍen ɣer temdint n Kafernaḥum. llan deg wexxam, Sidna Ɛisa yesteqsa-ten : ?ef wacu i tețmeslayem deg webrid ?  </p> 
 <p><a name="an_9:34">9:34</a> Lameɛna ssusmen akken ma llan, axaṭer deg webrid țmesteqsayen anwa i d ameqqran gar-asen. </p> 
 <p><a name="an_9:35">9:35</a> Sidna Ɛisa yeqqim, yessawel i tnac-nni inelmaden-is, yenna-yasen : Win yebɣan ad yili d amezwaru, ilaq ad yeqqim d aneggaru, ad yuɣal d aqeddac i mkul yiwen. </p> 
 <p><a name="an_9:36">9:36</a> Yeddem-ed yiwen weqcic amecṭuḥ, yesbedd-it zdat-sen dɣa yerfed-it ger ifassen-is, yenna-yasen :  </p> 
 <p><a name="an_9:37">9:37</a> Win iqeblen aqcic amecṭuḥ am wagi ɣef ddemma n yisem-iw, d nekk i geqbel, win i yi-qeblen mačči d nekk i geqbel lameɛna yeqbel Win i yi-d iceggɛen. </p> 
 <p><a name="an_9:38">9:38</a> Yuḥenna yenna i Sidna Ɛisa : A Sidi, nwala yiwen wergaz yessufuɣ leǧnun s yisem-ik ; nugi-yas imi ur iteddu ara yid-nneɣ.  </p> 
 <p><a name="an_9:39">9:39</a> Sidna Ɛisa yerra-yas : Aneft-as, imi ulac win izemren ad ixdem lbeṛhan s yisem-iw, imiren ad yehdeṛ ayen n diri fell-i.  </p> 
 <p><a name="an_9:40">9:40</a> Win ur nelli ara d aɛdaw-nneɣ, yid-nneɣ i gella.  </p> 
 <p><a name="an_9:41">9:41</a> Kra win ara wen-d-yefken lkas n waman imi d inelmaden n Lmasiḥ i tellam, a wen-iniɣ s tideț, lxiṛ-is ur s-yețwankaṛ ara .  </p> 
 <p><a name="an_9:42">9:42</a> Win ara yilin d sebba n tuccḍa i yiwen seg imecṭuḥen-agi yumnen yis-i, axiṛ-as a s-ɛelqen ɣer temgeṛṭ aɣaṛef n tsirt, a t-ḍeggṛen ɣer lebḥeṛ.  </p> 
 <p><a name="an_9:43">9:43</a> Ma yella d afus-ik i d sebba n tuccḍa, gzem-it ; axiṛ-ak aț-țkecmeḍ ɣer tudert n dayem s yiwen ufus wala aț-țkecmeḍ s sin ifassen ɣer ǧahennama, aț-țețwaḍeggreḍ ɣer tmes ur nxețți.  </p> 
 <p><a name="an_9:44">9:44</a> [Dinna awekkiw itețțen lǧețțat ur yețmețțat ara, times ur txețți ara maḍi.]  </p> 
 <p><a name="an_9:45">9:45</a> Ma yella d aḍaṛ-ik i d sebba n tuccḍa, gzem-it ;axiṛ-ak aț-țkecmeḍ ɣer tudert n dayem s yiwen uḍar wala aț-țkecmeḍ s sin iḍaṛṛen ɣer ǧahennama, aț-țețwaḍeggreḍ ɣer tmes ur nxețți.  </p> 
 <p><a name="an_9:46">9:46</a> [Dinna awekkiw itețțen lǧețțat ur yețmețțat ara, times ur txețți ara maḍi.]  </p> 
 <p><a name="an_9:47">9:47</a> Daɣen ma yella ț-țiṭ-ik i gellan d sebba n tuccḍa, qleɛ-iț-id ; axiṛ-ak aț-țkecmeḍ ɣer tgelda n Sidi Ṛebbi s yiwet n tiṭ, wala aț-țwaḍeggṛeḍ s snat wallen ɣer ǧahennama.  </p> 
 <p><a name="an_9:48">9:48</a> Dinna awekkiw itețțen lǧețțat ur yețmețțat ara, times ur txețți ara maḍi.  </p> 
 <p><a name="an_9:49">9:49</a> Axaṭer mkul amdan ilaq ad yețwamelleḥ s tmes.  </p> 
 <p><a name="an_9:50">9:50</a> Lmelḥ, d ayen yelhan ; meɛna ma tṛuḥ-as lbenna-s, s wacu ara t-tmellḥem ?  </p> 
 <p><a name="an_9:51">9:51</a> Sɛut lmelḥ deg yiman-nwen, tɛicem wway gar-awen di lehna.  </p> 
 <p><a name="an_10:1">10:1</a> Sidna Ɛisa yeṭṭef abrid ɣer tmurt n Yahuda agummaḍ i wasif n Urdun. Nnejmaɛen-d daɣen ɣuṛ-es aṭas n lɣaci. Yebda yesselmad-iten akken yennum. </p> 
 <p><a name="an_10:2">10:2</a> Ifariziyen qesden-t-id a t-jeṛṛben. Steqsan-t nnan-as : Yeḥlel i wergaz ad yebru i tmeṭṭut-is neɣ ala ?  </p> 
 <p><a name="an_10:3">10:3</a> Yerra-yasen : Acu n lameṛ i wen-d-yeǧǧa Musa ?  </p> 
 <p><a name="an_10:4">10:4</a> Nnan-as :  Sidna Musa issereḥ-aɣ a nebru i tmeṭṭut-nneɣ ma nefka-yas leɛqed n berru.   </p> 
 <p><a name="an_10:5">10:5</a> Sidna Ɛisa yerra-yasen : ?ef ddemma n wulawen-nwen yeqquṛen i wen-d-yeǧǧa lameṛ-agi. </p> 
 <p><a name="an_10:6">10:6</a>  Lameɛna di tazwara, Sidi Ṛebbi ixleq-ed argaz ț-țmeṭṭut . </p> 
 <p><a name="an_10:7">10:7</a> Daymi :  Argaz ad yeǧǧ baba-s akk-d yemma-s,iwakken ad iɛic ț-țmeṭṭut-is.   </p> 
 <p><a name="an_10:8">10:8</a>  Imiren, di sin yid-sen ad uɣalen d yiwet n lǧețța.  S wakka, ur llin ara d sin meɛna ad uɣalen d yiwen.    </p> 
 <p><a name="an_10:9">10:9</a> Ihi, ur feṛqet ara wayen yesdukkel Ṛebbi.  </p> 
 <p><a name="an_10:10">10:10</a> Mi llan deg wexxam, steqsan-t daɣen inelmaden-is ɣef wannect-nni. </p> 
 <p><a name="an_10:11">10:11</a> Yerra-yasen : Kra win ara yebrun i tmeṭṭut-is yuɣ tayeḍ, ixdeɛ tameṭṭut tamezwarut, yezna. </p> 
 <p><a name="an_10:12">10:12</a> Akken daɣen, tameṭṭut ara yebrun i wergaz-is aț-țaɣ wayeḍ, tezna.  </p> 
 <p><a name="an_10:13">10:13</a> Kra yemdanen wwin-as-d arrac imecṭuḥen iwakken ad yessers ifassen-is fell-asen, meɛna inelmaden țțaran-ten.  </p> 
 <p><a name="an_10:14">10:14</a> Mi ten-iwala Sidna Ɛisa, yezɛef fell-asen yenna-yasen : Anfet i warrac a d-asen ɣuṛ-i ! Ur ten-țțarrat ara, axaṭer tagelda n Ṛebbi i wid yellan am nutni.  </p> 
 <p><a name="an_10:15">10:15</a> A wen-iniɣ tideț : kra win ur neqbil ara tagelda n Ṛebbi am weqcic amecṭuḥ, ur ț-ikeččem ara.  </p> 
 <p><a name="an_10:16">10:16</a> Imiren issuden-iten, yessers ifassen-is fell-asen, dɣa iburek-iten.  </p> 
 <p><a name="an_10:17">10:17</a> Akken iteddu Sidna Ɛisa ad iṛuḥ, ataya yiwen ilemẓi yeɣli ɣef tgecrar zdat-es, yenna-yas : A ccix yelhan, d acu ilaqen a t-xedmeɣ iwakken ad sɛuɣ tudert n dayem ?  </p> 
 <p><a name="an_10:18">10:18</a> Sidna Ɛisa yerra-yas : Acuɣeṛ i yi-tsemmaḍ « win yelhan » ? Ulac win yelhan, anagar Ṛebbi weḥd-es.  </p> 
 <p><a name="an_10:19">10:19</a> Tessneḍ ccariɛa n Musa :  Ur tneqqeḍ ara, ur tzennuḍ ara, ur tețțakṛeḍ ara, ur tețcehhiḍeḍ ara s ẓẓur, ur txeddɛeḍ ( tețḍuṛuḍ ) ara, aț-țqadṛeḍ baba-k d yemma-k.  </p> 
 <p><a name="an_10:20">10:20</a> Yerra-yas : A Sidi, ayagi akk xedmeɣ-t seg wasmi lliɣ d ameẓyan.  </p> 
 <p><a name="an_10:21">10:21</a> Sidna Ɛisa imuqel-it s leḥnana yenna-yas : Txuṣṣ-ik kan yiwet n lḥaǧa : ṛuḥ, zzenz akk ayen tesɛiḍ, tseddqeḍ-t i imeɣban iwakken aț-țesɛuḍ agerruj deg igenni ; imiren as-ed tbeɛ-iyi-d.  </p> 
 <p><a name="an_10:22">10:22</a> Mi gesla ilemẓi-nni i imeslayen n Sidna Ɛisa, yennuɣna. Iṛuḥ s leḥzen axaṭer yesɛa aṭas n cci.  </p> 
 <p><a name="an_10:23">10:23</a> Sidna Ɛisa imuqel wid i s-d-izzin, yenna i inelmaden-is : Acḥal i gewɛeṛ i wid yesɛan cci ad kecmen ɣer tgelda n Sidi Ṛebbi !  </p> 
 <p><a name="an_10:24">10:24</a> Inelmaden-is dehcen mi slan imeslayen-agi. Sidna Ɛisa yenna-yasen daɣen : Acḥal i gewɛeṛ unekcum ɣer tgelda n Sidi Ṛebbi a tarwa !  </p> 
 <p><a name="an_10:25">10:25</a> Ishel-as i welɣem ad iɛeddi di tiṭ n tissegnit wala i umeṛkanti ad ikcem ɣer tgelda n Sidi Ṛebbi.  </p> 
 <p><a name="an_10:26">10:26</a> Ayagi issewhem inelmaden akteṛ, qqaṛen wway gar-asen : Ihi, anwa i gzemren ad ițțusellek ?  </p> 
 <p><a name="an_10:27">10:27</a> Sidna Ɛisa imuqel-iten, yenna yasen : Ayen yellan d lmuḥal i wemdan yeshel i Sidi Ṛebbi, imi Sidi Ṛebbi yezmer i kullec.  </p> 
 <p><a name="an_10:28">10:28</a> Buṭrus yenna-yas : Aql-aɣ neǧǧa kullec yerna netbeɛ-ik.  </p> 
 <p><a name="an_10:29">10:29</a> Sidna Ɛisa yenna-yasen : A wen-d-iniɣ tideț : win yeǧǧan axxam-is, ayetma-s, yessetma-s, yemma-s, baba-s, arraw-is, tiferkiwin-is ( akal-is ), ɣef ddemma-w akk-d ddemma n ubecceṛ n lexbaṛ n lxiṛ,  </p> 
 <p><a name="an_10:30">10:30</a> a s-d-yețțunefk meyya iberdan akteṛ di lweqt-agi : ixxamen, atmaten, tiyestmatin, tiyemmatin, dderya akk-d tferkiwin meɛna s waṭas n uqehheṛ ; di lweqt i d-iteddun a s-d-tețțunefk tudert n dayem. </p> 
 <p><a name="an_10:31">10:31</a> Aṭas seg imezwura ara yuɣalen d ineggura, aṭas seg ineggura ara yuɣalen d imezwura.  </p> 
 <p><a name="an_10:32">10:32</a> Llan leḥḥun iwakken ad alin ɣer temdint n Lquds, Sidna Ɛisa yezwar zdat-nsen. Inelmaden-nni xelɛen, ma d wid i d-itebɛen deffir-sen, ikcem iten lxuf. Sidna Ɛisa yewwi daɣen yid-es tnac-nni n inelmaden, ixebbeṛ- iten s wayen ara yedṛun yid-es. </p> 
 <p><a name="an_10:33">10:33</a> Yenna-yasen : Atan a nali ɣer temdint n Lquds, Mmi-s n bunadem ad ițwasellem ger ifassen n lmuqedmin imeqqranen d lɛulama, ad ḥekmen fell-as s lmut, a t-sellmen ger ifassen n ikafriwen. </p> 
 <p><a name="an_10:34">10:34</a> Ad ḍsen fell-as, a t-ssusfen, a t-wten s ujelkkaḍ, a t-nɣen, m'ara ɛeddin tlata wussan, a d-iḥyu si ger lmegtin.  </p> 
 <p><a name="an_10:35">10:35</a> Yeɛqub d Yuḥenna yellan d arraw n Zabadi qeṛṛben ɣer Sidna Ɛisa nnan-as : A Sidi, nebɣa a ɣ-txedmeḍ ayen akka ara k-d-nessuter.  </p> 
 <p><a name="an_10:36">10:36</a> Yenna-yasen : D acu tebɣam a wen-t-xedmeɣ ?  </p> 
 <p><a name="an_10:37">10:37</a> Nnan-as : Efk-aɣ imukan di lɛaḍima-k, wa ɣer tama-k tayeffust, wa ɣer tama-k taẓelmaṭ.  </p> 
 <p><a name="an_10:38">10:38</a> Sidna Ɛisa yenna-yasen : Ur teẓrim ara ayen akka i yi-d tessuturem. Eɛni tzemrem aț-țeswem lkas-agi n lemṛaṛ ara sweɣ ? Neɣ tzemrem a d-tɛeddim seg weɣḍas-agi s wayes ara țwaɣeḍseɣ ?  </p> 
 <p><a name="an_10:39">10:39</a> Nnan-as : Ih a Sidi, nezmer. Sidna Ɛisa yenna-yasen : ?-țideț, aț-țeswem lkas-agi n lemṛaṛ ara sweɣ, yernu aț-țɛeddim seg weɣḍas s wayes ara țwaɣeḍseɣ. </p> 
 <p><a name="an_10:40">10:40</a> Ma yella d ayen yeɛnan imukan ɣer uyeffus-iw neɣ ɣer uzelmaḍ-iw, mačči deg ufus-iw i gella, meɛna ad țțunefken i wid iwumi țwaheggan.  </p> 
 <p><a name="an_10:41">10:41</a> Mi slan i waya, ɛecṛa n inelmaden nniḍen rfan ɣef Yeɛqub akk-d Yuḥenna. </p> 
 <p><a name="an_10:42">10:42</a> Sidna Ɛisa yessawel asen yenna-yasen : Twalam ayen iḍeṛṛun di ddunit : wid nețwali d igelliden akk-d d imeqqranen n yegduden țqehhiṛen lɣaci-nsen yerna ḥekkmen fell-asen s ẓẓur !  </p> 
 <p><a name="an_10:43">10:43</a> Ur ilaq ara ad yili wannect-a gar-awen. Meɛna win yebɣan ad yili d ameqqran gar-awen ilaq ad yuɣal d aqeddac-nwen. </p> 
 <p><a name="an_10:44">10:44</a> Win yebɣan daɣen amkan amezwaru, ilaq ad yili d aqeddac-nwen meṛṛa.  </p> 
 <p><a name="an_10:45">10:45</a> Axaṭer Mmi-s n bunadem ur d-yusi ara iwakken ad qedcen fell-as wiyaḍ, meɛna d nețța ara iqedcen fell-asen, yerna ad yefk tudert-is d asfel ɣef waṭas n yemdanen.  </p> 
 <p><a name="an_10:46">10:46</a> Sidna Ɛisa akk-d inelmaden-is wḍen ɣer temdint n Yiriku. Mi d-ffɣen si temdint, ddan-d yid-sen aṭas n lɣaci. Ataya yiwen uderɣal isem-is Baṛtimay mmi-s n Timay, yeqqim ṭṭerf n webrid yessutur tin n Ṛebbi. </p> 
 <p><a name="an_10:47">10:47</a> Mi gesla belli d Ɛisa anaṣari i d-iɛeddan, yebda yețɛeggiḍ yeqqaṛ : A Ɛisa, a Mmi-s n Sidna Dawed, ḥunn fell-i !  </p> 
 <p><a name="an_10:48">10:48</a> Aṭas i gețɛeggiḍen fell-as iwakken ad issusem, meɛna nețța yețsuɣu akteṛ yeqqaṛ : A mmi-s n Sidna Dawed, ḥunn fell-i !  </p> 
 <p><a name="an_10:49">10:49</a> Sidna Ɛisa iḥbes yenna : Siwlet-as. Ssawlen-as, nnan-as : Ur țțaggad ara, kker fell-ak, atan yessawel-ak-ed.  </p> 
 <p><a name="an_10:50">10:50</a> Aderɣal-nni iḍeggeṛ abeṛnus-is, ijelleb-ed, yusa-d ɣer Sidna Ɛisa. </p> 
 <p><a name="an_10:51">10:51</a> Sidna Ɛisa yenṭeq ɣuṛ-es yenna-yas : D acu tebɣiḍ a k-t-xedmeɣ ? Aderɣal-nni yenna-yas : A Sidi, bɣiɣ a yi-d-yuɣal yeẓri.  </p> 
 <p><a name="an_10:52">10:52</a> Dɣa Sidna Ɛisa yenna-yas : Ṛuḥ, liman-ik isellek-ik. Imiren kan, yuɣal-it-id yeẓri, yetḍfer Sidna Ɛisa deg webrid.  </p> 
 <p><a name="an_11:1">11:1</a> Mi qṛib ad awḍen ɣer temdint n Lquds, zdat n tuddar n Bitfaji akk-d Bitanya ɣer tama n yiɣil n uzemmur, Sidna Ɛisa iceggeɛ sin seg inelmaden-is </p> 
 <p><a name="an_11:2">11:2</a> yenna-yasen : Ṛuḥet ɣer taddart-nni yellan zdat-wen, m'ara tawḍem aț-țafem aɣyul d amecṭuḥ yeqqen, leɛmeṛ yerkeb fell-as ula d yiwen. Fsit-as-ed cced tawim-t-id.  </p> 
 <p><a name="an_11:3">11:3</a> Ma yella win i wen-d-yennan : « acimi txeddmem ayagi ? » Innit-as : « yeḥwaǧ-it Ssid-nneɣ, taswiɛt kan a wen-t id-yerr. »  </p> 
 <p><a name="an_11:4">11:4</a> Ṛuḥen inelmaden-nni ufan aɣyul deg webrid yeqqen ɣer tewwurt n yiwen n wexxam, fsin-as ccedd.  </p> 
 <p><a name="an_11:5">11:5</a> Kra seg wid yellan dinna nnan asen : D acu txeddmem akka ? Acuɣer i d-tserḥem i weɣyul-agi ?  </p> 
 <p><a name="an_11:6">11:6</a> Rran-asen akken i sen-d-yenna Sidna Ɛisa, dɣa ǧǧan-ten.  </p> 
 <p><a name="an_11:7">11:7</a> Wwin-d aɣyul-nni i Sidna Ɛisa, ssersen fell-as llebsa-nsen iwakken ad yerkeb fell-as. </p> 
 <p><a name="an_11:8">11:8</a> Aṭas i s-ițessun llebsa-nsen deg webrid, ma d wiyaḍ țessun-as tiseḍwa i d-ge?men si lexla.  </p> 
 <p><a name="an_11:9">11:9</a> Wid yezwaren d wid yettabaɛen țɛeggiḍen :  « ?usana, ad yețțubarek win i d-yusan s ɣuṛ Sidi Ṛebbi !  </p> 
 <p><a name="an_11:10">11:10</a> Tețțubarek tgeldit i d-yusan, tageldit n Sidna Dawed baba-tneɣ ! ?usana ( tamanegt ) deg imukan ɛlayen. »  </p> 
 <p><a name="an_11:11">11:11</a> Sidna Ɛisa yewweḍ ɣer temdint n Lquds, yekcem ɣer lǧameɛ iqedsen. Imuqel ayen akk i gdeṛṛun dina, imiren mi geẓra ifut lḥal, iṛuḥ ɣer taddart n Bitanya nețța d tnac inelmaden-is.  </p> 
 <p><a name="an_11:12">11:12</a> Azekka-nni akken ffɣen si taddart n Bitanya, Sidna Ɛisa yelluẓ. </p> 
 <p><a name="an_11:13">11:13</a> Iwala si lbeɛd tameɣṛust yesɛan iferrawen, iṛuḥ ad iqelleb kra ibakuṛen ara yečč. Mi gqeṛṛeb ɣuṛ-es, yufa deg-s anagar iferrawen, axaṭer mačči d lawan n lexṛif. </p> 
 <p><a name="an_11:14">11:14</a> Yenṭeq ɣuṛ-es zdat n inelmaden-is, yenna-yas : Ur tețțuɣaleḍ ara a d-tefkeḍ lfakya !  </p> 
 <p><a name="an_11:15">11:15</a> Mi wwḍen ɣer temdint n Lquds, Sidna Ɛisa yekcem ɣer lǧameɛ iqedsen, yebda itellif wid yețțaɣen znuzun dinna. Yeqleb ṭṭwabel d ikersiyen n wid ițbeddilen idrimen akk-d wid yeznuzun itbiren.  </p> 
 <p><a name="an_11:16">11:16</a> Ur yeǧǧi ula d yiwen ad yawi yid-es lḥaǧa ɣer daxel n lǧameɛ.  </p> 
 <p><a name="an_11:17">11:17</a> Dɣa yesselmed lɣaci s imeslayen-agi : Eɛni ur yețwakteb ara :  Axxam-iw ad ițțusemmi d axxam n tẓallit i leǧnas meṛṛa, ma d kunwi terram-t d axxam n imakaren !  </p> 
 <p><a name="an_11:18">11:18</a> Mi s-slan, lmuqedmin imeqqranen d lɛulama uggaden-t, imiren țnadin amek ara t-nɣen, axaṭer lɣaci meṛṛa wehmen deg uselmed-ines.  </p> 
 <p><a name="an_11:19">11:19</a> Mi d-yeɣli yiḍ, Sidna Ɛisa d inelmaden-is ffɣen si temdint.  </p> 
 <p><a name="an_11:20">11:20</a> Azekka-nni ṣṣbeḥ mi d-ɛeddan syenna, inelmaden-is walan tameɣṛust nni teqquṛ armi d iẓuran. </p> 
 <p><a name="an_11:21">11:21</a> Buṭrus yemmekta-d ayen iɛeddan, yenna i Sidna Ɛisa : A Sidi, muqel ! Tameɣṛust-nni iwumi tedɛiḍ teqquṛ !  </p> 
 <p><a name="an_11:22">11:22</a> Sidna Ɛisa yenṭeq yenna : A wen-d-iniɣ tideț : </p> 
 <p><a name="an_11:23">11:23</a> ma yenna walebɛaḍ i wedrar-agi « qleɛ syenna tḍeggṛeḍ iman-ik ɣer lebḥeṛ» ma yumen ur icukket ara, atan a d-yedṛu wayen i d-yenna.  </p> 
 <p><a name="an_11:24">11:24</a> Daymi i wen-qqaṛeɣ : kra wayen ara tessutrem i Ṛebbi di tẓallit, amnet belli yewweḍ-ikkun-id yerna a wen-d-ițțunefk. </p> 
 <p><a name="an_11:25">11:25</a> M'ara tekkrem aț-țẓallem yili teṭṭfem cceḥna i walebɛaḍ, semmḥet-as, iwakken baba-twen yellan deg igenwan a wen-isemmeḥ ula i kunwi ddnubat nwen. </p> 
 <p><a name="an_11:26">11:26</a> [ Meɛna ma yella ur tețsemmiḥem ara i wiyaḍ, baba-twen yellan deg igenwan ur wen-ițsemmiḥ ara ddnubat-nwen daɣen i kunwi. ]  </p> 
 <p><a name="an_11:27">11:27</a> Uɣalen ɣer temdint n Lquds. Di teswiɛt-nni, Sidna Ɛisa yella itezzi di Lǧameɛ iqedsen ; lmuqedmin imeqqranen d lɛulama akk-d lecyux, qeṛṛben-d ɣuṛ-es </p> 
 <p><a name="an_11:28">11:28</a> nnan-as : Ansi i k-d-tekka lḥekma-agi ? Anwa i k-d-yefkan tazmert aț- țxedmeḍ ayagi ?  </p> 
 <p><a name="an_11:29">11:29</a> Sidna Ɛisa yerra-yasen : Ula d nekk a kkun-steqsiɣ s yiwen usteqsi kan, ma terram-iyi-d, a wen-d-iniɣ ansi i yi-d-tekka lḥekma s wayes i xeddmeɣ ayagi :  </p> 
 <p><a name="an_11:30">11:30</a> Anwa i d-iceggɛen Yeḥya ad isseɣḍes deg waman, d Ṛebbi neɣ d imdanen ? Erret-iyi-d !  </p> 
 <p><a name="an_11:31">11:31</a> Bdan țemcawaṛen wway gar asen qqaṛen : ma nerra-yas : « d Ṛebbi i t-id iceggɛen», a ɣ-d-yini : « acimi ihi ur tuminem ara s Yeḥya ? »  </p> 
 <p><a name="an_11:32">11:32</a> Ma nenna-d : « d imdanen i t-id iceggɛen... » Uggaden ma nnan-d akken, axaṭer lɣaci umnen akk belli Yeḥya d nnbi. </p> 
 <p><a name="an_11:33">11:33</a> Ihi rran-as i Sidna Ɛisa : Ur neẓri ara ! Sidna Ɛisa yerra-yasen : Ula d nekk ur wen-d-qqaṛeɣ ara ansi i yi-d-tekka lḥekma s wayes xeddmeɣ ayagi.  </p> 
 <p><a name="an_12:1">12:1</a> Sidna Ɛisa yebda ițmeslay-asen s lemtul : Yiwen wergaz yeẓẓa tafeṛṛant, izeṛṛeb-iț, yeɣza amkan i tɛeṣṣart n tẓurin yerna yebna taxxamt n tɛessast. Issekra-ț i ixemmasen n tfeṛṛant imiren iṛuḥ ad yinig. </p> 
 <p><a name="an_12:2">12:2</a> Mi d-yewweḍ lweqt n tẓurin, iceggeɛ aqeddac-is ɣer ixemmasen-nni iwakken a s-d-fken amur-is. </p> 
 <p><a name="an_12:3">12:3</a> Meɛna ṭṭfen aqeddac-nni, wwten-t, qecɛen-t ifassen-is d ilmawen.  </p> 
 <p><a name="an_12:4">12:4</a> Iceggeɛ-asen aqeddac wis sin , reggmen-t yerna wwten-t ula d nețța ɣer uqeṛṛuy.  </p> 
 <p><a name="an_12:5">12:5</a> Iceggeɛ-asen aqeddac wis tlata, wagi nɣan-t. Iceggeɛ-asen aṭas iqeddacen nniḍen, kra nɣan-ten kra wten-ten .  </p> 
 <p><a name="an_12:6">12:6</a> Yeqqim-as-d anagar mmi-s ameɛzuz. Iceggeɛ-it d aneggaru ɣuṛ-sen, yenna : « ahat a t-qadṛen imi d mmi. »  </p> 
 <p><a name="an_12:7">12:7</a> Meɛna ixemmasen-agi nnan wway gar-asen : « atan win ara iweṛten ! Ekkret a t-nenneɣ iwakken lweṛt nni ad yuɣal d ayla-nneɣ !»  </p> 
 <p><a name="an_12:8">12:8</a> ?ṭfen-t-id wwten-t armi yemmut, imiren ḍeggṛen-t ɣer beṛṛa n tfeṛṛant. </p> 
 <p><a name="an_12:9">12:9</a> D acu ara yexdem tura bab n tfeṛṛant ? A d-yas nețța s yiman-is, ad ineɣ ixemmasen-nni ad yernu ad iwekkel tafeṛṛant-nni i wiyaḍ.  </p> 
 <p><a name="an_12:10">12:10</a> Eɛni ur teɣṛim ara awal-agi n tira iqedsen ?  Adɣaɣ i ḍeggṛen wid ibennun, d nețța i guɣalen d azṛu alemmas yeṭṭfen lebni.  </p> 
 <p><a name="an_12:11">12:11</a>  Ayagi yekka-d s ɣuṛ Sidi Ṛebbi, yerna ɣer ɣuṛ-nneɣ d ayen i gessewhamen !      </p> 
 <p><a name="an_12:12">12:12</a> Faqen belli fell-asen i d-yewwi lemtel-agi. Bɣan a t-ṭṭfen imiren, lameɛna uggaden lɣaci ; dɣa ǧǧan-t, ṛuḥen.  </p> 
 <p><a name="an_12:13">12:13</a> Kra ifariziyen akk-d kra seg wid yellan si terbaɛt n Hiṛudus, ceggɛen ɣer Sidna Ɛisa iwakken a t-id-sseɣlin deg wawal akken a t-ṭṭfen s imeslayen-is.  </p> 
 <p><a name="an_12:14">12:14</a> Usan-d nnan-as : A Sidi, neẓra belli theddṛeḍ ṣṣeḥ, ur txeddmeḍ ara lxilaf ger yemdanen, tesselmadeḍ abrid n Ṛebbi s tideț. Ini-yaɣ-d : d leḥlal neɣ d leḥṛam fell-aɣ ma nxelleṣ tabzert i wugellid Qayṣer (yesṭeɛmeṛen tamurt-nneɣ) ?  </p> 
 <p><a name="an_12:15">12:15</a> Sidna Ɛisa ifaq i tḥila-nsen, yenna-yasen : Acuɣer i yi-d-tneddim tifxeț ? Awit-iyi-d aṣurdi iwakken a t-ẓreɣ.  </p> 
 <p><a name="an_12:16">12:16</a> Fkan-as-d aṣurdi dɣa yenna yasen : Udem-agi d wayen yuran fell-as wi ten-ilan ? Nnan-as : N Qayṣer. Imiren Sidna Ɛisa yenna-yasen :  </p> 
 <p><a name="an_12:17">12:17</a> Erret ihi i Qayṣer ayen yellan n Qayṣeṛ, terrem i Ṛebbi ayen yellan n Ṛebbi. Qqimen wehmen deg-s.  </p> 
 <p><a name="an_12:18">12:18</a> Isaduqiyen yellan d wid ur nețțamen ara s ḥeggu n lmegtin, usan-d ɣer Sidna Ɛisa steqsan-t :  </p> 
 <p><a name="an_12:19">12:19</a> A Sidi, atan wayen i ɣ-d yeǧǧa Sidna Musa di ccariɛa :  Ma yella yemmut wergaz yeǧǧa-d tameṭṭut-is, m'ur yesɛi ara dderya, ilaq gma-s ad yerr tameṭṭut-nni iwakken a d-yesɛu dderya i gma-s yemmuten.  </p> 
 <p><a name="an_12:20">12:20</a> Llan ihi sebɛa watmaten : amezwaru yezweǧ yuɣal yemmut ur d-yeǧǧi ara dderya. </p> 
 <p><a name="an_12:21">12:21</a> Wis sin yuɣ taǧǧalt-nni, yemmut ula d nețța mbla ma yeǧǧa-d dderya. Akken daɣen i tedṛa d wis tlata, </p> 
 <p><a name="an_12:22">12:22</a> ula d yiwen si sebɛa-nni i gzewǧen yid-es ur d-yeǧǧi dderya. ?er taggara, ula ț-țameṭṭut-nni temmut. </p> 
 <p><a name="an_12:23">12:23</a> Asmi ara d-ḥyun lmegtin, anwa si sebɛa watmaten-nni ara ț-yesɛun ț-țameṭṭut-is imi i ț-uɣen di sebɛa yid-sen ?  </p> 
 <p><a name="an_12:24">12:24</a> Sidna Ɛisa yerra-yasen : Tɣelṭem ! Ur tefhimem tira iqedsen, ur tessinem tazmert n Ṛebbi.  </p> 
 <p><a name="an_12:25">12:25</a> Axaṭer ass n ḥeggu n lmegtin, irgazen ț-țlawin ur țemyezwaǧen ara, lameɛna ad ilin am lmalayekkat deg igenwan. </p> 
 <p><a name="an_12:26">12:26</a> Ma d ayen yeɛnan ḥeggu n lmegtin, leɛmeṛ ur teɣṛim di tektabt n Musa, mi t-id-iluɛa Sidi Ṛebbi zdat udarnu ireqqen ? Yenna-yas-d :  Nekk d Illu n Ibṛahim, d Illu n Isḥaq, d Illu n Yeɛqub.  </p> 
 <p><a name="an_12:27">12:27</a> Ihi Ṛebbi mačči d Illu n lmegtin i gella, lameɛna d Illu n wid yeddren. S tideț, atan tɣelṭem aṭas.  </p> 
 <p><a name="an_12:28">12:28</a> Yiwen n umusnaw n ccariɛa mi geẓra Sidna Ɛisa ijaweb akken ilaq, iqeṛṛeb ɣuṛ-es yenna-yas : Anwa i d lameṛ ameqqran di ccariɛa ?  </p> 
 <p><a name="an_12:29">12:29</a> Sidna Ɛisa yerra-yas : Atah lameṛ ameqqran :  ?ess-ed ay agdud n Isṛail ! Sidi Ṛebbi-nneɣ d yiwen. </p> 
 <p><a name="an_12:30">12:30</a> Ilaq aț-țḥemmleḍ Sidi Ṛebbi s wul-ik, s teṛwiḥt-ik akk, s wayen yellan di tezmert-ik akk-d lɛeqliya-k meṛṛa .  </p> 
 <p><a name="an_12:31">12:31</a> Atah wis sin :  Ilaq aț-țḥemleḍ lɣiṛ-ik am yiman-ik. Ulac lameṛ yugaren wigi.  </p> 
 <p><a name="an_12:32">12:32</a> Lɛalem-nni yenna-yas : ?-țideț a Sidi ! Ayen i d-tenniḍ d ṣṣeḥ ; Ṛebbi d yiwen ulac wayeḍ. </p> 
 <p><a name="an_12:33">12:33</a> Yerna ma nḥemmel-it s wul-nneɣ, s lɛeqliya-nneɣ, akk-d wayen yellan di țezmert-nneɣ meṛṛa, ma nḥemmel daɣen lɣiṛ-nneɣ am yiman-nneɣ, annect-agi axiṛ n iseflawen akk-d lewɛadi. </p> 
 <p><a name="an_12:34">12:34</a> Sidna Ɛisa mi t-iwala ijaweb-ed s tmusni, yenna-yas : Ur tebɛideḍ ara ɣef tgelda n Sidi Ṛebbi. Ulac win i s-d-yernan asteqsi nniḍen.  </p> 
 <p><a name="an_12:35">12:35</a> Mi gella Sidna Ɛisa yesselmad di lǧameɛ iqedsen yenna : Amek armi imusnawen n ccariɛa qqaṛen-d belli Lmasiḥ d mmi-s n Sidna Dawed ?   </p> 
 <p><a name="an_12:36">12:36</a> S Ṛṛuḥ iqedsen i d-yenna Dawed s yiman-is :  Sidi Ṛebbi yenna-d i Sidi : Qqim ɣer tama-w tayeffust alamma rriɣ iɛdawen-ik seddaw iḍaṛṛen-ik.   </p> 
 <p><a name="an_12:37">12:37</a> Dawed s yiman-is issawel-as « a Sidi », amek ihi yezmer ad yili d mmi-s ? Aṭas n lɣaci i s-yesmeḥsisen s lfeṛḥ.  </p> 
 <p><a name="an_12:38">12:38</a> Sidna Ɛisa yesselmad lɣaci yeqqaṛ-asen : ?adret daɣen iman-nwen ɣef yimusnawen n ccariɛa i gḥemmlen ad ḥewwsen s ijellaben iɣezfanen, ḥemmlen daɣen ad selmen fell-asen medden di leswaq ; </p> 
 <p><a name="an_12:39">12:39</a> țextiṛin imukan imezwura di leǧwameɛ akk-d imukan lɛali di tmeɣṛiwin, lameɛna  </p> 
 <p><a name="an_12:40">12:40</a> tețțen ayla n tuǧǧal ; ssiɣzifen taẓallit iwakken a ten-id-walin yemdanen. Lɛiqab-nsen ad yili d ameqqran !  </p> 
 <p><a name="an_12:41">12:41</a> Sidna Ɛisa yella yeqqim deg umkan iqublen asenduq i deg srusun lewɛadi, yețmuqul amek srusuyen lɣaci lewɛadi-nsen. Aṭas n imeṛkantiyen yeggaren xiṛella n yedrimen. </p> 
 <p><a name="an_12:42">12:42</a> Tusa-d yiwet n taǧǧalt tigellilt tessers sin iṣurdiyen yesɛan azal n ṛebɛa twiztin n lfeṭṭa. </p> 
 <p><a name="an_12:43">12:43</a> Sidna Ɛisa yessawel i inelmaden-is, yenna yasen : A wen-d-iniɣ tideț : lweɛda i tessers taǧǧalt-agi taẓawalit, tugar akk lewɛadi i ssersen wiyaḍ.  </p> 
 <p><a name="an_12:44">12:44</a> Axaṭer wiyaḍ seddqen seg wayen sɛan d zzyada, ma d nețțat tseddeq ciṭṭuh-nni s wacu ara tɛic.  </p> 
 <p><a name="an_13:1">13:1</a> Mi d-iffeɣ Sidna Ɛisa si lǧameɛ iqedsen, yiwen seg inelmaden-is yenna-yas : A Sidi, muqel acḥal yecbeḥ lebni-agi ! Acḥal cebḥen yedɣaɣen-is !  </p> 
 <p><a name="an_13:2">13:2</a> Sidna Ɛisa yerra-yas : Deg wayagi irkul i tețwaliḍ, ur d-yețɣimi yiwen wedɣaɣ ɣef wayeḍ ; kullec ad ihudd.  </p> 
 <p><a name="an_13:3">13:3</a> Sidna Ɛisa yeqqim deg iɣil uzemmur iqublen lǧameɛ iqedsen. Buṭrus, Yeɛqub, Yuḥenna akk-d Andriyus i gellan yid-es, steqsan-t :  </p> 
 <p><a name="an_13:4">13:4</a> Ini-yaɣ-d melmi ara d-yedṛu wayagi ; d acu ara ɣ-d-isbeggnen lweqt i deg ara yedṛu wannect-a.  </p> 
 <p><a name="an_13:5">13:5</a> Imiren, Sidna Ɛisa yebda yețweṣṣi ten : ?uṛ-wat win ara kkun-ikellxen ! </p> 
 <p><a name="an_13:6">13:6</a> Axaṭer aṭas ara d-yasen s yisem-iw, a wen-d-inin : « D nekk i d Lmasiḥ » ad kellxen i waṭas n lɣaci.  </p> 
 <p><a name="an_13:7">13:7</a> M'ara teslem s tegrawliwin i d-ideṛṛun di mkul amkan akk-d țid i d-iteddun, ur țțaggadet ara axaṭer ilaq a d-yedṛu wannect-nni, lameɛna mačči ț-țaggara n ddunit i d-yewḍen.  </p> 
 <p><a name="an_13:8">13:8</a>  Agdud a d-yekker ɣer wayeḍ, tageldit aț-țennaɣ ț-țayeḍ, a d-ilint zzelzlat di kra imukan, a d-yili laẓ ; akkagi ara d-yebdu leɛtab di ddunit.  </p> 
 <p><a name="an_13:9">13:9</a> ?adret ɣef yiman-nwen ; atan a kkun-caṛɛen zdat lɛulama n ccariɛa, a kkun-wten di leǧwameɛ. ?ef ddemma-w, a kkun-sbedden zdat wid i gḥekmen tamurt akk-d igelliden iwakken aț-țilim d inigan-iw zdat-nsen. </p> 
 <p><a name="an_13:10">13:10</a> Lameɛna di tazwara ilaq lexbaṛ n lxiṛ ad ițwabecceṛ uqbel i leǧnas meṛṛa.  </p> 
 <p><a name="an_13:11">13:11</a> M'ara kkun-ẓẓuɣṛen a kkun awin ɣer ccṛeɛ, ur xeddmet ara anezgum ɣef wayen ara tinim ; init-ed kan ayen ara wen-d-yasen di teswiɛt-nni, axaṭer mačči d kunwi ara imeslayen lameɛna d Ṛṛuḥ iqedsen.  </p> 
 <p><a name="an_13:12">13:12</a> Yiwen ad yefk gma-s ɣer lmut, wayeḍ ad yefk mmi-s ; dderya a d-kkren ɣer imawlan-nsen a ten-ssiwḍen ɣer lmut. </p> 
 <p><a name="an_13:13">13:13</a> A kkun-keṛhen irkul ɣef ddemma n yisem-iw. Lameɛna win ara yeṭṭfen alamma ț-țaggara ad ițwasellek.  </p> 
 <p><a name="an_13:14">13:14</a> Ass m'ara twalim lmuṣiba tameqqrant tella deg umkan anda ur ilaq ara aț-țili, « win ara yeɣṛen ayagi ilaq ad imeyyez ! » ass-nni wid ara yilin di tmurt n Yahuda ad rewlen ɣer idurar ; </p> 
 <p><a name="an_13:15">13:15</a> win ara yilin s ufella n ssqef, ur ikeččem ara ɣer wexxam-is iwakken a d-iddem leḥwayeǧ-is.  </p> 
 <p><a name="an_13:16">13:16</a> Akken daɣen win ara yilin di lexla, ur yețțuɣal ara ɣer deffir iwakken a d-yawi abeṛnus-is.  </p> 
 <p><a name="an_13:17">13:17</a> A tawaɣit n tilawin ara yilin s tadist akk-d țid ara yeṣṣuṭuḍen deg wussan-nni.  </p> 
 <p><a name="an_13:18">13:18</a> Dɛut ɣer Ṛebbi iwakken ur d-ideṛṛu ara wannect-nni di ccetwa, </p> 
 <p><a name="an_13:19">13:19</a> axaṭer  deg wussan-nni, ad yili yiwen n leɛtab ur neẓri seg wasmi i d-texleq ddunit ar ass-a, yerna d ayen ur nețțuɣal a d-yedṛu.  </p> 
 <p><a name="an_13:20">13:20</a> Lemmer ur yessenqes ara Sidi Ṛebbi kra seg wussan-nni, yiwen ur yezmir ad imneɛ. Meɛna issenqes seg-sen ɣef ddemma n wid yextaṛ.  </p> 
 <p><a name="an_13:21">13:21</a> Di lweqt-nni ma yenna-yawen walebɛaḍ : « Lmasiḥ atah dagi » neɣ «atan dihin», ur t-țțamnet ara.  </p> 
 <p><a name="an_13:22">13:22</a> Axaṭer a d-asen wid ara yerren iman-nsen d Lmasiḥ neɣ d lenbiya, ad xeddmen lbeṛhanat akk-d licaṛat, iwakken ad kellxen ma zemren ula d wid yextaṛ Sidi Ṛebbi. </p> 
 <p><a name="an_13:23">13:23</a> Atah nniɣ-awen-d annect-agi uqbel a d-yeḍru.   -- </p> 
 <p><a name="an_13:24">13:24</a>  M'ara ɛeddin wussan n twaɣit-nni,  tafat n yiṭij aț-țenqes, aggur ur d-yețțak ara tiziri-ines, </p> 
 <p><a name="an_13:25">13:25</a>   itran daɣen a d-ɣlin seg igenni, t inezmarin n igenwan ad rgagint  .    </p> 
 <p><a name="an_13:26">13:26</a> Imiren, ad anwali  Mmi-s n bunadem yusa-d s ufella n usigna  s tezmert tameqqrant d lɛaḍima. </p> 
 <p><a name="an_13:27">13:27</a> A d-iceggeɛ lmalayekkat-is ɣer yal amkan n ddunit, a d-snejmaɛen seg yixfawen n ddunit wid i gextaṛ meṛṛa.  </p> 
 <p><a name="an_13:28">13:28</a> Meyyzet ihi ɣef lemtel n tmeɣṛust : mi lqaqit isegman-is, fsan, fkan-d iferrawen, teẓram iqeṛṛeb-ed unebdu. </p> 
 <p><a name="an_13:29">13:29</a> Akken ula d kunwi, m'ara twalim ayagi meṛṛa yewweḍ-ed, ḥṣut belli yusa-d lweqt, Mmi-s n bunadem atan ɣer tewwurt. </p> 
 <p><a name="an_13:30">13:30</a> A wen-d-iniɣ tideț : lǧil-agi ur ițɛeddi ara alamma yedṛa-d wayagi meṛṛa. </p> 
 <p><a name="an_13:31">13:31</a> Igenni d lqaɛa ad fnun ma d imeslayen-iw ur fennun ara. </p> 
 <p><a name="an_13:32">13:32</a> ?ef wayen yeɛnan ass akk-d lweqt-nni yiwen ur ten-yessin, ama d lmalayekkat deg igenwan ama d Mmi-s n bunadem, anagar Baba Ṛebbi i ten-isnen. </p> 
 <p><a name="an_13:33">13:33</a> Ur gganet ara, ɛasset iman-nwen imi ur teẓrim ara melmi ara d-yaweḍ lweqt-nni.  </p> 
 <p><a name="an_13:34">13:34</a> Ad yili wass-nni am yiwen wergaz ara yinigen ɣer lebɛid, ad iwekkel axxam-is i iqeddacen-is, yal yiwen s ccɣel-is, imiren ad iweṣṣi aɛessas n tewwurt ad iɛiwez.  </p> 
 <p><a name="an_13:35">13:35</a> Ɛiwzet ihi, axaṭer ur teẓrim ara melmi ara d-yas bab n wexxam, ama tameddit neɣ țnaṣfa n yiḍ, m'ara yeskkuɛ uyaziḍ neɣ taṣebḥit.  </p> 
 <p><a name="an_13:36">13:36</a> ?adret a kkun-id-yaf teṭṭsem imi ur teẓrim ara melmi ara d-yas.  </p> 
 <p><a name="an_13:37">13:37</a> Ayen akka i wen-d-nniɣ, nniɣ t-id i mkul yiwen deg-wen : ɛiwzet !  </p> 
 <p><a name="an_14:1">14:1</a> Qqimen-d sin wussan i Tfaska  n izimer n leslak i deg xeddmen aɣṛum mbla tamtunt ( iɣes ). Lmuqedmin imeqqranen d lɛulama, țnadin s tḥila, sebba s wayes ara ḥebbsen Sidna Ɛisa iwakken a t-nɣen. </p> 
 <p><a name="an_14:2">14:2</a> Qqaṛen : Ur nezmir ara a t-nessekcem ɣer lḥebs deg wass n lɛid, neɣ m'ulac lɣaci ad sekkren ccwal.  </p> 
 <p><a name="an_14:3">14:3</a> Sidna Ɛisa yella di taddart n Bitanya, deg wexxam n Semɛun ihelken lbeṛs ; mi qqimen ad ččen, ațaya yiwet n tmeṭṭut tekcem-ed, tewwi-d yid-es taqbuct ițwaxedmen s wezṛu amellal, teččuṛ d leɛṭeṛ yeṣfan ɣlayen. Teṛẓa taqbuct-nni, tesmar-iț ɣef wuqeṛṛuy n Sidna Ɛisa.  </p> 
 <p><a name="an_14:4">14:4</a> Kra deg-sen zeɛfen nnan : Acuɣer i tessexṣeṛ leɛṭeṛ-agi ? </p> 
 <p><a name="an_14:5">14:5</a> Lemmer i t-nezzenz, a d-yawi akteṛ n telt meyya twiztin n lfeṭṭa ara nefṛeq i igellilen ! Dɣa rfan ɣef tmeṭṭut-nni.  </p> 
 <p><a name="an_14:6">14:6</a> Sidna Ɛisa yenna : Anfet-as acimi i ț-tesnuɣnayem ? Ayen akka i yi-texdem d ayen yelhan ! </p> 
 <p><a name="an_14:7">14:7</a> Igellilen ad ilin daymen gar-awen, tzemrem a ten-tɛiwnem melmi i wen yehwa ; ma d nekkini ur țɣimiɣ ara daymen yid-wen.  </p> 
 <p><a name="an_14:8">14:8</a> Ayen tezmer a t-texdem texdem it : tedhen lǧețța-w thegga-ț i temḍelt.  </p> 
 <p><a name="an_14:9">14:9</a> A wen-d-iniɣ tideț : di mkul amkan n ddunit anda ara yețțubecceṛ lexbaṛ-agi n lxiṛ, a d-țmektayen tameṭṭut-agi d wayen akka texdem.  </p> 
 <p><a name="an_14:10">14:10</a> Yudas n Qeṛyut yiwen si tnac inelmaden, iṛuḥ ɣer imeqqranen n lmuqedmin, yemsefham yid-sen amek ara sen yezzenz Sidna Ɛisa.  </p> 
 <p><a name="an_14:11">14:11</a> Feṛḥen aṭas mi s-slan, ɛuhden-t a s-fken idrimen. Imiren Yudas ițqellib tagniț i deg ara sen-t-yezzenz.  </p> 
 <p><a name="an_14:12">14:12</a> Ass amenzu n Tfaska  n weɣṛum mbla tamtunt  ( iɣes ), i deg zellun izimer n leslak, inelmaden nnan i Sidna Ɛisa : Anda tebɣiḍ a nheggi imensi n Tfaska ?  </p> 
 <p><a name="an_14:13">14:13</a> Iceggeɛ sin seg inelmaden-is, yenna-yasen : Ṛuḥet ɣer temdint, a d-temlilem d yiwen wergaz yewwi-d tacmuxt n waman, tebɛet-eț ɣer wanda ara yekcem, </p> 
 <p><a name="an_14:14">14:14</a> init i bab n wexxam-nni : Ssid-nneɣ yenna-yak : « anda-ț texxamt i deg ara ččeɣ imensi n Tfaska n izimer nekk d inelmaden-iw ? » </p> 
 <p><a name="an_14:15">14:15</a> A kkun-yessali ɣer yiwet n tɣuṛfeț tameqqrant iwesɛen, kullec yella deg-s. Dinna ara theggim imensi n Tfaska.  </p> 
 <p><a name="an_14:16">14:16</a> Inelmaden ṛuḥen, mi wwḍen ɣer temdint, ufan kullec akken i sen-t yenna. Dɣa heggan imensi n Tfaska.  </p> 
 <p><a name="an_14:17">14:17</a> Mi d-teɣli tmeddit, Sidna Ɛisa yusa-d akk-d tnac-nni inelmaden. </p> 
 <p><a name="an_14:18">14:18</a> Mi qqimen ad ččen, Sidna Ɛisa yenna yasen : A wen-iniɣ tideț : yiwen seg-wen itețțen yid-i, ad iyi-ixdeɛ.  </p> 
 <p><a name="an_14:19">14:19</a> Yeɣli-d leḥzen fell-asen, bdan steqsayen-t yiwen yiwen qqaṛen-as : A Sidi, neɣ mačči d nekk ?  </p> 
 <p><a name="an_14:20">14:20</a> Yenna-yasen : D yiwen seg-wen, yessasnen yid-i talqimt n weɣṛum deg uḍebsi.  </p> 
 <p><a name="an_14:21">14:21</a> ?-țideț, Mmi-s n bunadem ad iṛuḥ akken yețwakteb fell-as di tira iqedsen ; meɛna a nnger n wergaz-nni ara t-ixedɛen. Axiṛ-as lemmer ur d-ilul ara ɣer ddunit !   </p> 
 <p><a name="an_14:22">14:22</a> Mi bdan tețțen, Sidna Ɛisa yeddem-d aɣṛum, yeḥmed Ṛebbi, yebḍa-t, ifṛeq-it i inelmaden-is, yenna yasen : ?čet-eț, ayagi d-lǧețța-w.   </p> 
 <p><a name="an_14:23">14:23</a> Yeddem-ed daɣen lkas n ccṛab, yeḥmed Ṛebbi, yefka-yasen, swan meṛṛa seg-s.  </p> 
 <p><a name="an_14:24">14:24</a> Sidna Ɛisa yenna-yasen : Ayagi d idammen n leɛqed amaynut, d idammen-iw ara yazlen ɣef waṭas n yemdanen.  </p> 
 <p><a name="an_14:25">14:25</a> S tideț nniɣ-awen : ur țuɣaleɣ ara ad sweɣ si lfakya n tẓurin, alamma d ass i deg ara sweɣ ccṛab ajdid di tgelda n Ṛebbi.  </p> 
 <p><a name="an_14:26">14:26</a> Mi cnan isefra n ?abur, ulin ɣer yiɣil n uzemmur.  </p> 
 <p><a name="an_14:27">14:27</a> Sidna Ɛisa yenna-yasen : A kkun-yewwet akk wugur akken yețwakteb :  Ad ewwteɣ ameksa, ulli ad rewlent ɣer mkul lǧiha .  </p> 
 <p><a name="an_14:28">14:28</a> Yerna-yasen-d : Meɛna m'ara d-ḥyuɣ si ger lmegtin a wen-zwireɣ ɣer tmurt n Jlili.  </p> 
 <p><a name="an_14:29">14:29</a> Buṭrus yenna-yas : ?as ad ccḍen akk, nekkini ur țeccḍeɣ ara.  </p> 
 <p><a name="an_14:30">14:30</a> Sidna Ɛisa yerra-yas : A k-d-iniɣ tideț : iḍ-agi uqbel ad yeskkuɛ uyaziḍ snat n tikkal, kečč a i-tnekṛeḍ tlata iberdan.  </p> 
 <p><a name="an_14:31">14:31</a> Meɛna Buṭrus yenna-yas daɣen : Ad qebleɣ ad dduɣ yid-ek ula ɣer lmut wala a k-nekkṛeɣ. Inelmaden nniḍen nnan-d meṛṛa akken.  </p> 
 <p><a name="an_14:32">14:32</a> Mi wwḍen ɣer tmazirt n Jitsimani, Sidna Ɛisa yenna-yasen i inelmaden-is : Qqimet dagi, ma d nekk ad ṛuḥeɣ ad ẓalleɣ.  </p> 
 <p><a name="an_14:33">14:33</a> Yewwi yid-es Buṭrus, Yeɛqub akk-d Yuḥenna. Yetḥeyyeṛ, tekcem-it tugdi. </p> 
 <p><a name="an_14:34">14:34</a> Yenna-yasen : ?usseɣ s leḥzen n lmut ; qqimet dagi, ɛiwzet !  </p> 
 <p><a name="an_14:35">14:35</a> Issebɛed iman-is fell-asen, iḍeggeṛ iman-is ɣer lqaɛa, yedɛa ɣer Sidi Ṛebbi ma yella wamek ara yessebɛed fell-as taswiɛt-nni n leɛtab. </p> 
 <p><a name="an_14:36">14:36</a> Yeqqaṛ-as : A baba, a baba Ṛebbi ! Kečč tzemreḍ i kullec ; ssebɛed fell-i lkas-agi n leɛtab. Lameɛna d lebɣi-k kan ara yedṛun mačči d lebɣi-w.  </p> 
 <p><a name="an_14:37">14:37</a> Yuɣal-ed ɣer inelmaden-is, yufa-ten-id ṭṭsen. Yenna i Buṭrus : A Semɛun, teṭṭseḍ ? Ur tezmireḍ ara aț-țɛiwzeḍ ula d ssaɛa ?  </p> 
 <p><a name="an_14:38">14:38</a> Ɛiwzet tẓallem, iwakken ur tɣellim ara deg ujeṛṛeb. Ṛṛuḥ yeǧhed yerna yebɣa, meɛna lǧețța ur tezmir ara, tulwa.  </p> 
 <p><a name="an_14:39">14:39</a> Issebɛed iman-is daɣen, iɛawed i tẓallit-nni. </p> 
 <p><a name="an_14:40">14:40</a> Mi d-yuɣal yufa-ten daɣen ṭsen, iɣleb-iten nuddam. Ur ẓrin d acu ara s-d-erren.  </p> 
 <p><a name="an_14:41">14:41</a> Yuɣal-ed tikkelt tis tlata yenna yasen : Mazal-ikkun teṭṭsem, testeɛfam ! Dayen tura, tewweḍ-ed teswiɛt-nni ! Mmi-s n bunadem ițusellem ger ifassen n imednuben. </p> 
 <p><a name="an_14:42">14:42</a> Kkret fell awen a nṛuḥet ! Win i yi-izzenzen yewweḍ-ed.  </p> 
 <p><a name="an_14:43">14:43</a> Mazal-it iheddeṛ, mi d-yewweḍ Yudas, yiwen si tnac-nni. Ddan-d yid-es aṭas n lɣaci s iɛekkzan d ijenwiyen, ceggɛen-ten-id lɛulama n ccariɛa, imeqqranen n lmuqedmin akk-d imeqqranen n wegdud. </p> 
 <p><a name="an_14:44">14:44</a> Win akken i gzenzen Sidna Ɛisa yemsefham yid-sen, yenna-yasen : Win i ɣef ara selmeɣ, d nețța ; ṭṭfet-eț tefkem-t i iɛessasen a t-awin.  </p> 
 <p><a name="an_14:45">14:45</a> Akken kan i d-yewweḍ, iqeṛṛeb ed ɣer Sidna Ɛisa yenna-yas : A Sidi ! Dɣa isellem fell-as.  </p> 
 <p><a name="an_14:46">14:46</a> Imiren lɣaci mmɣen ɣef Sidna Ɛisa, ṭṭfen-t.  </p> 
 <p><a name="an_14:47">14:47</a> Yiwen seg wid yellan dinna ijbed-ed ajenwi, yewwet aqeddac n lmuqeddem ameqqran, igzem-as ameẓẓuɣ.  </p> 
 <p><a name="an_14:48">14:48</a> Sidna Ɛisa yenna-yasen : Teffɣem-d ɣuṛ-i s ijenwiyen d iɛekzan am akken d amcum i lliɣ ? </p> 
 <p><a name="an_14:49">14:49</a> Mkul ass lliɣ yid-wen sselmadeɣ di lǧameɛ, yiwen ur yessers afus-is fell-i. Meɛna ayagi yedṛa-d, iwakken ad nnekmalent tira iqedsen.  </p> 
 <p><a name="an_14:50">14:50</a> Imiren ǧǧan-t akk inelmaden-is, rewlen. </p> 
 <p><a name="an_14:51">14:51</a> Yiwen ilemẓi yelsan anagar timelḥeft itbeɛ-it. Emmɣen fell-as a t-ṭṭfen, </p> 
 <p><a name="an_14:52">14:52</a> meɛna iserreḥ i tmelḥeft-nni, yerwel akken d aɛeryan.  </p> 
 <p><a name="an_14:53">14:53</a> Wwin Sidna Ɛisa ɣer wexxam n lmuqeddem ameqqran, anda nnejmaɛen imeqqranen n lmuqedmin, lɛulama n ccariɛa akk-d imeqqranen n wegdud. </p> 
 <p><a name="an_14:54">14:54</a> Buṭrus itbeɛ-it s lebɛid, armi d azniq n wexxam n lmuqeddem ameqqran. Yeqqim ger iɛessasen, yesseḥmuy ɣer tmes.  </p> 
 <p><a name="an_14:55">14:55</a> Lmuqedmin imeqqranen akk-d tejmaɛt n ccṛeɛ, țnadin cchada iṣṣeḥan s wacu ara ḥekmen fell-as s lmut, lameɛna ur ufin ara. </p> 
 <p><a name="an_14:56">14:56</a> Aṭas i gcehden fell-as s ẓẓur, lameɛna cchadat-nsen ur ṣṣeḥant ara. </p> 
 <p><a name="an_14:57">14:57</a> Kra deg-sen kkren-d ad cehden fell-as s ẓẓur, nnan :  </p> 
 <p><a name="an_14:58">14:58</a> Nesla-yas mi d-yenna : « ad huddeɣ lǧameɛ-agi iqedsen yebnan s ufus n wemdan ; di tlata wussan, ad bnuɣ wayeḍ ur nețwabennuy ara s ufus n wemdan.»  </p> 
 <p><a name="an_14:59">14:59</a> Lameɛna ula ɣef wayagi cchadat nsen ur ṣṣeḥant ara. </p> 
 <p><a name="an_14:60">14:60</a> Lmuqeddem ameqqran ibedd di tlemmast n tejmaɛt, yesteqsa Sidna Ɛisa yenna-yas : Ur d-tețțaraḍ ara awal ? Acu akka i d-qqaṛen yemdanen-agi i d-icehden fell-ak ?  </p> 
 <p><a name="an_14:61">14:61</a> Sidna Ɛisa yessusem ur d-yerri acemma. Ameqqran n lmuqedmin iɛawed isteqsa-t yenna-yas : Kečč, d Lmasiḥ Mmi-s n Ṛebbi yețțubarken ?  </p> 
 <p><a name="an_14:62">14:62</a> Sidna Ɛisa yerra-yas : ?-țideț, d nekk ! Yerna aț-țeẓrem  Mmi-s n bunadem yeqqim ɣer tama tayeffust n Bab n tezmert ; a t-twalim asmi ara d-yas seg igenwan ɣef wusigna.  </p> 
 <p><a name="an_14:63">14:63</a> Lmuqeddem ameqqran icerreg aqenduṛ-is yenna : Ur nuḥwaǧ ara inigan nniḍen ! </p> 
 <p><a name="an_14:64">14:64</a> Teslam akken yekfeṛ ? D acu twalam ? ?ekmen fell-as s lmut akken ma llan. </p> 
 <p><a name="an_14:65">14:65</a> Kra seg-sen ssusufen-t, țɣummun-as udem-is, kkaten-t s lbunyat qqaṛen-as : Eɛqel anwa i k-id-yewten ! Iɛessasen-nni wwin-t, kkaten-t s ibeqqayen.  </p> 
 <p><a name="an_14:66">14:66</a> Buṭrus mazal-it deg ufrag n wexxam n lmuqeddem ameqqran ; ațaya yiwet n tqeddact, </p> 
 <p><a name="an_14:67">14:67</a> twala-t yesseḥmay, tmuqel-it nezzeh, tenna yas : Ula d kečč telliḍ akk-d Ɛisa anaṣari.  </p> 
 <p><a name="an_14:68">14:68</a> Inkeṛ yenna : Ur ẓriɣ, ur fhimeɣ ayen i d-teqqaṛeḍ. Dɣa yeffeɣ, iṛuḥ ɣer wesqif. Imiren kan yeskkuɛ uyaziḍ . </p> 
 <p><a name="an_14:69">14:69</a> Twala-t daɣen tqeddact-nni, tenna i wid yellan dinna : Argaz-agi d yiwen seg-sen ! Yenkeṛ tikkelt tis snat. </p> 
 <p><a name="an_14:70">14:70</a> Taswiɛt kan, wid yellan dinna nnan daɣen i Buṭrus : Mbla ccekk ula d kečč telliḍ seg-sen, axaṭer d ajlili i telliḍ.  </p> 
 <p><a name="an_14:71">14:71</a> Yebda yețgalla yeqqaṛ : A yi-inɛel Ṛebbi ma skaddbeɣ ! Ur ssineɣ ara argaz-agi i ɣef tețmeslayem.  </p> 
 <p><a name="an_14:72">14:72</a> Imiren kan yeskkuɛ uyaziḍ tikkelt tis snat, imiren Buṭrus yemmekta-d awal i s-d-yenna Sidna Ɛisa : « uqbel ad yeskuɛ uyaziḍ tikkelt tis snat, a yi-tnekkṛeḍ tlata iberdan. » Dɣa yeṭṭerḍeq d imeṭṭawen.  </p> 
 <p><a name="an_15:1">15:1</a> ?ṣbeḥ zik, lmuqedmin imeqqranen ruḥen mcawaṛen akk-d imeqqranen n wegdud, lɛulama n ccariɛa akk dusqamu n ccṛeɛ. Urzen Sidna Ɛisa, wwin-t sellmen-t i Bilaṭus. </p> 
 <p><a name="an_15:2">15:2</a> Bilaṭus yesteqsa-t yenna yas : D kečč i d agellid n wat Isṛail ? Sidna Ɛisa yerra-yas : Tenniḍ-t-id.  </p> 
 <p><a name="an_15:3">15:3</a> Lmuqedmin imeqqranen ccetkan fell-as ɣef waṭas n temsalin. </p> 
 <p><a name="an_15:4">15:4</a> Bilaṭus yerna yesteqsa-t : Ur d-tețțaraḍ ara awal ? Ur tesliḍ ara ayen akk s wayes i d-țcetkin fell-ak ?  </p> 
 <p><a name="an_15:5">15:5</a> Meɛna Sidna Ɛisa ur d-yerri acemma ; Bilaṭus yewhem deg-s.  </p> 
 <p><a name="an_15:6">15:6</a> Di mkul lɛid, Bilaṭus ițserriḥ-ed i yiwen umeḥbus, win ara s-ssutren lɣaci.  </p> 
 <p><a name="an_15:7">15:7</a> Yella yiwen umeḥbus isem-is Barabas, yețwaḥbes nețța akk-d imcewwlen nniḍen ɣef ddemma n ccwal i d-yeskker, yerna yenɣa tamgeṛṭ. </p> 
 <p><a name="an_15:8">15:8</a> Lɣaci ulin ɣer Bilaṭus iwakken a s-ssutren ayen yennum ixeddem-asen-t.  </p> 
 <p><a name="an_15:9">15:9</a> Bilaṭus yerra-yasen-d : Tebɣam a wen-d-serrḥeɣ i ugellid n wat Isṛail ?  </p> 
 <p><a name="an_15:10">15:10</a> Axaṭer ifaq belli s tismin i s-t-id-wwin lmuqedmin imeqqranen. </p> 
 <p><a name="an_15:11">15:11</a> Lameɛna lmuqedmin imeqqranen sḥeṛcen lɣaci iwakken ad inin i Bilaṭus: « d Barabas iwumi ara d-tserrḥeḍ. »  </p> 
 <p><a name="an_15:12">15:12</a> Bilaṭus yenna-yasen daɣen : D acu tebɣam ad xedmeɣ s win iwumi teqqaṛem agellid n wat Isṛail ?  </p> 
 <p><a name="an_15:13">15:13</a> ?ɛeggiḍen-as : ?emmeṛ-it ɣef wumidag !  </p> 
 <p><a name="an_15:14">15:14</a> Bilaṭus yenna-yasen : D acu i gexdem n diri ? Rnan țɛeggiḍen akteṛ : ?emmeṛ-it ɣef wumidag !  </p> 
 <p><a name="an_15:15">15:15</a> Imi i gebɣa Bilaṭus ad yeddu di lebɣi i lɣaci, iserreḥ-ed i Barabas, ma d Sidna Ɛisa yefka lameṛ a t-ewten s ujelkkaḍ, syenna a t-semmṛen ɣef wumidag.  </p> 
 <p><a name="an_15:16">15:16</a> Lɛeskeṛ wwin Sidna Ɛisa ɣer wefrag n lbeṛj, ssawlen-d i terbaɛt nsen. </p> 
 <p><a name="an_15:17">15:17</a> Sburren-as abeṛnus azeggaɣ, xedmen-d taɛeṣṣabt s isennanen ssersen-ț ɣef wuqeṛṛuy-is.  </p> 
 <p><a name="an_15:18">15:18</a> Stehzayen fell-as qqaṛen-as : Azul fell-ak, ay agellid n wat Isṛail !  </p> 
 <p><a name="an_15:19">15:19</a> Kkaten-t s uɣanim ɣer uqeṛṛuy, ssusufen-t, kerfen tigecrar iwakken ad seǧǧden zdat-es.  </p> 
 <p><a name="an_15:20">15:20</a> Mi stehzan fell-as, kksen-as abeṛnus-nni azeggaɣ, rran-as lqecc-is, imiren wwin-t ɣer beṛṛa iwakken a t-ṣemmṛen ɣef lluḥ.  </p> 
 <p><a name="an_15:21">15:21</a> Iɛedda-d syenna yiwen umsebrid i d-yuɣalen si lexla, isem-is Semɛun n Qiṛwan, baba-s n Alexandrus akk-d Rufus ; ḥeṛsen-t lɛeskeṛ iwakken ad ibbib amidag n Sidna Ɛisa. </p> 
 <p><a name="an_15:22">15:22</a> ?ẓuɣṛen Sidna Ɛisa armi d yiwen n wemkan ițțusemman Gulguṭa, yeɛni « tiɣilt n uqeṛṛuy.»  </p> 
 <p><a name="an_15:23">15:23</a> Fkan-as ad isew ccṛab ixelḍen s uselɣaɣ n lmuṛ, lameɛna yugi a t-isew.  </p> 
 <p><a name="an_15:24">15:24</a> Semmṛen-t ɣef lluḥ, gren tasɣaṛt iwakken ad feṛqen llebsa-s. </p> 
 <p><a name="an_15:25">15:25</a> Aț-țili d țesɛa n ṣṣbeḥ mi t-ṣemmṛen ɣef wumidag. </p> 
 <p><a name="an_15:26">15:26</a> Uran sebba ɣef wacu i t-semmṛen : « Wagi d agellid n wat Isṛail.»  </p> 
 <p><a name="an_15:27">15:27</a> Semmṛen daɣen sin yemcumen, yiwen ɣer uyeffus-is wayeḍ ɣer uẓelmaḍ-is. </p> 
 <p><a name="an_15:28">15:28</a> S wakka, yețwakemmel wayen yuran di tira iqedsen : Seddan-t di lehṣab n yemcumen.  </p> 
 <p><a name="an_15:29">15:29</a> Kra n wid yețɛeddayen syenna reggmen-t, țhuzzun iqeṛṛay-nsen, qqaṛen-as : Hey ! a win yețhuddun lǧameɛ iqedsen, ibennu-t di tlata wussan, </p> 
 <p><a name="an_15:30">15:30</a> sellek iman-ik ! ers-ed seg umidag- ik !  </p> 
 <p><a name="an_15:31">15:31</a> Ula d imeqqranen n lmuqedmin d lɛulama n ccariɛa țaḍsan fell-as, qqaṛen gar-asen : Isellek wiyaḍ, ur yezmir ad isellek iman-is.  </p> 
 <p><a name="an_15:32">15:32</a> A d-iṣubb ihi tura seg umidag, Lmasiḥ... Agellid n wat Isṛail ! A nwali iwakken a namen. Ula d wid ițțuṣemmṛen yid-es reggmen-t.  </p> 
 <p><a name="an_15:33">15:33</a> Aț-țili d leǧwahi n tnac mi d yeɣli ṭṭlam ɣef ddunit meṛṛa, armi d tlata n tmeddit. </p> 
 <p><a name="an_15:34">15:34</a> ?ef tlata n tmeddit, Sidna Ɛisa iɛeggeḍ s ṣṣut ɛlayen :  Eluwa, Eluwa, Lama sabaqtani ? Yeɛni :  Illu-iw ! Illu-iw ! acuɣer i yi teǧǧiḍ ? </p> 
 <p><a name="an_15:35">15:35</a> Kra seg wid yellan dinna slan-as, nnan : Slet-as, atan yessawal i Sidna Ilyas !  </p> 
 <p><a name="an_15:36">15:36</a> Yiwen seg-sen iṛuḥ yesselxes-ed ameččim n taḍuṭ di lxell, icudd-it ɣer tɣanimt, imekken-as-t iwakken ad isew, yenna : Aṛǧut a nwali ma yella a d-yas Sidna Ilyas a t-id-iṣṣub seg umidag !  </p> 
 <p><a name="an_15:37">15:37</a> Meɛna Sidna Ɛisa iɛeggeḍ imiren kan, dɣa yessufeɣ taṛwiḥt. </p> 
 <p><a name="an_15:38">15:38</a> Leḥjab n wemkan iqedsen n lǧameɛ, icerreg ɣef sin seg yixef ufella, armi d ixef n wadda. </p> 
 <p><a name="an_15:39">15:39</a> Yiwen umeqqran n lɛeskeṛ ibedd zdat Sidna Ɛisa ; mi gwala amek i gessufeɣ taṛwiḥt, yenna : ?-țideț, argaz-agi d Mmi-s n Ṛebbi !  </p> 
 <p><a name="an_15:40">15:40</a> Kra tilawin țmuqulent si lebɛid. Llant gar-asent Meryem tamagdalit, Meryem yemma-s n Yeɛqub ameẓyan, n Yuses akk-d Salumi.  </p> 
 <p><a name="an_15:41">15:41</a> Llant daɣen tilawin-nni meṛṛa i t-ittabaɛen, i s-iqeddcen mi gella di tmurt n Jlili akk-d waṭas n tilawin nniḍen i d-yeddan yid-es ɣer temdint n Lquds.  </p> 
 <p><a name="an_15:42">15:42</a> Mi d-teɣli tmeddit, yewweḍ-ed Yusef n temdint n Arimati, yellan d argaz mucaɛen aṭas di tejmaɛt n ccṛeɛ ; ula d nețța yessaram a d-tass tgelda n Sidi Ṛebbi. </p> 
 <p><a name="an_15:43">15:43</a> ?-țameddit n wass i deg țheggin iman-nsen i wass n westeɛfu, daymi Yusef ur ikukra ara ad iṛuḥ ɣer Bilaṭus iwakken ad issuter lǧețța n Sidna Ɛisa.  </p> 
 <p><a name="an_15:44">15:44</a> Mi gesla s Sidna Ɛisa yemmut, Bilaṭus yewhem. Yessawel i umeqqran n meyya iɛsekṛiwen, isteqsa-t ma yella aṭas aya segmi yemmut.  </p> 
 <p><a name="an_15:45">15:45</a> Mi s-d-yerra lexbaṛ, Bilaṭus iserreḥ-as i Yusef ad yawi lǧețța n Sidna Ɛisa. </p> 
 <p><a name="an_15:46">15:46</a> Yusef iṛuḥ yuɣ-ed lekfen, iṣubb-ed lǧețța n Sidna Ɛisa, ikfen-it, yewwi-t issers-it deg yiwen uẓekka yeɣzan deg wezṛu am lɣaṛ, imiren yessegrareb azṛu ɣef yimi uẓekka-nni.  </p> 
 <p><a name="an_15:47">15:47</a> Meryem tamagdalit d Meryem yemma-s n Yeɛqub, țmuqulent iwakken ad ẓren-t anda i t-ssersen.  </p> 
 <p><a name="an_16:1">16:1</a> Mi gɛedda wass n westeɛfu, Meryem tamagdalit d Meryem yemma-s n Yeɛqub d Salumi uɣent-ed leɛṭeṛ iwakken ad dehnent lǧețța n Sidna Ɛisa. </p> 
 <p><a name="an_16:2">16:2</a> Ass amezwaru n dduṛt, ṣṣbeḥ zik mi d-yecṛeq yiṭij, ṛuḥent ɣer uẓekka. </p> 
 <p><a name="an_16:3">16:3</a> Qqaṛent wway gar-asent : Anwa ara ɣ-yekksen azṛu-nni ɣef yimi uẓekka ?  </p> 
 <p><a name="an_16:4">16:4</a> Mi refdent allen-nsent, walant azṛu-nni ameqqran yegrareb akkin. </p> 
 <p><a name="an_16:5">16:5</a> Kecment ɣer daxel uẓekka , walant yiwen ilemẓi yeqqim ɣer lǧiha tayeffust, yelsa llebsa tamellalt ; dehcent. </p> 
 <p><a name="an_16:6">16:6</a> Yenna-yasent : Ur xellɛemt ara ! Tețnadimt ɣef Ɛisa anaṣari win yețwasemmṛen ɣef wumidag ? Ulac-it dagi, yeḥya-d si ger lmegtin. Muqlemt, atan wemkan anda i t-ssersen. </p> 
 <p><a name="an_16:7">16:7</a> Ṛuḥemt tura, inimt-asen i inelmaden-is akk-d Buṭrus : atan yezwar ɣer tmurt n Jlili ; dinna ara t-teẓrem akken i wen-t-yenna.  </p> 
 <p><a name="an_16:8">16:8</a> Ffɣent-ed seg uẓekka-nni, rewlent s tergagit d lxelɛa, iffeɣ-itent leɛqel, daymi ur ɛawdent i yiwen ayen yedṛan.  </p> 
 <p><a name="an_16:9">16:9</a> Sidna Ɛisa yeḥya-d si ger lmegtin ass amezwaru n dduṛt, ass i d-yernan ɣef wass n westeɛfu. Di tazwara isbeggen-ed iman-is i Meryem tamagdalit, seg i d-issufeɣ sebɛa n leǧnun.  </p> 
 <p><a name="an_16:10">16:10</a> Wid akk iteddun d Sidna Ɛisa, mazal-iten di leḥzen d imeṭṭawen, mi d-tewwi Meryem lexbaṛ i inelmaden.  </p> 
 <p><a name="an_16:11">16:11</a> Mi slan yis yeḥya-d si ger lmegtin yerna twala-t, ur ț-uminen ara.  </p> 
 <p><a name="an_16:12">16:12</a> Yesbeggen-ed iman-is s ṣṣifa nniḍen, i sin seg inelmaden iteddun ɣer lexla.  </p> 
 <p><a name="an_16:13">16:13</a> Uɣalen-d xebbṛen inelmaden nniḍen, lameɛna ula d nutni ur ten uminen ara.  </p> 
 <p><a name="an_16:14">16:14</a> Yesbeggen-ed iman-is i ḥdac-nni inelmaden mi llan tețțen. Ilumm-iten ɣef lqella n liman-nsen d wulawen nsen yeqquṛen, imi ur uminen ara wid akk i t-yeẓran yeḥya-d.  </p> 
 <p><a name="an_16:15">16:15</a> Dɣa yenna-yasen : Ṛuḥet beccṛet di ddunit meṛṛa, lexbaṛ n lxiṛ i yemdanen di mkul amkan. </p> 
 <p><a name="an_16:16">16:16</a> Win ara yamnen, ara yețwaɣeḍsen, ad ițțusellek ; ma d win ur nețțamen ara, ur yețwasellak ara.  </p> 
 <p><a name="an_16:17">16:17</a> Atnah lbeṛhanat ara xeddmen wid yețțamnen yis-i : S yisem-iw ad ssufuɣen leǧnun, ad heddṛen timeslayin nniḍen,  </p> 
 <p><a name="an_16:18">16:18</a> ɣas ṭṭfen izerman neɣ swan ssem, ur sen-ixeddem acemma ; ad srusun ifassen-nsen ɣef yimuḍan a ten sseḥlun.  </p> 
 <p><a name="an_16:19">16:19</a> Mi gekfa yid-sen ameslay, Sidna Ɛisa yețwarfed ɣer igenni, yeqqim ɣer uyeffus n Sidi Ṛebbi.  </p> 
 <p><a name="an_16:20">16:20</a> Inelmaden ṛuḥen ad beccṛen di mkul amkan ; Sidi Ṛebbi yețțili yid sen, yețbeggin-ed s waṭas lbeṛhanat, tideț n wayen țbecciṛen.  </p> 
 <p></p><hr>
 <center>
 <a href="luk.htm">Next: Luke</a></center>
 </body>