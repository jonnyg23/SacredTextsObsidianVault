<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jam.htm">Previous</a> 
 <a href="pe2.htm">Next</a> 
 </center>
 <hr>
  <h3 align="center">Estonian Bible: 1 Peter</h3> 
 <p><a name="an_1:1">1:1</a> Peetrus, Jeesuse Kristuse Apostel, Pontoses, Galaatias, Kapadookias, Aasias ja Bitüünias hajuvil asuvaile valitud majalistele,</p> 
 <p><a name="an_1:2">1:2</a> Jumala Isa etteteadmist mööda Vaimu pühitsemise kaudu sõnakuulmiseks ja piserdamiseks Jeesuse Kristuse Verega! Arm ja rahu rohkenegu teile!</p> 
 <p><a name="an_1:3">1:3</a> Kiidetud olgu Jumal ja meie Issanda Jeesuse Kristuse Isa, Kes Oma suurt halastust mööda meid on uuesti sünnitanud elavaks lootuseks Jeesuse Kristuse ülestõusmise läbi surnuist</p> 
 <p><a name="an_1:4">1:4</a> kadumatu ja rüvetamatu ja närtsimatu pärandi saamiseks, mis taevas on tallel teie jaoks,</p> 
 <p><a name="an_1:5">1:5</a> mida Jumala väega valvatakse usu läbi õndsuse jaoks, mis on valmis ilmsiks tulema viimsel ajal!</p> 
 <p><a name="an_1:6">1:6</a> Sellest te väga rõõmutsete, kuigi te nüüd vajaduse korral pisut kurvastute mõnesugustes kiusatustes,</p> 
 <p><a name="an_1:7">1:7</a> et teie usk, kui see on läbi katsutud, leitaks kallihinnalisem olevat kullast, mis kaob ja siiski tules läbi katsutakse, ja oleks teile kiituseks ja hiilguseks ja auks Jeesuse Kristuse ilmumisel,</p> 
 <p><a name="an_1:8">1:8</a> Keda te küll ei ole näinud, ja siiski armastate, Kellesse te nüüd usute, kuigi te Teda ei näe, ja rõõmutsete ütlematu ning väga kalli rõõmuga,</p> 
 <p><a name="an_1:9">1:9</a> kes saavutate usu eesmärgi, hingede õndsuse.</p> 
 <p><a name="an_1:10">1:10</a> Seda õndsust on uurinud ja juurelnud prohvetid, kes on ennustanud teile määratud armust,</p> 
 <p><a name="an_1:11">1:11</a> juureldes seda, mis ja millise aja kohta teateid andis Kristuse Vaim nende sees, kui Ta ette ilmutas Kristust tabavaid kannatusi ja neile järgnevaid austusi.</p> 
 <p><a name="an_1:12">1:12</a> Neile ilmutati, et mitte neile endile, vaid teile oli kasuks see, mis nüüd on kuulutatud teile nende kaudu, Kes teile taevast läkitatud Püha Vaimu läbi on toonud Evangeeliumi; ja sellesse igatsevad Inglidki vaadata.</p> 
 <p><a name="an_1:13">1:13</a> Sellepärast vöötage oma meele niuded ja olge kained; ja lootke täiesti armu peale, mida teile pakutakse Jeesuse Kristuse ilmumises.</p> 
 <p><a name="an_1:14">1:14</a> Kui sõnakuulelikkuse lapsed ärge anduge endistele himudele, nagu siis kui teil puudus õige teadmine;</p> 
 <p><a name="an_1:15">1:15</a> vaid nõnda nagu See, Kes teid on kutsunud, on püha, saage ka ise pühaks kõigis eluviisides;</p> 
 <p><a name="an_1:16">1:16</a> sest on kirjutatud: „Olge pühad, sest Mina olen püha!”</p> 
 <p><a name="an_1:17">1:17</a> Ja et te appi hüüate teda kui Isa, Kes isikule vaatamata mõistab kohut igaühe tegu mööda, siis veetke kartuses oma majaliseks olemise aeg,</p> 
 <p><a name="an_1:18">1:18</a> teades, et teid ei ole kaduvaga, hõbeda või kullaga lunastatud teie tühiseist esivanemailt päritud eluviisidest,</p> 
 <p><a name="an_1:19">1:19</a> vaid Kristuse kui veatu ja laitmatu talle kalli Verega,</p> 
 <p><a name="an_1:20">1:20</a> Kes küll oli ette määratud enne maailma rajamist, aga aegade lõpul on saanud ilmsiks teie pärast,</p> 
 <p><a name="an_1:21">1:21</a> kes Tema kaudu olete usklikud Jumalasse, kes Tema surnuist üles äratas ja Temale andis au, nii et teie usk on ka lootus Jumala peale.</p> 
 <p><a name="an_1:22">1:22</a> Et te olete oma hinged puhastanud tõe sõnakuulmises teesklematuks vennalikuks armastuseks, siis armastage üksteist innukalt ja südamest,</p> 
 <p><a name="an_1:23">1:23</a> sest et olete uuesti sünnitatud mitte kaduvast, vaid kadumatust seemnest, Jumala elava ning püsiva sõna läbi.</p> 
 <p><a name="an_1:24">1:24</a> Sest „kõik liha on nagu rohi ja kõik tema hiilgus nagu rohu õieke; rohi kuivab ära ja õieke variseb maha,</p> 
 <p><a name="an_1:25">1:25</a> aga Issanda sõna püsib igavesti!” Ja see on see sõna, mis teile rõõmusõnumina on kuulutatud.</p> 
 <p><a name="an_2:1">2:1</a> Siis pange nüüd maha kõik kurjus ja kõik kavalus ja silmakirjatsus ja kadedus ja kõik keelekandmine</p> 
 <p><a name="an_2:2">2:2</a> ning himustage otsekui vastsündinud lapsed vaimset täispiima, et te selle läbi võiksite kasvada õndsuseks,</p> 
 <p><a name="an_2:3">2:3</a> kui te olete maitsnud, et Issand on helde, tulles Tema juurde</p> 
 <p><a name="an_2:4">2:4</a> kui elava kivi juurde, mis küll inimeste poolt on põlatud, aga Jumala juures on ära valitud ja väga kallis,</p> 
 <p><a name="an_2:5">2:5</a> ja teiegi ehituge üles kui elavad kivid vaimulikuks kojaks ja pühaks preesterkonnaks ohverdama vaimulikke ohvreid, mis on Jumalale meelepärased Jeesuse Kristuse kaudu.</p> 
 <p><a name="an_2:6">2:6</a> Sellepärast ongi lugeda Kirjas: „Vaata, Mina panen Siionisse valitud kalli nurgakivi, ja kes Temasse usub, see ei satu häbisse!”</p> 
 <p><a name="an_2:7">2:7</a> Teile nüüd, kes usute, on Ta kallihinnaline; aga uskmatuile on Ta „kivi, mille hooneehitajad põlgasid, kuid mis sai nurgakiviks”,</p> 
 <p><a name="an_2:8">2:8</a> ja „komistuskiviks ja pahanduskaljuks”. Nemad „tõukavad Tema vastu”, sest nad ei kuule sõna, ja selleks on need ka pandud.</p> 
 <p><a name="an_2:9">2:9</a> Teie aga olete „valitud sugu, kuninglik preesterkond, püha rahvas, omandrahvas, et te kuulutaksite Tema aulisi tegusid”, Kes teid on kutsunud pimedusest Oma imelise valguse juurde,</p> 
 <p><a name="an_2:10">2:10</a> teie, kes muiste olite „mitterahvas”, aga nüüd olete Jumala rahvas; kes „ei olnud armu saanud”, aga nüüd olete armu saanud!</p> 
 <p><a name="an_2:11">2:11</a> Armsad, ma manitsen teid kui „võõraid ja majalisi” hoiduda lihalikest himudest, mis sõdivad hinge vastu,</p> 
 <p><a name="an_2:12">2:12</a> ja elada vooruslikku elu paganate keskel, et nad selles, mille pärast nad teist kui kurjategijaist paha räägivad, teie häid tegusid nähes annaksid Jumalale austust „katsumispäeval”!</p> 
 <p><a name="an_2:13">2:13</a> Alistuge kõigele inimeste seatud korrale Issanda pärast, olgu kuningale kui ülemale valitsejale,</p> 
 <p><a name="an_2:14">2:14</a> või pealikuile kui neile, keda tema on läkitanud kurjategijaile nuhtluseks, aga heategijaile kiituseks.</p> 
 <p><a name="an_2:15">2:15</a> Sest nõnda on Jumala tahtmine, et teie, tehes head, tõkestaksite mõistmatute inimeste rumalust —</p> 
 <p><a name="an_2:16">2:16</a> kui vabad ja mitte kui need, kellele vabadus on kurjuse katteks, vaid kui Jumala sulased.</p> 
 <p><a name="an_2:17">2:17</a> Austage kõiki, armastage vendi, kartke Jumalat, austage kuningat!</p> 
 <p><a name="an_2:18">2:18</a> Sulased, olge kõige kartusega allaheitlikud oma isandaile, mitte ainult headele ja leplikele, vaid ka tigedaile.</p> 
 <p><a name="an_2:19">2:19</a> Sest see on arm, kui keegi südametunnistuse pärast Jumala ees talub viletsusi, kannatades süütult.</p> 
 <p><a name="an_2:20">2:20</a> Sest mis kiitus see on, kui teid pekstakse patu pärast ning te jääte kannatlikuks? Aga kui te head tehes ja kurja kannatades püsite kannatlikena, siis on see arm Jumala juures.</p> 
 <p><a name="an_2:21">2:21</a> Selleks te ju olete kutsutud, sest et Kristuski kannatas teie eest ja jättis teile eeskuju, et te käiksite Tema jälgedes,</p> 
 <p><a name="an_2:22">2:22</a> „kes ei teinud pattu ja Kelle suust ei leitud pettust”,</p> 
 <p><a name="an_2:23">2:23</a> Kes ei sõimanud vastu, kui Teda sõimati, Kes ei ähvardanud, kui Ta kannatas, vaid jättis selle hooleks, Kes mõistab kohut õigesti,</p> 
 <p><a name="an_2:24">2:24</a> Kes meie patud ise kandis üles ristipuule Oma ihus, et meie pattudele ära sureksime ja elaksime õigusele, Kelle vermete tõttu te olete terveks saanud.</p> 
 <p><a name="an_2:25">2:25</a> Sest te olite „nagu eksijad lambad”, aga nüüd te olete pöördunud oma hingede Karjase ja Hooldaja poole.</p> 
 <p><a name="an_3:1">3:1</a> Samuti teie, naised, olge allaheitlikud oma meestele, et ka need, kes ei ole sõnakuulelikud sõnale, naiste eluviiside läbi võidetaks ilma sõnata usule,</p> 
 <p><a name="an_3:2">3:2</a> kui nad vaatavad, kuidas te elate jumalakartuses puhast elu.</p> 
 <p><a name="an_3:3">3:3</a> Teie ehteks ärgu olgu välispidine juuste palmitsemine, kulla ümberriputamine ega toredate riietega riietumine,</p> 
 <p><a name="an_3:4">3:4</a> vaid varjul olev südame inimene, tasase ja vaikse vaimu kadumatuses, mis on kallis Jumala ees.</p> 
 <p><a name="an_3:5">3:5</a> Sest nõnda on ka ennevanasti pühad naised, kes lootsid Jumala peale, endid ehtinud ja olnud allaheitlikud oma meestele,</p> 
 <p><a name="an_3:6">3:6</a> nõnda nagu Saara oli sõnakuulelik Aabrahamile ja „hüüdis teda isandaks”, ja tema lasteks te olete saanud, kui te teete head ega karda ühtki hirmutust.</p> 
 <p><a name="an_3:7">3:7</a> Samuti teie, mehed, elage naisega targasti kui nõrgema astjaga ja osutage neile austust, sest nad on elu armuanni kaaspärijad nagu teiegi, et teie palved poleks tagajärjeta.</p> 
 <p><a name="an_3:8">3:8</a> Aga viimaks, olge kõik üksmeelsed, kaastundlikud, vennaarmastajad, halastajad, alandlikud!</p> 
 <p><a name="an_3:9">3:9</a> Ärge tasuge kurja kurjaga ega sõimu sõimuga, vaid vastupidi, õnnistage, sest te teate, et olete kutsutud pärima õnnistust!</p> 
 <p><a name="an_3:10">3:10</a> Sest „kes armastab elu ja näha häid päevi, see hoidku oma keelt kurja eest ja oma huuli pettust rääkimast;</p> 
 <p><a name="an_3:11">3:11</a> ta pöördugu ära kurjast ning tehku head; ta otsigu rahu ja nõudku seda taga.</p> 
 <p><a name="an_3:12">3:12</a> Sest Issanda silmad on õigete poole ja tema kõrvad nende palvetamise poole; aga Issanda pale on pahategijate vastu!”</p> 
 <p><a name="an_3:13">3:13</a> Ja kes peaks teile kurja tegema, kui te heategemises olete agarad?</p> 
 <p><a name="an_3:14">3:14</a> Aga kuigi te kannataksite õiguse pärast, siis olete ometi õndsad. „Ärge kartke nende hirmutamist ja ärge kohkuge”,</p> 
 <p><a name="an_3:15">3:15</a> vaid pühitsege Issandat Kristust oma südameis, olles alati valmis andma vastust igaühele, kes teilt nõuab seletust lootuse kohta, mis teis on.</p> 
 <p><a name="an_3:16">3:16</a> Aga vastake tasaduse ja kartusega, ja teil olgu hea südametunnistus, et jääksid häbisse selles, mida teist paha räägivad need, kes teotavad teie head eluviisi Kristuses.</p> 
 <p><a name="an_3:17">3:17</a> Sest parem on, kui nõnda on Jumala tahtmine, head tehes kannatada kui paha tehes.</p> 
 <p><a name="an_3:18">3:18</a> On ju ka Kristus kord surnud pattude pärast, õige ülekohtuste eest, et Ta meid juhiks Jumala juurde, kui Ta küll surmati liha poolest, kuid elavaks tehti vaimu poolest,</p> 
 <p><a name="an_3:19">3:19</a> kelles Ta ka läks ära ja kuulutas vangis olevaile vaimudele,</p> 
 <p><a name="an_3:20">3:20</a> kes muiste ei kuulanud sõna, kui Jumala pikk meel ootas Noa päevil, kui ehitati laeva, millel mõned üksikud, see on kaheksa hinge, päästeti läbi vee.</p> 
 <p><a name="an_3:21">3:21</a> Sellele võrdluskujule vastavalt päästab teidki nüüd vesi ristimisena, mitte kui liha rüveduse kõrvaldamine, vaid kui hea südametunnistuse nõudmine Jumala ees Jeesuse Kristuse ülestõusmise kaudu,</p> 
 <p><a name="an_3:22">3:22</a> Kes on läinud taevasse ja on Jumala paremal käel ja Kellele on alistatud Inglid ja võimud ja väed.</p> 
 <p><a name="an_4:1">4:1</a> Et nüüd Kristus on kannatanud lihas, siis relvastuge teiegi sama meelega; sest kes lihas on kannatanud, see on lakanud pattu tegemast,</p> 
 <p><a name="an_4:2">4:2</a> nõnda et ta aega, mis tal veel on elada lihas, enam ei ela inimeste himude järgi, vaid Jumala tahtmise järgi.</p> 
 <p><a name="an_4:3">4:3</a> Sest sellest on küllalt, et teil möödunud aeg kulus ära paganate tahte täitmiseks, kui te elasite lodevuses, himudes, viinajoomises, öistes olenguis, jootudes ja jõledais ebajumalateenistustes.</p> 
 <p><a name="an_4:4">4:4</a> Nemad võõrastavad seda, et teie nendega ühes ei jookse samas lodeva elu voolus, ning pilkavad teid.</p> 
 <p><a name="an_4:5">4:5</a> Nad peavad aru andma Sellele, Kes on valmis kohut mõistma elavate ja surnute üle.</p> 
 <p><a name="an_4:6">4:6</a> Sest selleks on surnuile kuulutatud Evangeelium, et kohus nende üle oleks mõistetud nagu inimeste üle lihas ja nad elaksid nagu Jumal vaimus.</p> 
 <p><a name="an_4:7">4:7</a> Aga kõigi asjade lõpp on lähedal! Olge siis mõistlikud ja kained palveiks!</p> 
 <p><a name="an_4:8">4:8</a> Kõigepealt olgu teie armastus südamlik üksteise vastu, sest „armastus katab pattude hulga”.</p> 
 <p><a name="an_4:9">4:9</a> Olge külalislahked üksteise vastu ilma nurisemata.</p> 
 <p><a name="an_4:10">4:10</a> Teenigu igaüks teist selle andega, mille ta on saanud, kui Jumala mõnesuguse armu head majapidajad.</p> 
 <p><a name="an_4:11">4:11</a> Kui keegi räägib, siis ta rääkigu kui Jumala sõnu; kui keegi teenib, siis ta teenigu kui jõust, mida Jumal annab, et kõiges austataks Jumalat Jeesuse Kristuse läbi, Kelle on au ja vägi ajastute ajastuteni! Aamen.</p> 
 <p><a name="an_4:12">4:12</a> Armsad, ärge pidage võõraks tulekuumust enestes, mis teile on saanud katsumiseks, otsekui sünniks teile midagi võõrast,</p> 
 <p><a name="an_4:13">4:13</a> vaid sedamööda nagu teil on osa Kristuse kannatamistest, olge rõõmsad, et võiksite rõõmustuda ning hõisata Tema au ilmumisel.</p> 
 <p><a name="an_4:14">4:14</a> Kui teid solvatakse Kristuse nime pärast, siis te olete õndsad, sest au ja Jumala Vaim hingab teie peal.</p> 
 <p><a name="an_4:15">4:15</a> Ärgu siis keegi teist kannatagu mõrtsukana või vargana või kurjategijana või salakaebajana.</p> 
 <p><a name="an_4:16">4:16</a> Aga kui keegi kannatab ristiinimesena, siis ta ärgu häbenegu, vaid andku Jumalale austust selle nimega.</p> 
 <p><a name="an_4:17">4:17</a> Sest aeg on kohtul alata Jumala kojast; kui see aga algab kõigepealt meist, missugune ots ootab neid, kes ei ole sõnakuulelikud Jumala Evangeeliumile?</p> 
 <p><a name="an_4:18">4:18</a> Ja kui õige vaevalt pääseb, kuhu siis saab õel ja patune?</p> 
 <p><a name="an_4:19">4:19</a> Seepärast usaldagu need, kes Jumala tahtmise järgi kannatavad, oma hinged ustava Looja hooleks, tehes head.</p> 
 <p><a name="an_5:1">5:1</a> Kogudusevanemaid teie seas ma nüüd manitsen kui kaasvanem ja Kristuse kannatuste tunnistaja, kes ka olen tulevase au osaline, mis peab ilmuma:</p> 
 <p><a name="an_5:2">5:2</a> hoidke teile hoida antud Jumala karja mitte sundusest, vaid vabast tahtest Jumala meele järgi, mitte alatu kasu tõttu, vaid innust,</p> 
 <p><a name="an_5:3">5:3</a> mitte isandaina valitsedes kogudusi kui liisuosi, vaid olles karjale eeskujuks;</p> 
 <p><a name="an_5:4">5:4</a> siis te saate, kui Ülimkarjane ilmub, närtsimatu aupärja!</p> 
 <p><a name="an_5:5">5:5</a> Samuti teie, nooremad, alistuge vanemaile ja riietuge kõik alandlikkusega üksteise vastu; sest „Jumal paneb suurelistele vastu, aga alandlikele Ta annab armu!”</p> 
 <p><a name="an_5:6">5:6</a> Siis alanduge Jumala vägeva käe alla, et Ta teid ülendaks omal ajal!</p> 
 <p><a name="an_5:7">5:7</a> Heitke kõik oma mure Tema peale, sest Tema peab hoolt teie eest!</p> 
 <p><a name="an_5:8">5:8</a> Olge kained, valvake, sest teie vastane, kurat, käib ümber nagu möirgaja lõukoer otsides, keda neelata!</p> 
 <p><a name="an_5:9">5:9</a> Tema vastu seiske kindlad usus ning teadke, et teie vendadel maailmas tuleb neidsamu kannatusi täielikult kanda.</p> 
 <p><a name="an_5:10">5:10</a> Aga kõige armu Jumal Ise, Kes meid on kutsunud Oma igavesse ausse Kristuses, võtku teid, kui te pisut olete kannatanud, valmistada, kinnitada, teha tugevaks ja rajada!</p> 
 <p><a name="an_5:11">5:11</a> Tema päralt on võimus ajastute ajastuteni! Aamen.</p> 
 <p><a name="an_5:12">5:12</a> Silvaanuse, minu arvates ustava venna kaudu olen teile lühidalt kirjutanud, manitsedes ja tunnistades, et see on tõeline Jumala arm, milles te olete.</p> 
 <p><a name="an_5:13">5:13</a> Teid tervitab kaasvalitud kogudus Baabülonis ja Markus, mu poeg.</p> 
 <p><a name="an_5:14">5:14</a> Tervitage üksteist armastuse suudlusega! Rahu teile kõikidele, kes olete Kristuses!</p> 
 <p></p><hr>
 <center>
 <a href="pe2.htm">Next: 2 Peter</a></center>
 </body>