<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="gal.htm">Previous</a> 
 <a href="phi.htm">Next</a> 
 </center>
 <hr>
  <h3 align="center">Estonian Bible: Ephesians</h3> 
 <p><a name="an_1:1">1:1</a> Paulus, Jumala tahtest Kristuse Jeesuse Apostel pühadele, kes on Efesoses, ja usklikele Kristuses Jeesuses.</p> 
 <p><a name="an_1:2">1:2</a> Armu teile ja rahu Jumalalt, meie Isalt ja Issandalt Jeesuselt Kristuselt!</p> 
 <p><a name="an_1:3">1:3</a> Kiidetud olgu Jumal ja meie Issanda Jeesuse Kristuse Isa, Kes meid on õnnistanud kõige vaimuliku õnnistusega taevasis asjus Kristuses,</p> 
 <p><a name="an_1:4">1:4</a> nõnda nagu Ta meid on valinud Tema sees enne maailma rajamist olema pühad ja laitmatud Tema ees armastuses,</p> 
 <p><a name="an_1:5">1:5</a> meid ette ära määrates lapseõiguse osalisiks Jeesuse Kristuse kaudu Enese juurde Oma tahtmise heaksarvamisel,</p> 
 <p><a name="an_1:6">1:6</a> Oma armu au kiituseks, mille Ta meile on kinkinud selles Armsas,</p> 
 <p><a name="an_1:7">1:7</a> Kelles meil on lunastus Tema vere läbi, üleastumiste andekssaamine Tema armu rikkust mööda.</p> 
 <p><a name="an_1:8">1:8</a> Seda armu on Ta rohkesti välja valanud meie üle kõige tarkuse ja mõistusega,</p> 
 <p><a name="an_1:9">1:9</a> kui Ta meile tegi teatavaks Oma tahtmise saladuse Oma hea meele kohaselt, nõnda nagu Ta seda Eneses oli kavatsenud,</p> 
 <p><a name="an_1:10">1:10</a> aegade täiuse korraldamiseks, et Kristuses kokku võetaks kõik, mis on taevas ja mis on maa peal,</p> 
 <p><a name="an_1:11">1:11</a> Temas, Kelles meiegi oleme saanud pärijaiks, Kes selleks enne oleme määratud selle kavatsust mööda, Kes kõik teeb Oma tahtmise nõu järgi,</p> 
 <p><a name="an_1:12">1:12</a> et me oleksime Tema au kiituseks, Kes enne oleme lootnud Kristuses,</p> 
 <p><a name="an_1:13">1:13</a> Kelles teiegi olete sellest alates, kui saite kuulda tõe sõna, oma õndsuse Evangeeliumi, ja Kelles teiegi saades usklikuks olete kinnitatud tõotatud Püha Vaimu pitseriga, selle Vaimu,</p> 
 <p><a name="an_1:14">1:14</a> Kes on meie pärandi tagatis Tema omandi lunastamiseks — Tema au kiituseks.</p> 
 <p><a name="an_1:15">1:15</a> Sellepärast ka mina, kui ma sain kuulda teie usust Issandasse Jeesusesse ja armastusest, mis teil on kõigi pühade vastu,</p> 
 <p><a name="an_1:16">1:16</a> ei lakka tänamast teie eest ja tuletan teid meelde oma palvetes,</p> 
 <p><a name="an_1:17">1:17</a> et meie Issanda Jeesuse Kristuse Jumal, au Isa, teile annaks tarkuse ja ilmutuse Vaimu Tema tunnetamises</p> 
 <p><a name="an_1:18">1:18</a> ja valgustaks teie südame silmad, et te teaksite, mis lootus see on, milleks Ta teid on kutsunud, ja mis on Tema pärandi au rikkus pühade sees,</p> 
 <p><a name="an_1:19">1:19</a> ja mis on Tema ülemäära suur vägi meie suhtes, kes usume Tema jõutugevuse mõjul,</p> 
 <p><a name="an_1:20">1:20</a> millega Ta on olnud mõjuv Kristuses, kui Ta Tema surnuist üles äratas ja pani istuma Oma paremale käele taevas,</p> 
 <p><a name="an_1:21">1:21</a> kõrgele üle kõige valitsuse ja võimu ja väe ja ülemuse ning üle iga nime, mida nimetatakse mitte ainult selles, vaid ka tulevases maailmas,</p> 
 <p><a name="an_1:22">1:22</a> ja asetas kõik Tema jalge alla ja pani Tema kõigi asjade üle peaks kogudusele,</p> 
 <p><a name="an_1:23">1:23</a> kes on Tema Ihu, selle täius, Kes kõik kõiges täidab!</p> 
 <p><a name="an_2:1">2:1</a> Jumal on teinud elavaks ka teid, kes olite surnud oma üleastumistes ja pattudes,</p> 
 <p><a name="an_2:2">2:2</a> milles te käisite enne selle maailma ajastu järgi, õhuvalla vürsti järgi, vaimu järgi, kes nüüd on tegev sõnakuulmatuse laste sees,</p> 
 <p><a name="an_2:3">2:3</a> kelle seas ka me kõik enne käisime oma liha himudes ja tegime liha ja mõtete tahtmist mööda ning olime loomu poolest viha lapsed nagu teisedki.</p> 
 <p><a name="an_2:4">2:4</a> Aga Jumal, Kes rikas on halastusest, Oma suure armastuse pärast, millega Ta meid on armastanud,</p> 
 <p><a name="an_2:5">2:5</a> kuigi me olime surnud üleastumistes, on meid ühes Kristusega teinud elavaks — armust olete õndsaks saanud —</p> 
 <p><a name="an_2:6">2:6</a> ja on meid ühes Temaga üles äratanud ja ühes Temaga asetanud istuma taevalikku olukorda Kristuses Jeesuses,</p> 
 <p><a name="an_2:7">2:7</a> et osutada tulevail ajastuil Oma armu ülemäärast rikkust helduses meie vastu Kristuses Jeesuses.</p> 
 <p><a name="an_2:8">2:8</a> Sest teie olete armust õndsaks saanud usu kaudu ja see pole mitte teist enestest; see on Jumala and;</p> 
 <p><a name="an_2:9">2:9</a> mitte tegudest, et ükski ei saaks kiidelda.</p> 
 <p><a name="an_2:10">2:10</a> Sest meie oleme Tema teos, Kristuses Jeesuses loodud headele tegudele, mis Jumal on enne valmistanud, et me käiksime nendes.</p> 
 <p><a name="an_2:11">2:11</a> Sellepärast tuletage meelde, et teie, kes enne olite liha poolest paganad ja keda ümberlõikamatuiks kutsusid need, keda lihas kätega tehtud ümberlõikamise tõttu kutsutakse ümberlõigatuiks,</p> 
 <p><a name="an_2:12">2:12</a> olite tol ajal lahus Kristusest, kaugel ära Iisraeli kodakondsuse õigusest ja võõrad tõotuse lepingule, ilma lootuseta ja ilma Jumalata siin maailmas.</p> 
 <p><a name="an_2:13">2:13</a> Aga nüüd olete teie, kes enne olite kaugel, Kristuses Jeesuses saanud ligi Kristuse vere läbi.</p> 
 <p><a name="an_2:14">2:14</a> Sest Tema on meie rahu, Kes on mõlemad teinud üheks ja kiskunud maha lahutava vaheseina, vaenu, kui Ta Oma Lihas</p> 
 <p><a name="an_2:15">2:15</a> kaotas käsusõnade käsu seadlustega, et Ta need kaks looks Enese sees üheks uueks inimeseks, tehes rahu,</p> 
 <p><a name="an_2:16">2:16</a> ja lepitaks mõlemad Jumalaga ühes ihus risti kaudu, kui Ta vaenu suretas Enese läbi.</p> 
 <p><a name="an_2:17">2:17</a> Ja Tema tuli ning kuulutas rahu teile, kes kaugel olite, ja rahu neile, kes lähedal olid,</p> 
 <p><a name="an_2:18">2:18</a> sest Tema läbi on meil mõlemail ligipääs ühes Vaimus Isa juurde.</p> 
 <p><a name="an_2:19">2:19</a> Nii ei ole te siis mitte enam võõrad ega majalised, vaid pühade kaaskodanikud ja Jumala kodakondsed,</p> 
 <p><a name="an_2:20">2:20</a> rajatud Apostlite ja prohvetite alusele, kus Kristus Jeesus Ise on nurgakivi,</p> 
 <p><a name="an_2:21">2:21</a> milles kogu hoone on kokku liidetud ja kasvab pühaks templiks Issandas,</p> 
 <p><a name="an_2:22">2:22</a> Kelles ka teid ühes üles ehitatakse Jumala eluasemeks Vaimus.</p> 
 <p><a name="an_3:1">3:1</a> Seetõttu mina, Paulus, olen Kristuse Jeesuse vang teie pärast, paganad —</p> 
 <p><a name="an_3:2">3:2</a> kui te vahest olete kuulnud Jumala armu majapidamisest, mis minu kätte on antud teie heaks;</p> 
 <p><a name="an_3:3">3:3</a> sest ilmutuse kaudu on mulle antud teada saladus, nagu ma lühidalt enne kirjutasin,</p> 
 <p><a name="an_3:4">3:4</a> selleks et te lugedes võiksite ära tunda minu arusaamise Kristuse saladusest,</p> 
 <p><a name="an_3:5">3:5</a> mida endistes põlvedes inimlastele ei ole teada antud, nagu see nüüd on ilmutatud Tema pühadele Apostlitele ja prohvetitele Vaimu läbi,</p> 
 <p><a name="an_3:6">3:6</a> et paganadki on kaaspärijad ja ühes ihus ja osalised tema tõotusest Kristuses Jeesuses Evangeeliumi kaudu,</p> 
 <p><a name="an_3:7">3:7</a> mille teenijaks ma olen saanud Jumala armuande järgi, mis mulle on antud Tema väe mõjustust mööda.</p> 
 <p><a name="an_3:8">3:8</a> Minule, kõige vähemale kõigi pühade seast, on see arm antud paganate seas kuulutada Kristuse äraarvamatut rikkust</p> 
 <p><a name="an_3:9">3:9</a> ja selgeks teha, milline on selle saladuse korraldus, mis igavikest alates on olnud varjul Jumalas, kes kõik on loonud,</p> 
 <p><a name="an_3:10">3:10</a> et Jumala mitmesugune tarkus nüüd saaks teatavaks koguduse kaudu taevalistele valitsustele ja võimudele</p> 
 <p><a name="an_3:11">3:11</a> ajastute ettemääramise järgi, mille Ta teostas Kristuses Jeesuses, meie Issandas,</p> 
 <p><a name="an_3:12">3:12</a> Kelle sees meil on julge ligipääs usalduses usu kaudu Temasse.</p> 
 <p><a name="an_3:13">3:13</a> Seetõttu ma palun, et te ei nõrkeks minu kitsikustes teie pärast, mis on teie au.</p> 
 <p><a name="an_3:14">3:14</a> Sellepärast ma nõtkutan põlvi Isa ees,</p> 
 <p><a name="an_3:15">3:15</a> kelle lasteks nimetatakse kõiki suguvõsasid taevas ja maa peal,</p> 
 <p><a name="an_3:16">3:16</a> et Ta annaks teile Oma au rikkust mööda saada tugevaks Tema Vaimu läbi seespidise inimese poolest,</p> 
 <p><a name="an_3:17">3:17</a> et Kristus usu kaudu elaks teie südameis ning te oleksite juurdunud ja rajatud armastusse,</p> 
 <p><a name="an_3:18">3:18</a> et võiksite täiesti mõista ühes kõigi pühadega, milline on armastuse laius ja pikkus ja kõrgus ja sügavus,</p> 
 <p><a name="an_3:19">3:19</a> ja ära tunda Kristuse armastuse, mis ületab kõik tunnetuse; et te oleksite täidetud Jumala kõige täiusega.</p> 
 <p><a name="an_3:20">3:20</a> Aga Sellele, Kes enam kui rohkesti võib teha üle kõige selle, mida me palume või mõistame väge mööda, mis meis on tegev,</p> 
 <p><a name="an_3:21">3:21</a> Temale olgu austus koguduses ja Kristuses Jeesuses ajastute ajastu kõigi sugupõlvedeni. Aamen.</p> 
 <p><a name="an_4:1">4:1</a> Nii manitsen teid siis mina, kes olen vang Issanda pärast, väärikalt käima kutsumise järgi, millega te olete kutsutud,</p> 
 <p><a name="an_4:2">4:2</a> kõige alanduse ja tasadusega, pika meelega, sallides üksteist armastuses,</p> 
 <p><a name="an_4:3">4:3</a> ja olles usinad üksmeelt pidama vaimus rahusideme läbi.</p> 
 <p><a name="an_4:4">4:4</a> Üks ihu ja üks Vaim, nagu te ka olete kutsutud üheks lootuseks oma kutsumise poolest;</p> 
 <p><a name="an_4:5">4:5</a> üks Issand, üks usk, üks ristimine,</p> 
 <p><a name="an_4:6">4:6</a> üks Jumal ja kõikide Isa, Kes on kõikide üle ja kõikide läbi ja teie kõikide sees.</p> 
 <p><a name="an_4:7">4:7</a> Aga igaühele meist on antud armu Kristuse annetuse mõõtu mööda.</p> 
 <p><a name="an_4:8">4:8</a> Sellepärast öeldakse: „Tema läks üles kõrgele, viis vangid vangi, andis inimestele ande!”</p> 
 <p><a name="an_4:9">4:9</a> Aga et Ta on läinud üles, mis on see muud kui et Ta ka enne on läinud alla maa alamaisse paikadesse?</p> 
 <p><a name="an_4:10">4:10</a> Kes on läinud alla, on Sama, Kes on ka läinud üles üle kõigi taevaste, et Tema kõik täidaks.</p> 
 <p><a name="an_4:11">4:11</a> Ja Tema on pannud mõned Apostleiks ja mõned prohveteiks ja mõned Evangeeliumi kuulutajaiks ja mõned karjaseiks ja õpetajaiks,</p> 
 <p><a name="an_4:12">4:12</a> et pühi inimesi täielikult valmistada abiliste tööle Kristuse Ihu ülesehitamiseks,</p> 
 <p><a name="an_4:13">4:13</a> seniks kui me kõik jõuame ühisele usule ja Jumala Poja tunnetusele ning täieks meheks saame Kristuse täiuse täisea mõõtu mööda,</p> 
 <p><a name="an_4:14">4:14</a> ega jääks enam väetiteks lasteks, keda õõtsutatakse ja kõigutatakse igas õpetuse tuules inimeste pettemänguga ja nende vembutamisega eksiõpetusse võrgutamiseks;</p> 
 <p><a name="an_4:15">4:15</a> vaid et me tõtt taotledes armastuses kasvaksime kõiges Selle sisse, Kes on pea, Kristus,</p> 
 <p><a name="an_4:16">4:16</a> Kelles kogu ihu on kokku liidetud ja koos hoitakse iga kõõluse kaasabil vastavalt iga üksiku liikme tegevusele Tema mõõdu järgi ja Kes teeb, et ihu kasvab enese ülesehitamiseks armastuses.</p> 
 <p><a name="an_4:17">4:17</a> Seda ma siis ütlen ja hoiatan teid Issandas, et te ei elaks enam, nagu ka paganad elavad oma meele tühjuses,</p> 
 <p><a name="an_4:18">4:18</a> kes pimestunuina mõistuse poolest ja võõrdunuina Jumala elust neis pesitseva rumaluse ja nende südame paadumuse tõttu</p> 
 <p><a name="an_4:19">4:19</a> on südametunnistuses tuimaks jäänud ning endid andnud kõlvatuse kätte kõike roppust ahnesti tegema.</p> 
 <p><a name="an_4:20">4:20</a> Aga nõnda ei ole te õppinud Kristust tundma,</p> 
 <p><a name="an_4:21">4:21</a> kui te tõesti olete Temast kuulnud ja Temas õpetatud, nõnda nagu tõde on Jeesuses:</p> 
 <p><a name="an_4:22">4:22</a> et teil tuleb enesest ära heita endise elu poolest vana inimene, kes ennast hävitab järgides petlikke himusid,</p> 
 <p><a name="an_4:23">4:23</a> ja saada uueks oma meele vaimus</p> 
 <p><a name="an_4:24">4:24</a> ning riietuda uue inimesega, kes Jumala sarnaseks on loodud tõelise õiguse ja pühaduse sisse.</p> 
 <p><a name="an_4:25">4:25</a> Sellepärast jätke maha vale ja rääkige tõtt igaüks oma ligimesega, sest me oleme üksteise liikmed!</p> 
 <p><a name="an_4:26">4:26</a> Vihastuge, aga ärge tehke pattu! Ärge laske päeva looja minna oma vihastuse üle</p> 
 <p><a name="an_4:27">4:27</a> ja ärge andke maad kuradile!</p> 
 <p><a name="an_4:28">4:28</a> Kes varastab, ärgu varastagu enam, vaid tehku pigemini tööd ning soetagu vara oma käte tööga, et tal oleks jagada sellele, kellel on puudus.</p> 
 <p><a name="an_4:29">4:29</a> Ükski nurjatu sõna ärgu tulgu teie suust, vaid ainult seesugune, mis on hea tarvilikuks kasvatuseks, et see pakuks mõnu kuulajaile.</p> 
 <p><a name="an_4:30">4:30</a> Ja ärge kurvastage Jumala Püha Vaimu, kellega te olete otsekui pitseriga kinnitatud lunastuse päevani.</p> 
 <p><a name="an_4:31">4:31</a> Kõik kibedus ja äkiline meel ja viha ja kisa ja pilge jäägu teist kaugele ära ühes kõige pahaga.</p> 
 <p><a name="an_4:32">4:32</a> Aga olge lahked üksteise vastu, südamlikud, andke andeks üksteisele, nõnda nagu ka Jumal Kristuses teile on andeks andnud.</p> 
 <p><a name="an_5:1">5:1</a> Siis võtke nüüd Jumal enestele eeskujuks nagu armsad lapsed</p> 
 <p><a name="an_5:2">5:2</a> ja käige armastuses, nõnda nagu ka Kristus meid on armastanud ja on Iseenese andnud meie eest anniks ja ohvriks, Jumalale magusaks lõhnaks.</p> 
 <p><a name="an_5:3">5:3</a> Aga hoorus ja kõik roppus või ahnus olgu nimetamata teie seas, nõnda nagu sünnis on pühadele,</p> 
 <p><a name="an_5:4">5:4</a> ja riivatus ja rumalad sõnad või tühised naljad, mis kõik ei sobi, vaid pigemini olgu tänu.</p> 
 <p><a name="an_5:5">5:5</a> Sest seda te teate tunnetades, et mitte ühelgi hoorajal ega ropul ega ahnel, kuna ta on ebajumala ori, ei ole pärandit Kristuse ja Jumala riigis.</p> 
 <p><a name="an_5:6">5:6</a> Ükski ärgu petku teid tühjade sõnadega, sest niisuguste asjade pärast tuleb Jumala viha sõnakuulmatute laste peale;</p> 
 <p><a name="an_5:7">5:7</a> ärge siis saage nende kaaslasteks!</p> 
 <p><a name="an_5:8">5:8</a> Sest te olite varemalt pimedus, aga nüüd te olete valgus Issandas. Käige nagu valguse lapsed —</p> 
 <p><a name="an_5:9">5:9</a> sest valguse vili on kõiksugune headus ja õigus ja tõde —</p> 
 <p><a name="an_5:10">5:10</a> ja katsuge, mis on Issandale meelepärane!</p> 
 <p><a name="an_5:11">5:11</a> Ärgu teil olgu tegemist pimeduse viljatute tegudega, vaid mõistke need pigemini hukka!</p> 
 <p><a name="an_5:12">5:12</a> Sest mis kõik seal salajas nende kaudu sünnib, on häbi öeldagi.</p> 
 <p><a name="an_5:13">5:13</a> Aga kõik saab avalikuks, kui valgus seda paljastab; sest kõik, mis tuleb ilmsiks, on valgus.</p> 
 <p><a name="an_5:14">5:14</a> Sellepärast Ta ütleb: „Ärka üles, kes magad, ja tõuse üles surnuist, siis Kristus valgustab sind!”</p> 
 <p><a name="an_5:15">5:15</a> Siis vaadake hästi, kuidas te elate, mitte kui rumalad, vaid kui targad,</p> 
 <p><a name="an_5:16">5:16</a> pidades aega kalliks, sest päevad on kurjad!</p> 
 <p><a name="an_5:17">5:17</a> Seepärast ärge olge rumalad, vaid mõistke, mis on Issanda tahtmine.</p> 
 <p><a name="an_5:18">5:18</a> Ärge joovastuge viinast, kust tuleb õnnetu elu, vaid saage täis Vaimu,</p> 
 <p><a name="an_5:19">5:19</a> rääkides isekeskis psalmide ja kiituseviiside ja vaimulike lauludega, lauldes ja mängides kannelt Issandale oma südames,</p> 
 <p><a name="an_5:20">5:20</a> kõige eest alatasa tänades Jumalat ja Isa meie Issanda Jeesuse Kristuse nimel.</p> 
 <p><a name="an_5:21">5:21</a> Ja olge allaheitlikud üksteisele Kristuse kartuses.</p> 
 <p><a name="an_5:22">5:22</a> Naised, olge allaheitlikud oma meestele, otsekui Issandale!</p> 
 <p><a name="an_5:23">5:23</a> Sest mees on naise pea, nõnda nagu ka Kristus on Koguduse pea, Tema on ihu Õnnistegija.</p> 
 <p><a name="an_5:24">5:24</a> Aga nõnda nagu Kogudus on allaheitlik Kristusele, nõnda olgu ka naised oma meestele kõigis asjus.</p> 
 <p><a name="an_5:25">5:25</a> Mehed, armastage oma naisi, nõnda nagu ka Kristus on armastanud Kogudust ja on andnud Iseenese tema eest,</p> 
 <p><a name="an_5:26">5:26</a> et teda pühitseda, pestes puhtaks veepesemisega sõna sees,</p> 
 <p><a name="an_5:27">5:27</a> ja seada Enese ette Kogudus austatuna, nii et tal ei oleks laiku ega kortsu ega muud sellesarnast, vaid et ta oleks püha ja laitmatu.</p> 
 <p><a name="an_5:28">5:28</a> Nõnda peavad mehedki omi naisi armastama nagu iseenese ihu. Kes oma naist armastab, armastab iseennast.</p> 
 <p><a name="an_5:29">5:29</a> Sest ükski ei ole iialgi vihanud iseenese liha, vaid igaüks toidab ja hoiab seda, nõnda nagu ka Issand Kogudust.</p> 
 <p><a name="an_5:30">5:30</a> Sest meie oleme Tema Ihu liikmed.</p> 
 <p><a name="an_5:31">5:31</a> „Seepärast inimene jätab maha oma isa ja ema ning hoiab oma naise poole, ja need kaks on üks liha!”</p> 
 <p><a name="an_5:32">5:32</a> See saladus on suur; aga mina räägin Kristusest ja Kogudusest.</p> 
 <p><a name="an_5:33">5:33</a> Olgu nüüd kuidas on, aga teiegi igaüks omaette armastage oma naist nagu iseennast; aga naine kartku meest.</p> 
 <p><a name="an_6:1">6:1</a> Lapsed, kuulake oma vanemate sõna Issandas, sest see on õige.</p> 
 <p><a name="an_6:2">6:2</a> „Austa oma isa ja ema!” — see on esimene käsusõna, millel on tõotus:</p> 
 <p><a name="an_6:3">6:3</a> „Et su käsi hästi käiks ja sina kaua elaksid maa peal!”</p> 
 <p><a name="an_6:4">6:4</a> Ja teie, isad, ärge ärritage oma lapsi vihale, vaid kasvatage neid karistuses ja Issanda manitsuses.</p> 
 <p><a name="an_6:5">6:5</a> Orjad, olge sõnakuulelikud neile, kes teie isandad on liha poolest, kartuse ja värinaga oma südame kohtlases meeles, otsekui Kristusele,</p> 
 <p><a name="an_6:6">6:6</a> mitte silmakirjaks, nagu püüdes olla inimestele meelepärast, vaid kui Kristuse orjad, kes südamest teevad, mida Jumal tahab,</p> 
 <p><a name="an_6:7">6:7</a> orjates hea meelega otsekui Issandat ja mitte inimesi,</p> 
 <p><a name="an_6:8">6:8</a> teades, et Issand selle hea, mis keegi on teinud, tasub igaühele, olgu ta ori või vaba.</p> 
 <p><a name="an_6:9">6:9</a> Ja teie, isandad, tehke neile samuti ja jätke ähvardamine, sest te teate, et nende ja teie Issand on taevas ja et Temal ei ole isikute eelistamist.</p> 
 <p><a name="an_6:10">6:10</a> Lõppeks, mu vennad, saage vägevaks Issandas ja Ta tugevuse jõus!</p> 
 <p><a name="an_6:11">6:11</a> Varustage endid kogu Jumala sõjavarustusega, et te suudaksite seista kuradi kavalate rünnakute vastu!</p> 
 <p><a name="an_6:12">6:12</a> Sest meil ei ole maadlemist vere ja lihaga, vaid valitsuste ja võimudega, selle pimeduse maailma valitsejatega, taevaaluste kurjuse vaimudega.</p> 
 <p><a name="an_6:13">6:13</a> Sellepärast võtke kätte kõik Jumala sõjavarustus, et te suudaksite vastu panna kurjal päeval ja jääda püsima, kui te kõik olete sooritanud.</p> 
 <p><a name="an_6:14">6:14</a> Siis seiske nüüd ja teie niuded olgu vöötatud tõega ja teil olgu seljas õiguse soomusrüü</p> 
 <p><a name="an_6:15">6:15</a> ja kingadeks jalas valmidus rahuevangeeliumi kuulutamiseks.</p> 
 <p><a name="an_6:16">6:16</a> Kõige selle juures haarake usukilp, millega te võite kustutada kõik tigeda tulised nooled!</p> 
 <p><a name="an_6:17">6:17</a> Ja võtke enesele päästekiiver ja vaimumõõk, see on Jumala sõna,</p> 
 <p><a name="an_6:18">6:18</a> iga palve ja anumise kaudu, palvetage igal ajal Vaimus, ning olge selleks valvel kõige püsivusega ja eestpalvetega kõigi pühade eest,</p> 
 <p><a name="an_6:19">6:19</a> ja minugi eest, et minule, kui ma suu avan, antaks julgesti kuulutada Evangeeliumi saladust,</p> 
 <p><a name="an_6:20">6:20</a> mille jaoks mina olen saadik ka ahelas, et ma julgesti kõneleksin sellest, nõnda nagu mu kohus on kõnelda.</p> 
 <p><a name="an_6:21">6:21</a> Aga et ka teie teaksite, kuidas minu käsi käib, siis jutustab teile kõik Tühhikos, armas vend ja ustav abiline Issandas,</p> 
 <p><a name="an_6:22">6:22</a> kelle ma otse selleks läkitasin teie juurde, et te saaksite teada, kuidas on lugu meiega, ja et ta kinnitaks teie südameid.</p> 
 <p><a name="an_6:23">6:23</a> Rahu olgu vendadele ja armastus usuga Jumalalt Isalt ja Issandalt Jeesuselt Kristuselt.</p> 
 <p><a name="an_6:24">6:24</a> Arm nende kõikidega, kes armastavad meie Issandat Jeesust Kristust kadumatuses.</p> 
 <p></p><hr>
 <center>
 <a href="phi.htm">Next: Philippians</a></center>
 </body>