<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="eph.htm">Previous</a> 
 <a href="col.htm">Next</a> 
 </center>
 <hr>
  <h3 align="center">Gothic Bible: Philippians</h3> 
 <p><a name="an_1:14">1:14</a> [B] . . . . (managis)tans broþre in fraujin gatrauandans bandjom meinaim mais gadaursan unagandans waurd gudis rodjan.</p> 
 <p><a name="an_1:15">1:15</a> [B] sumai raihtis jah in neiþis jah haiftais, sumai þan in godis wiljins Xristu merjand,</p> 
 <p><a name="an_1:16">1:16</a> [B] sumai þan us friaþwai, witandans þatei du sunjonai aiwaggeljons gasatiþs im;</p> 
 <p><a name="an_1:17">1:17</a> [B] iþ þaiei us haifstai Xristu merjand, ni swiknaba, munandans sik aglons urraisjan bandjom meinaim.</p> 
 <p><a name="an_1:18">1:18</a> [B] hva auk? þandei allaim haidum, jaþþe inilon jaþþe sunjai, Xristus merjada; jah in þamma fagino, akei jah faginon duginna.</p> 
 <p><a name="an_1:19">1:19</a> [B] unte wait ei þata mis gagaggiþ du ganistai þairh izwara bida jah andstald ahmins Xristaus Iesuis,</p> 
 <p><a name="an_1:20">1:20</a> [B] bi usbeisnai jah wenai meinaim, unte ni in waihtai gaaiwiskoþs wairþa, ak in allai trauainai, swe sinteino jah nu, mikiljada Xristus in leika meinamma, jaþþe þairh libain jaþþe þairh dauþu.</p> 
 <p><a name="an_1:21">1:21</a> [B] aþþan mis liban Xristus ist jah gaswiltan gawaurki.</p> 
 <p><a name="an_1:22">1:22</a> [B] iþ jabai liban in leika, þata mis akran waurstwis ist, jah hvaþar waljau ni kann.</p> 
 <p><a name="an_1:23">1:23</a> [B] aþþan dishabaiþs <i> us þaim twaim: þanuh lustu habands andletnan jah miþ Xristau wisan, und filu mais batizo ist;</i></p> 
 <p><a name="an_1:24">1:24</a> [B] aþþan du wisan in leika þaurftozo in izwara.</p> 
 <p><a name="an_1:25">1:25</a> [B] jah þata triggwaba wait þatei wisa jah þairhwisa at allaim izwis du izwarai framgahtai jah fahedai galaubeinais izwaraizos,</p> 
 <p><a name="an_1:26">1:26</a> [B] ei hvoftuli izwara biauknai in Xristau Iesu in mis þairh meinana qum aftra du izwis.</p> 
 <p><a name="an_1:27">1:27</a> [B] hveh [þatainei] wairþaba aiwaggeljons Xristaus usmitaiþ, ei jaþþe qimau jah gasaihvau izwis, jaþþe aljaþro gahausjau bi izwis, þatei standiþ in ainamma ahmin, ainai saiwalai samana arbaidjandans galaubeinai aiwaggeljons,</p> 
 <p><a name="an_1:28">1:28</a> [B] jah ni in waihtai afagidai fram þaim andastaþjam, þatei ist im ustaikneins fralustais, iþ izwis ganistais, jah þata fram guda.</p> 
 <p><a name="an_1:29">1:29</a> [B] izwis fragiban ist faur Xristu ni þatainei du imma galaubjan, ak jah þata faur ina winnan,</p> 
 <p><a name="an_1:30">1:30</a> [B] þo samon haifst habandans, þoei gasaihviþ in mis jah nu hauseiþ in mis.</p> 
 <p><a name="an_2:1">2:1</a> [B] Jabai hvo nu gaþrafsteino in Xristau, jabai hvo gaþlaihte friaþwos, jabai hvo gamainduþe ahmins, jabai hvo mildiþo jah gableiþeino,</p> 
 <p><a name="an_2:2">2:2</a> [B] usfulleiþ meina fahed, ei þata samo hugjaiþ, þo samon friaþwa habandans, samasaiwalai, samafraþjai;</p> 
 <p><a name="an_2:3">2:3</a> [B] ni waiht bi haifstai aiþþau lausai hauheinai, ak in allai hauneinai gahugdais anþar anþarana munands sis auhuman;</p> 
 <p><a name="an_2:4">2:4</a> [B] ni þo seina hvarjizuh mitondans, ak jah þo anþaraize hvarjizuh.</p> 
 <p><a name="an_2:5">2:5</a> [B] þata auk fra[i]þjaidau in izwis, þatei jah in Xristau Iesu,</p> 
 <p><a name="an_2:6">2:6</a> [B] saei in gudaskaunein wisands ni wulwa rahnida wisan sik galeiko guda,</p> 
 <p><a name="an_2:7">2:7</a> [B] ak sik silban uslausida, wlit skalkis nimands, in galeikja manne waurþans,</p> 
 <p><a name="an_2:8">2:8</a> [B] jah manaulja bigitans swe manna. gahaunida sik silban, waurþans ufhausjands attin und . . . .</p> 
 <p><a name="an_2:22">2:22</a> [B] . . . . þatei swe attin barn miþskalkinoda mis in aiwaggeljon.</p> 
 <p><a name="an_2:23">2:23</a> [B] þanuh nu wenja sandjan, biþe gasaihva hva bi mik ist, suns.</p> 
 <p><a name="an_2:24">2:24</a> [B] aþþan gatraua in fraujin, þammei jah silba sprauto qima.</p> 
 <p><a name="an_2:25">2:25</a> [B] aþþan þarb munda, Aipafraudeitu broþar jah gawaurstwan jah gahlaiban meinana, iþ izw<a>ana apaustulu jah andbaht þaurftais meinaizos sandjan du izwis;</a></p> 
 <p><a name="an_2:26">2:26</a> [A] . . . . in þize hausideduþ ina siukan.</p> 
 <p><a name="an_2:26">2:26</a> [B] unte gairnjands was allaize izwara jah unwunands, in þizei hausideduþ ina siukan.</p> 
 <p><a name="an_2:27">2:27</a> [A] jah auk siuks was nehva dauþau, akei guþ ina gaarmaida; aþþan ni þatainei ina, ak jah mik, ei gaurein ana gaurein ni habau.</p> 
 <p><a name="an_2:27">2:27</a> [B] jah auk siuks was nehva dauþau, akei guþ ina gaarmaida; aþþan ni þatainei ina, ak jah mik, ei gaurein ana gaurein ni habau.</p> 
 <p><a name="an_2:28">2:28</a> [A] sniumundos nu insandida ina, ei gasaihvandans ina aftra faginoþ jah ik hlasoza sijau [uf(kun)nands hva bi izwis ist].</p> 
 <p><a name="an_2:28">2:28</a> [B] sniumundos nu insandida ina, ei gasaihvandans ina aftra fag(ino)þ jah ik hlasoza sijau [uf(kun)nands hva bi izwis ist].</p> 
 <p><a name="an_2:29">2:29</a> [A] andnimaiþ nu ina in fraujin miþ allai fahedai jah þans swaleikans swerans habaiþ,</p> 
 <p><a name="an_2:29">2:29</a> [B] andnimaiþ nu ina in fraujin miþ allai fahedai jah þans swaleikans swerans ha[i]baiþ,</p> 
 <p><a name="an_2:30">2:30</a> [A] unte in waurstwis Xristaus und dauþu atnehvida, ufarmunnonds saiwalai seinai, ei usfullidedi izwar gaidw bi mein andbahti.</p> 
 <p><a name="an_2:30">2:30</a> [B] unte in waurstwis Xristaus und dauþu atnehvida, ufarmunnonds saiwalai seinai, ei usfullidedi izwar gaidw bi mein andbahti.</p> 
 <p><a name="an_3:1">3:1</a> [A] Þata anþar, broþrjus meinai, faginoþ in fraujin; þo samona izwis meljan mis sweþauh ni latei, iþ izwis þwastiþa.</p> 
 <p><a name="an_3:1">3:1</a> [B] Þata anþar, broþrjus meinai, faginoþ in fraujin; þo samona izwis meljan mis sweþauh ni latei, iþ izwis þwastiþa.</p> 
 <p><a name="an_3:2">3:2</a> [A] saihviþ þans hundans, saihviþ þans ubilans waurstwjans, saihviþ þo gamaitanon.</p> 
 <p><a name="an_3:2">3:2</a> [B] saihviþ þans hundans, saihviþ þans ubilans waurstwjans, saihviþ þo gamaitanon.</p> 
 <p><a name="an_3:3">3:3</a> [A] aþþan weis sium bimait, weis ahmin guda skalkinondans jah hvopandans in Xristau Iesu, jan~ni in leika (gatrauam),</p> 
 <p><a name="an_3:3">3:3</a> [B] aþþan weis sijum bimait, weis ahmin guda skalkinondans jah hvopandans in Xristau Iesu, jah ni in leika gatrauam,</p> 
 <p><a name="an_3:4">3:4</a> [A] jah þan ik habands trauain jah in leika. jabai hvas anþar þugkeiþ trauan in leika, ik mais:</p> 
 <p><a name="an_3:4">3:4</a> [B] jah þan ik habands trauain jah in leika. jabai (hvas) anþar þugkeiþ trauan in l(eika), ik mais:</p> 
 <p><a name="an_3:5">3:5</a> [A] bimait ahtaudogs, us knodai Israelis, kunjis Bainiameinis, Haibraius us Haibraium, bi witoda Fareisaius,</p> 
 <p><a name="an_3:5">3:5</a> [B] bimait ahtaudogs, us knodai Israelis, kunjis Baineiameinis, Haibraius us Haibraium, bi witoda Fareisaius,</p> 
 <p><a name="an_3:6">3:6</a> [A] bi aljana wrakjands aikklesjon, bi garaihtein þizai sei in witoda ist, wisands usfairina.</p> 
 <p><a name="an_3:6">3:6</a> [B] bi aljana wrakjands aikklesjon, bi garaihtein þizai sei in witoda ist, wisands usfairina.</p> 
 <p><a name="an_3:7">3:7</a> [A] akei þatei was mis gawaurki, þatuh rahnida in Xristaus sleiþa wisan.</p> 
 <p><a name="an_3:7">3:7</a> [B] akei þatei was mis gawaurki, þatuh rahnida in Xristaus sleiþa wisan.</p> 
 <p><a name="an_3:8">3:8</a> [A] aþþan sweþauh all domja sleiþa wisan in ufarassaus kunþjis Xristaus Iesuis fraujins meinis, in þizei allamma gasleiþiþs im jah domja smarnos wisan allata, ei Xristau du gawaurkja habau,</p> 
 <p><a name="an_3:8">3:8</a> [B] aþþan sweþauh all domja sleiþa wisan in ufarassaus kunþjis Iesuis Xristaus fraujins meinis, in þizei allamma gasleiþiþs im jah domja smarnos wisan allata, ei Xristau du gawaurkja habau,</p> 
 <p><a name="an_3:9">3:9</a> [A] jah bigitaidau in imma ni habands meina garaihtein, þo us witoda, akei þo þairh galaubein Xristaus Iesuis, sei us guda ist garaihtei ana galaubeinai,</p> 
 <p><a name="an_3:9">3:9</a> [B] jah bigitaidau in imma ni habands meina garaihtein, þo us witoda, ak þairh galaubein Iesuis Xristaus, sei us guda ist garaihtei ana galaubeinai,</p> 
 <p><a name="an_3:10">3:10</a> [A] du kunnan ina jah maht usstassais is jah gamainduþ þulaine is, miþkauriþs was dauþau is,</p> 
 <p><a name="an_3:10">3:10</a> [B] du kunnan ina jah maht usstassais is jah gamainduþ þulaine is, miþkauriþs was dauþau is,</p> 
 <p><a name="an_3:11">3:11</a> [A] ei hvaiwa gaqimau in usstassai us dauþaim.</p> 
 <p><a name="an_3:11">3:11</a> [B] ei hvaiwa gaqimau in usstassai us dauþaim.</p> 
 <p><a name="an_3:12">3:12</a> [A] ni þatei ju andnemjau aiþþau ju garaihts gadomiþs sijau, aþþan afargagga, ei gafahau in þammei gafahans warþ fram Xristau.</p> 
 <p><a name="an_3:12">3:12</a> [B] ni þatei ju andnemjau aiþþau ju garaihts gadomiþs sijau, aþþan ik afargagga, ei gafahau in þammei gafahans warþ fram Xristau.</p> 
 <p><a name="an_3:13">3:13</a> [A] broþrjus, ik mik silban ni nauh man gafahan;</p> 
 <p><a name="an_3:13">3:13</a> [B] broþrjus, ik mik silban ni nauh man gafahan;</p> 
 <p><a name="an_3:14">3:14</a> [A] aþþan ain sweþauh , þaim a(ftra) ufarmunnonds, iþ du þaim þoei faura sind, mik ufþanjands, bi mundrein afargagga afar sigislauna þizos iupa laþonais gudis in Xristau Iesu.</p> 
 <p><a name="an_3:14">3:14</a> [B] aþþan ain sweþauh þaim afta ufarmunnonds, iþ du þaim þoei faura sind, mik ufþanjands, bi mundrein afargagga afar sigislauna þizos iupa laþonais gudis in Xristau Iesu.</p> 
 <p><a name="an_3:15">3:15</a> [A] swa managai nu swe sijaima fullawitans, þata hugjaima; jah jabai hva aljaleikos hugjiþ, jah þata izwis guþ andhuljiþ.</p> 
 <p><a name="an_3:15">3:15</a> [B] swa managai nu swe sijaima fullawitans, þata hugjaima; jah jabai aljaleikos hugjiþ, jah þata izwis guþ andhuljiþ.</p> 
 <p><a name="an_3:16">3:16</a> [A] aþþan sweþauh du þammei gasnewum, ei samo hugjaima [jah samo fraþjaima], samon gaggan garaideinai.</p> 
 <p><a name="an_3:16">3:16</a> [B] aþþan sweþauh du þammei gasnewum, ei samo hugjaima [jah samo fraþjaima].</p> 
 <p><a name="an_3:17">3:17</a> [A] miþgaleikondans meinai wairþaiþ, broþrjus, jam~mundoþ izwis þans swa gaggandans, swaswe habaiþ frisaht unsis.</p> 
 <p><a name="an_3:17">3:17</a> [B] miþgaleikondans meinai wairþaiþ, broþrjus, jah mundoþ izwis þans swa gaggandans, swaswe habaiþ frisaht unsis.</p> 
 <p><a name="an_3:18">3:18</a> [A] unte managai gaggand þanzei ufta qaþ izwis, iþ nu jag~gretands qiþa þans fijands galgins Xristaus,</p> 
 <p><a name="an_3:18">3:18</a> [B] unte managai gaggand þanzei ufta qaþ izwis, iþ nu jah gretands qiþa þans fijands galgins Xristaus,</p> 
 <p><a name="an_3:19">3:19</a> [A] þizeiei andeis wairþiþ fralusts, þizeiei guþ wamba ist jah wulþaus in skandai ize, þaiei airþeinaim fraþjand.</p> 
 <p><a name="an_3:19">3:19</a> [B] þizeei andeis wairþiþ fralusts, þize guþ wamba ist jah wulþus in skandai ize, þaiei airþeinaim fraþjand.</p> 
 <p><a name="an_3:20">3:20</a> [A] iþ unsara bauains in himinam ist, þaþroei jah nasjand usbeidam fraujan Iesu Xristu,</p> 
 <p><a name="an_3:20">3:20</a> [B] iþ unsara bauains in himinam ist, þaþroei jah nasjand usbeidam fraujan Iesu Xristu,</p> 
 <p><a name="an_3:21">3:21</a> [A] saei inmaideiþ leika hauneinais unsaraizos du ibnaskaunjamma leika wulþaus seinis bi waurstwa, unte mag jah ufhnaiwjan sis alla.</p> 
 <p><a name="an_3:21">3:21</a> [B] saei inmaideiþ leika hauneinais unsaraizos du ibnaskaunjamma leika wulþaus seinis bi waurstwa, unte mag jah ufhnaiwjan sis alla.</p> 
 <p><a name="an_4:1">4:1</a> [A] Swaei nu, broþrjus meinai liubans jah lustusamans, faheþs jah waips meins, swa standaiþ in fraujin.</p> 
 <p><a name="an_4:1">4:1</a> [B] Swaei nu, broþrjus meinai liubans jah lustusamans, faheþs jah waips meins, swa standaiþ in fraujin.</p> 
 <p><a name="an_4:2">4:2</a> [A] Aiodian bidja jas~Swntwkein bidja þata samo fraþjan in fraujin.</p> 
 <p><a name="an_4:2">4:2</a> [B] Aiodian bidja jah Swntwkein bidja þata samo fraþjan in fraujin.</p> 
 <p><a name="an_4:3">4:3</a> [A] jai jah þuk waliso bidja gajuko, niþais þos þozei miþarbaididedun mis in aiwaggeljon miþ Klaimaintau jah anþaraim gawaurstwam meinaim, þizeei namna sind in bokom libainais.</p> 
 <p><a name="an_4:3">4:3</a> [B] jai jah þuk waliso bidja gajuko, niþais þos þozei miþarbaididedun mis in aiwaggeljon miþ Klemaintau jah anþaraim gawaurstwam meinaim, þizeei namna sind in bokom libainais.</p> 
 <p><a name="an_4:4">4:4</a> [A] nunu nu faginoþ in fraujin sinteino; aftra qiþa, faginoþ!</p> 
 <p><a name="an_4:4">4:4</a> [B] nunu nu faginoþ in fraujin sinteino; aftra qiþa, faginoþ!</p> 
 <p><a name="an_4:5">4:5</a> [A] anawilje(i) izwara kunþa sijai allaim mannam; frauja nehva ist.</p> 
 <p><a name="an_4:5">4:5</a> [B] anawilje izwara kunþa siai allaim mannam; frauja nehva ist.</p> 
 <p><a name="an_4:6">4:6</a> [A] ni waihtai maurnaiþ, ak in allai bidai jah aihtronai miþ awiliudam bidos izwaros kunþos sijaina . . . .</p> 
 <p><a name="an_4:6">4:6</a> [B] ni waihtai maurnaiþ, ak in allai bidai jah aihtronai miþ awiliudam bidos izwaros kunþos sijaina at guda.</p> 
 <p><a name="an_4:7">4:7</a> [B] jah gawairþi gudis, þatei ufar ist all ahane, fastaiþ hairtona jah leika izwara in Xristau Iesu.</p> 
 <p><a name="an_4:8">4:8</a> [B] þata anþar, broþrjus, þishvah þatei ist sunjein, þishvah þatei gariud, þishvah þatei garaiht, þishvah þatei weih, þishvah þatei liubaleik, þishvah þatei wailameri, jabai hvo godeino, jabai hvo hazeino, þata mitoþ;</p> 
 <p><a name="an_4:9">4:9</a> [B] þatei jah galaisideduþ izwis jah ganemuþ jah gahausideduþ jah gasehvuþ in mis, þata taujaiþ, jah guþ gawairþeis sijai miþ izwis.</p> 
 <p><a name="an_4:10">4:10</a> [B] aþþan faginoda in fraujin mikilaba, unte ju hvan gaþaihuþ du faur mik fraþ(j)an, ana þammei jah froþuþ; aþþan analatidai waurþuþ.</p> 
 <p><a name="an_4:11">4:11</a> [B] ni þatei bi þarbai qiþau, unte ik galaisida mik in þaimei im ganohiþs wisan.</p> 
 <p><a name="an_4:12">4:12</a> [B] lais jah haunjan mik, lais jah ufarassu haban; in allamma jah in allaim usþroþiþs im, jah sads wairþan jah gredags, jah ufarassau haban jah þarbos þulan.</p> 
 <p><a name="an_4:13">4:13</a> [B] all mag in þamma inswinþjandin mik Xristau.</p> 
 <p><a name="an_4:14">4:14</a> [B] aþþan sweþauh waila gatawideduþ gamainja briggandans meina aglon.</p> 
 <p><a name="an_4:15">4:15</a> [B] aþþan wituþ jah jus, Filippisius, þatei in anastodeinai aiwaggeljons, þan usiddja af Makidonai, ni ain[n]ohun aikklesjono mis gamainida in raþjon gibos jah andanemis, alja jus ainai.</p> 
 <p><a name="an_4:16">4:16</a> [B] unte jah in Þaissalauneikai jah ainamma sinþa jah twaim andawizn mis insandideduþ.</p> 
 <p><a name="an_4:17">4:17</a> [B] ni þatei gasokjau giba, ak gasokja ak(ran) . . . .</p> 
 <p></p><hr>
 <center>
 <a href="col.htm">Next: Colossians</a></center>
 </body>