<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="rom.htm">Previous</a> 
 <a href="co2.htm">Next</a> 
 </center>
 <hr>
  <h3 align="center">Gothic Bible: 1 Corinthians</h3> 
 <p><a name="an_1:12">1:12</a> [A] . . . . ik im Pawlus, iþ ik Apaullons, iþ ik Kefins, iþ ik Xristaus.</p> 
 <p><a name="an_1:13">1:13</a> [A] disdailiþs ist Xristus? ibai Pawlus ushramiþs warþ in izwara, aiþþau in namin Pawlus daupidai weseiþ?</p> 
 <p><a name="an_1:14">1:14</a> [A] awiliudo guda ei ainnohun izwara ni daupida niba Krispu jah Gaïu,</p> 
 <p><a name="an_1:15">1:15</a> [A] ei hvas ni qiþai þatei in meinamma namin daupidedjau.</p> 
 <p><a name="an_1:16">1:16</a> [A] ik daupida auk jaþ~þans Staifanaus gadaukans; þata anþar ni wait ei ainnohun daupidedjau.</p> 
 <p><a name="an_1:17">1:17</a> [A] niþ~þan insandida mik Xristus daupjan, ak wailamerjan; ni in snutrein waurdis, ei ni <u>lausjaidau galga Xristaus.</u></p> 
 <p><a name="an_1:18">1:18</a> [A] unte þata waurd galgins þaim fralusnandam dwaliþa ist, iþ þaim ganisandam mahts gudis ist.</p> 
 <p><a name="an_1:19">1:19</a> [A] gameliþ ist auk: fraqistja snutrein þize snutrane jah frodein þize frodane uskiusa.</p> 
 <p><a name="an_1:20">1:20</a> [A] hvar handugs? hvar bokareis? hvar sokareis þis aiwis? nih dwala gatawida guþ handugein þis fairhvaus?</p> 
 <p><a name="an_1:21">1:21</a> [A] unte auk in handugein gudis ni ufkunnaida sa fairhvus þairh handugein guþ, galeikaida guda þairh þo dwaliþa þizos wailamereinais ganasjan þans galaubjandans.</p> 
 <p><a name="an_1:22">1:22</a> [A] unte Iudaieis taikne bidjand, iþ Krekos handugein sokjand;</p> 
 <p><a name="an_1:23">1:23</a> [A] iþ weis merjam Iesu ushramidana, Iudaium gamarzein, iþ þiudom dwaliþa;</p> 
 <p><a name="an_1:24">1:24</a> [A] iþ þaim galaþodam Iudaie jah þiudo Xristu, gudis maht jah gudis handugein.</p> 
 <p><a name="an_1:25">1:25</a> [A] unte so dwaliþa gudis handugo(ze)i mannam . . . .</p> 
 <p><a name="an_4:2">4:2</a> [A] . . . . ei hvas triggws bigitaidau.</p> 
 <p><a name="an_4:3">4:3</a> [A] aþþan mis in minnistin ist, ei fram izwis ussokjaidau aiþþau fram manniskamma daga; akei nih mik silban ussokja.</p> 
 <p><a name="an_4:4">4:4</a> [A] nih waiht auk mis silbin miþwait; akei ni in þamma garaihtiþs im, iþ saei ussokeiþ mik, frauja ist.</p> 
 <p><a name="an_4:5">4:5</a> [A] þannu nu ei faur mel ni stojaiþ, unte qimai frauja, saei jah galiuhteiþ analaugn riqizis jah gabairhteiþ runos hairtane; jaþ~þan hazeins wairþiþ hvarjammeh fram guda.</p> 
 <p><a name="an_4:6">4:6</a> [A] aþþan , broþrjus, þairhgaleiko[n]da in mis jah Apaullon in izwara, ei in ugkis ganimaiþ ni ufar þatei gameliþ ist fraþjan, ei ains faur ainana ana anþarana ufblesans ni sijai.</p> 
 <p><a name="an_4:7">4:7</a> [A] hvas auk þuk ussokeiþ? hvauþ~þan habais þatei ni namt? aiþþau jabai andnamt, hva hvopis swe ni nemeis?</p> 
 <p><a name="an_4:8">4:8</a> [A] ju sadai sijuþ, ju gabigai waurþuþ, inu uns þiudanodeduþ; jah wainei þiudanodedeiþ, ei jah weis izwis miþþiudanoma.</p> 
 <p><a name="an_4:9">4:9</a> [A] man auk þei guþ uns apaustauluns spedistans ustaiknida, swaswe dauþubljans, unte fairweitl waurþum þizai manasedai jah aggilum jah mannam.</p> 
 <p><a name="an_4:10">4:10</a> [A] weis dwalai in Xristaus, iþ jus frodai in Xristau; weizuþ~þan unmahteigai, iþ jus swinþai; juzuþ~þan wulþagai, iþ weis unswerai.</p> 
 <p><a name="an_4:11">4:11</a> [A] und þo nu hveila jah huggridai jah þaursidai jah naqadai jah kaupatidai jah ungastoþai.</p> 
 <p><a name="an_4:12">4:12</a> [A] jah . . . .</p> 
 <p><a name="an_5:3">5:3</a> [A] . . . . ju gastauida swe andwairþs þana swa þata gataujandan,</p> 
 <p><a name="an_5:4">5:4</a> [A] in namin fraujins unsaris Iesuis Xristaus, samaþ gagaggandam izwis jah meinamma ahmin, miþ mahtai fraujins unsaris Iesuis Xristaus,</p> 
 <p><a name="an_5:5">5:5</a> [A] atgiban þana swaleikana unhulþin du qisteinai leikis, ei ahma ganisai in daga fraujins Iesuis.</p> 
 <p><a name="an_5:6">5:6</a> [A] ni goda so hvoftuli izwara; niu wituþ þatei leitil beistis allana daig gabeisteiþ?</p> 
 <p><a name="an_5:7">5:7</a> [A] ushraineiþ þata fairnjo beist, ei sijaiþ niujis daigs, swaswe sijaiþ unbeistjodai; jah auk paska unsara ufsniþans ist faur uns Xristus.</p> 
 <p><a name="an_5:8">5:8</a> [A] þannu dulþjam ni in beista fairnjamma niþ~þan in beista balwaweseins jah unseleins, ak in unbeistein unwammeins jas~sunjos.</p> 
 <p><a name="an_5:9">5:9</a> [A] gamelida izwis ana þizai aipistaulein: ni blandaiþ izwis horam,</p> 
 <p><a name="an_5:10">5:10</a> [A] ni þaim horam þis fairhvaus, aiþþau [jabai] þaim faihufrikam jah wilwam aiþþau galiugam skalkinondam, unte skuldedeiþ þan us þamma fairhvau usgaggan.</p> 
 <p><a name="an_5:11">5:11</a> [A] iþ nu gamelida izwis ni blandan, jabai hvas broþar namnids sijai hors aiþþau faihufriks aiþþau galiugam skalkinonds aiþþau ubilwaurds aiþþau afdrugkja aiþþau wilwa, þamma swaleikamma ni miþmatjan.</p> 
 <p><a name="an_5:12">5:12</a> [A] hva mik jah þans uta stojan? niu þans inna jus stojiþ?</p> 
 <p><a name="an_5:13">5:13</a> [A] iþ þans uta guþ stojiþ. usnimiþ þana ubilan us izwis silbam.</p> 
 <p><a name="an_6:1">6:1</a> [A] Gadars hvas izwara, wiþra anþarana staua habands stojan fram inwindaim jah ni fram . . . .</p> 
 <p><a name="an_7:5">7:5</a> [A] . . . . izwara misso, niba þau us gaqissai hvo hveilo, ei uhteigai sijaiþ fastan jah bidan; þaþroþ~þan samaþ gawandjaiþ, ei ni fraisai izwara Satana in ungahobainais izwaraizos.</p> 
 <p><a name="an_7:6">7:6</a> [A] þatuþ~þan qiþa gakunnands, ni bi haitjai.</p> 
 <p><a name="an_7:7">7:7</a> [A] iþ wiljau allans mans wisan swe mik silban; akei hvarjizuh swesa giba habaiþ fram guda, sums swa, sumsuh swa.</p> 
 <p><a name="an_7:8">7:8</a> [A] aþþan qiþa þaim unqenidam jah widuwom: goþ ist im, jabai sind swe ik.</p> 
 <p><a name="an_7:9">7:9</a> [A] iþ jabai ni gahabaina sik, liugandau; batizo ist auk liugan þau intundnan.</p> 
 <p><a name="an_7:10">7:10</a> [A] iþ þaim liugom haftam anabiuda, ni ik, ak frauja, qenai fairra abin ni skaidan.</p> 
 <p><a name="an_7:11">7:11</a> [A] iþ jabai gaskaidnai, wisan unliugaida[i], aiþþau du abin seinamma aftra gagawairþjan, jah aban qen ni fraletan.</p> 
 <p><a name="an_7:12">7:12</a> [A] iþ þaim anþaraim ik qiþa, ni frauja: jabai hvas broþar qen aigi ungalaubjandein, jah so gawilja ist bauan miþ imma, ni afletai þo qen;</p> 
 <p><a name="an_7:13">7:13</a> [A] jah qens soei aigi aban ungalaubjandan, jah sa gawilja ist bauan miþ izai, ni afletai þana aban.</p> 
 <p><a name="an_7:14">7:14</a> [A] weihaida ist qens so ungalaubjandei in abin, jah gaweihaids ist aba sa ungalaubjands in qenai; aiþþau barna izwara unhrainja weseina, iþ nu weiha sind.</p> 
 <p><a name="an_7:15">7:15</a> [A] iþ jabai sa ungalaubjands skaidiþ sik, skaidai; nist gaþiwaids broþar aiþþau swistar in þaim swaleikaim; aþþan in gawairþja laþoda uns guþ.</p> 
 <p><a name="an_7:16">7:16</a> [A] hva nuk~kannt þu, qino[n], ei aban ganasjais? aiþþau hva kannt, guma, þatei qen þeina ganasjais?</p> 
 <p><a name="an_7:17">7:17</a> [A] ni ei, hvarjammeh swaswe gadailida guþ, ainhvarjatoh swaswe galaþoda guþ, swa gaggai; jah swa in allaim aikklesjom anabiuda.</p> 
 <p><a name="an_7:18">7:18</a> [A] bimaitans galaþoda warþ hvas, ni ufrakjai; miþ faurafillja galaþoþs warþ hvas, ni bimaitai.</p> 
 <p><a name="an_7:19">7:19</a> [A] þata bimait ni waihts ist jah þata faurafilli ni waihts ist, ak fastubnja anabusne gudis.</p> 
 <p><a name="an_7:20">7:20</a> [A] hvarjizuh in laþonai þizaiei laþoþs was, in þizai sijai.</p> 
 <p><a name="an_7:21">7:21</a> [A] skalks galaþoþs wast, ni karos; akei þauhjabai magt freis wairþan, mais brukei.</p> 
 <p><a name="an_7:22">7:22</a> [A] saei auk in fraujin haitans ist skalks, fralets fraujins ist; samaleiko saei freis haitada, skalks ist Xristaus.</p> 
 <p><a name="an_7:23">7:23</a> [A] wairþa galaubamma usbauhtai sijuþ; ni wairþaiþ skalkos mannam.</p> 
 <p><a name="an_7:24">7:24</a> [A] hvarjizuh in þammei atlaþoþs was, broþrjus, in þamma gastandai at guda.</p> 
 <p><a name="an_7:25">7:25</a> [A] aþþan bi maujos anabusn fraujins ni haba; iþ ragin giba swe gaarmaiþs fram fraujin du triggws wisan.</p> 
 <p><a name="an_7:26">7:26</a> [A] man nu þata goþ wisan in þizos andwairþons þaurftais, þatei goþ ist mann swa wisan:</p> 
 <p><a name="an_7:27">7:27</a> [A] gabundans is qenai, ni sokei lausjan; galausiþs is qenai, ni sokei qen.</p> 
 <p><a name="an_7:28">7:28</a> [A] aþþan jabai nimis qen, ni frawaurhtes, jah jabai liugada mawi, ni frawaurhta, iþ aglon leikis gastaldand þo swaleika. iþ ik izwis freidja . . . .</p> 
 <p><a name="an_8:9">8:9</a> [A] . . . . wairþai þaim unmahteigam.</p> 
 <p><a name="an_8:10">8:10</a> [A] jabai auk hvas gasaihviþ þuk þana habandan kunþi in galiuge stada anakumbjandan, niu miþwissei is siukis wisandins timrjada du galiugagudam gasaliþ matjan?</p> 
 <p><a name="an_8:11">8:11</a> [A] fraqistniþ auk sa unmahteiga ana þeinamma witubnja broþar in þize Xristus gaswalt.</p> 
 <p><a name="an_8:12">8:12</a> [A] swaþ~þan frawaurkjandans wiþra broþruns, slahandans ize gahugd siuka, du Xristau frawaurkeiþ.</p> 
 <p><a name="an_8:13">8:13</a> [A] duþþe jabai mats gamarzeiþ broþar, ni matja mimz aiw, ei ni gamarzjau broþar meinana.</p> 
 <p><a name="an_9:1">9:1</a> [A] Niu im apaustaulus? niu im freis? niu Iesu Xristau fraujan unsarana sahv? niu waurstw meinata jus sijuþ in fraujin?</p> 
 <p><a name="an_9:2">9:2</a> [A] jabai anþaraim ni im apaustaulus, aiþþau izwis im; unte sigljo meinaizos apaustauleins jus sijuþ.</p> 
 <p><a name="an_9:3">9:3</a> [A] meina andahafts wiþra þans mik ussokjandans þat~ist.</p> 
 <p><a name="an_9:4">9:4</a> [A] ibai ni habam waldufni matjan jah drigkan?</p> 
 <p><a name="an_9:5">9:5</a> [A] ibai ni habam waldufni swistar qinon bitiuhan, swaswe þai anþarai apaustauleis jah broþrjus fraujins jah Kefas?</p> 
 <p><a name="an_9:6">9:6</a> [A] þau ainzu ik jah Barnabas ni habos waldufni du ni waurkjan?</p> 
 <p><a name="an_9:7">9:7</a> [A] hvas drauhtinoþ swesaim annom hvan? hvas satjiþ weinatriwa jah akran þize ni matjai? hvas haldiþ aweþi jah miluks þis aweþjis ni matjai?</p> 
 <p><a name="an_9:8">9:8</a> [A] ibai bi mannam þata qiþa, aiþþau  jah witoþ þata qiþiþ?</p> 
 <p><a name="an_9:9">9:9</a> [A] in witoda auk Mosezis gameliþ ist: ni faurmuljais auhsau þriskandan. ni þatei bi auhsum us . . . .</p> 
 <p><a name="an_9:19">9:19</a> [A] . . . . ei managizans gageigaidedjau.</p> 
 <p><a name="an_9:20">9:20</a> [A] jah warþ Iudaium swe Judaius, ei Judaiuns gageigaidau; þaim uf witoda swe uf witoda, ni wisands silba uf witoda, ak uf anstai, ei þans uf witoda gageig[g]aidedjau;</p> 
 <p><a name="an_9:21">9:21</a> [A] þaim witodalausam swe witodalaus, ni wisands witodis laus gudis, ak inwitoþ Xristaus, ei gageig[g]<a>au witodalausans.</a></p> 
 <p><a name="an_9:22">9:22</a> [A] was þaim unmahteigam swe unmahteigs, ei unmahteigans gageig[g]aidedjau; allaim was all, ei hvaiwa sumans ganasjau.</p> 
 <p><a name="an_9:23">9:23</a> [A] þatuþ~þan tauja in aiwaggeljis, ei gadaila is wairþau.</p> 
 <p><a name="an_9:24">9:24</a> [A] niu wituþ þatei þai in spaurd rinnandans allai rinnand, iþ ains nimiþ sigislaun? swa rinnaiþ, ei garinnaiþ.</p> 
 <p><a name="an_9:25">9:25</a> [A] iþ hvazuh saei haifstjan sniwiþ, allis sik gaþarb<a>iþ; aþþan eis, ei riurjana waip nimaina, iþ weis unriurjana.</a></p> 
 <p><a name="an_9:26">9:26</a> [A] aþþan ik nu swa rinna, ni  du unwisamma; swa jiuka, ni swe luftu bliggwands;</p> 
 <p><a name="an_9:27">9:27</a> [A] ak leik mein wlizja jah anaþiwa, ibai anþaraim merjands silba uskusans wairþau.</p> 
 <p><a name="an_10:1">10:1</a> [A] Ni wiljau izwis unwitans, broþrjus, þatei attans unsarai allai uf milhmin wesun, jah allai marein þairhiddjedun,</p> 
 <p><a name="an_10:2">10:2</a> [A] jah allai in Mose daupidai wesun, in milhmin jah in marein,</p> 
 <p><a name="an_10:3">10:3</a> [A] jah allai þana saman mat ahmeinan matidedun,</p> 
 <p><a name="an_10:4">10:4</a> [A] jah <a> þata samo dragk ahmeino drugkun . . . .</a></p> 
 <p><a name="an_10:15">10:15</a> [A] . . . . (fro)daim qiþa; domeiþ jus þatei qiþa.</p> 
 <p><a name="an_10:16">10:16</a> [A] stikls þiuþiqissais þanei gaweiham, niu gamainduþs bloþis fraujins ist? hlaifs þanei brikam, niu gamainduþs leikis fraujins ist?</p> 
 <p><a name="an_10:17">10:17</a> [A] unte ains hlaifs, ain leik þai managans sium, þaiei auk allai ainis hlaibis jah ainis stiklis brukjam.</p> 
 <p><a name="an_10:18">10:18</a> [A] saihviþ Israel bi leika: niu þai matjandans hunsla gamainjandans hunslastada sind?</p> 
 <p><a name="an_10:19">10:19</a> [A] hva nu qiþam? þatei þo galiugaguda hva sijaina aiþþau þatei galiugam saljada hva sijai?</p> 
 <p><a name="an_10:20">10:20</a> [A] [ni þatei þo galiugaguda waihts sijaina,] ak þatei saljand þiudos, skohslam saljand, jan~ni guda. Ni wiljau auk izwis skohslam gadailans wairþan.</p> 
 <p><a name="an_10:21">10:21</a> [A] ni maguþ stikl fraujins drigkan jah stikl skohsle; ni maguþ biudis fraujins fairaihan jab~biudis skohsle.</p> 
 <p><a name="an_10:22">10:22</a> [A] þau inaljanom fraujin? ibai swinþozans imma sium?</p> 
 <p><a name="an_10:23">10:23</a> [A] all binah, akei ni all daug; all mis binauht ist, akei ni all timreiþ.</p> 
 <p><a name="an_10:24">10:24</a> [A] ni ainshun sein sokjai, ak anþaris hvarjizuh.</p> 
 <p><a name="an_10:25">10:25</a> [A] all þatei at skiljam frabugjaidau matjaiþ, ni waiht andhruskandans in miþwisseins.</p> 
 <p><a name="an_10:26">10:26</a> [A] fraujins ist auk airþa jah fullo izos.</p> 
 <p><a name="an_10:27">10:27</a> [A] iþ jabai hvas laþo izwis þize ungalaubjandane jah wileiþ gaggan, all þatei faurlagjaidau izwis matjaiþ, ni waiht andsitandans bi gahugdai.</p> 
 <p><a name="an_10:28">10:28</a> [A] iþ jabai hvas qiþai þatei galiugam gasaliþ ist, ni matjaiþ in ja(i)nis þis bandwjandins jah þuhta<u>: fraujins ist auk airþa jah fullo izos;</u></p> 
 <p><a name="an_10:29">10:29</a> [A] þuhtuþ~þan qiþa ni silbins, ak anþaris. duhve auk frijei meina stojada þairh ungalaubjandins þuhtu?</p> 
 <p><a name="an_10:30">10:30</a> [A] jabai ik anstai andnima, duhve anaqiþaidau in þize ik awiliudo?</p> 
 <p><a name="an_10:31">10:31</a> [A] jaþþe nu matjaiþ jaþþe drigkaiþ jaþþe hva taujiþ, allata du wulþau gudis taujaiþ.</p> 
 <p><a name="an_10:32">10:32</a> [A] unufbrikandans sijaiþ jah Iudaium jah þiudom jah aikklesjon gudis,</p> 
 <p><a name="an_10:33">10:33</a> [A] swaswe ik allaim all leika, ni sokjands þatei mis bruk sijai, ak þatei þaim managam, ei ganisaina.</p> 
 <p><a name="an_11:1">11:1</a> [A] Galeikondans meinai wairþaiþ, swaswe ik Xristaus.</p> 
 <p><a name="an_11:2">11:2</a> [A] hazjuþ~þan izwis, broþrjus, þei allata mein gamunandans sijuþ, jas~swaswe anafalh izwis, anabusnins gafastaiþ.</p> 
 <p><a name="an_11:3">11:3</a> [A] wiljauþ~þan izwis witan þatei allaize abne haubiþ Xristus ist; iþ haubiþ qinons aba; iþ haubiþ Xristaus guþ.</p> 
 <p><a name="an_11:4">11:4</a> [A] hvazuh abne bidjands aiþþau praufetjands gahulidamma haubida gaaiwiskoþ haubiþ sein.</p> 
 <p><a name="an_11:5">11:5</a> [A] iþ hvoh qinono bidjandei aiþþau praufetjandei andhulidamma haubida gaaiwiskoþ haubiþ sein; ain auk ist jah þata samo þizai biskabanon.</p> 
 <p><a name="an_11:6">11:6</a> [A] unte jabai ni huljai sik qino, skabaidau; iþ jabai agl ist qinon du kapillon aiþþau skaban, gahuljai . . . .</p> 
 <p><a name="an_11:21">11:21</a> [A] . . . . (seinam)ma faursniwiþ du matjan, jah þan sums gredags sumzuþ~þan drugkans ist.</p> 
 <p><a name="an_11:22">11:22</a> [A] ibai auk gardins ni habaiþ du matjan jah drigkan? þau aikklesjon gudis frakunnuþ, jah gaaiwiskoþ þans unhabandans? hva qiþau izwis? hazjau izwis? in þamma ni hazja.</p> 
 <p><a name="an_11:23">11:23</a> [A] unte ik andnam at fraujin þatei jah anafalh izwis, þatei frauja Iesus in þizaiei naht galewiþs was, nam hlaif</p> 
 <p><a name="an_11:24">11:24</a> [A] jah awiliudonds gabrak jah qaþ: nimiþ, matjiþ, þata ist leik mein, þata in izwara gabrukano; þata waurkjaiþ du meinai gamundai.</p> 
 <p><a name="an_11:25">11:25</a> [A] swah samaleiko jah stikl afar nahtamat qiþands: sa stikls so niujo triggwa ist in meinamma bloþa; þata waurkjaiþ, swa ufta swe drigkaiþ, du meinai gamundai.</p> 
 <p><a name="an_11:26">11:26</a> [A] swa ufta auk swe matjaiþ þana hlaif jaþ~þana stikl drigkaiþ, dauþau fraujins gakannjaiþ, unte qimai.</p> 
 <p><a name="an_11:27">11:27</a> [A] eiþan hvazuh saei matjiþ þana hlaif aiþþau drigkai þana stikl fraujins unwairþaba fraujins, skula wairþiþ leikis jah bloþis fraujins.</p> 
 <p><a name="an_11:28">11:28</a> [A] aþþan gakiusai sik silban manna jah swa þis hlaibis matjai jaþ~þis stiklis drigkai.</p> 
 <p><a name="an_11:29">11:29</a> [A] saei auk matjiþ jah drigkiþ unwairþaba, staua sis silbin matjiþ , ni domjands leik fraujins.</p> 
 <p><a name="an_11:30">11:30</a> [A] duþþe in izwis managai siukai jah unhailai, jag~gaslepand ganohai.</p> 
 <p><a name="an_11:31">11:31</a> [A] iþ jabai silbans uns stauidedeima, ni þau . . . .</p> 
 <p><a name="an_12:10">12:10</a> [A] . . . . sumammuh skeireins razdo.</p> 
 <p><a name="an_12:11">12:11</a> [A] þatuþ~þan all waurkeiþ ains jah sa sama ahma, daileiþ sundro hvarjammeh swaswe wili.</p> 
 <p><a name="an_12:12">12:12</a> [A] swe leik raihtis ain ist, iþ liþuns habaiþ managans, þaiþ~þan liþjus allai us leika þamma ainamma, managai wisandans, ain ist leik, swa jah Xristus.</p> 
 <p><a name="an_12:13">12:13</a> [A] jah auk in ainamma ahmin weis allai du ainamma leika daupidai sium, jaþþe Judaieis jaþþe þiudos, jaþþe skalkos jaþþe frijai, jah allai ainamma ahmin dragkidai sijum.</p> 
 <p><a name="an_12:14">12:14</a> [A] jaþ~þan leik nist ains liþus, ak managai.</p> 
 <p><a name="an_12:15">12:15</a> [A] jabai qiþai fotus þatei ni im handus, ni im þis leikis, nih at þamma leika; nist us þamma leika?</p> 
 <p><a name="an_12:16">12:16</a> [A] jabai qiþai auso þatei ni im augo, ni im þis leikis, ni at þamma leika; nist us þamma leika?</p> 
 <p><a name="an_12:17">12:17</a> [A] jabai all leik augo, hvar hliuma? jabai all hliuma, hvar dauns?</p> 
 <p><a name="an_12:18">12:18</a> [A] iþ nu guþ gasatida liþuns ainhvarjanoh ize in leika, swaswe wilda.</p> 
 <p><a name="an_12:19">12:19</a> [A] iþ weseina þo alla ains liþus, hvar leik?</p> 
 <p><a name="an_12:20">12:20</a> [A] iþ nu managai liþjus, iþ ain leik.</p> 
 <p><a name="an_12:21">12:21</a> [A] niþ~þan mag augo qiþan du handau: þeina ni þarf, aiþþau aftra haubiþ du fotum: iggqara ni þarf;</p> 
 <p><a name="an_12:22">12:22</a> [A] ak filu mais þaie(i) þugkjand liþiwe leikis lasiwostai wisan, þaurftai sin(d) . . . .</p> 
 <p><a name="an_13:1">13:1</a> [A] . . . . aiþþau klismo klismjandei.</p> 
 <p><a name="an_13:2">13:2</a> [A] jah jabai habau praufetjans jah witjau allaize runos jah all kunþi jah habau alla galaubein, swaswe fairgunja miþsatjau, iþ friaþwa ni habau, ni waihts im.</p> 
 <p><a name="an_13:3">13:3</a> [A] jah jabai fraatjau allos aihtins meinos, jah jabai atgibau leik mein ei gabrannjaidau, iþ friaþwa  habau, ni waiht botos mis taujau.</p> 
 <p><a name="an_13:4">13:4</a> [A] friaþwa usbeisneiga ist, sels ist: friaþwa ni aljanoþ; friaþwa ni flauteiþ, ni ufblesada,</p> 
 <p><a name="an_13:5">13:5</a> [A] ni aiwiskoþ, ni sokeiþ sein ain, ni ingramjada, nih mitoþ ubil,</p> 
 <p><a name="an_13:6">13:6</a> [A] nih faginoþ inwindiþai, miþfaginoþ sunjai;</p> 
 <p><a name="an_13:7">13:7</a> [A] allata þulaiþ, allata galaubeiþ, all weneiþ, all gabeidiþ.</p> 
 <p><a name="an_13:8">13:8</a> [A] friaþwa aiw ni gadriusiþ, iþ jaþþe praufetja gatairanda jaþþe razdos gahveiland jaþþe kunþi gataurniþ.</p> 
 <p><a name="an_13:9">13:9</a> [A] suman kunnum jah suman praufetjam.</p> 
 <p><a name="an_13:10">13:10</a> [A] biþe qimiþ þatei ustauhan ist, gataurniþ þatei us dailai ist.</p> 
 <p><a name="an_13:11">13:11</a> [A] iþ þan was niuklahs, swe niuklahs rodida, swe niuklahs froþ, swe niuklahs mitoda; biþe warþ wair, barniskeins aflagida.</p> 
 <p><a name="an_13:12">13:12</a> [A] saihvam nu þairh skuggwan in frisahtai, iþ þan andwairþi wiþra andwairþi; nu wait us dailai, iþ þan ufkunna . . . .</p> 
 <p><a name="an_14:20">14:20</a> [A] . . . . barniskai sijaiþ, ei fraþjam fullaweisai sijaiþ.</p> 
 <p><a name="an_14:21">14:21</a> [A] in witoda gameliþ ist þatei in anþaraim razdom jah wairilom anþaraim rodja managein þizai, jan~ni swa andhausjand mis, qiþiþ frauja.</p> 
 <p><a name="an_14:22">14:22</a> [A] swaei nu razdos du bandwai sind ni þaim galaubjandam, ak þaim ungalaubjandam; iþ praufetja ni þaim ungalaubjandam, ak þaim galaubjandam.</p> 
 <p><a name="an_14:23">14:23</a> [A] jabai gaqimiþ alla aikklesjo samana jah rodjand razdom allai, atuþ~þan~gaggand inn jah unweisai aiþþau ungalaubjandans, niu qiþand þatei dwalmoþ?</p> 
 <p><a name="an_14:24">14:24</a> [A] iþ jabai allai praufetjand, iþ innatgaggai hvas ungalaubjands aiþþau unweis, gasakada fram allaim, ussokjada fram allaim,</p> 
 <p><a name="an_14:25">14:25</a> [A] þo analaugnjona hairtins is swikunþa wairþand, þanuh driusands ana andawleizn inweitiþ guþ, gateihands þatei bi sunjai guþ in izwis ist.</p> 
 <p><a name="an_14:26">14:26</a> [A] hva nu ist, broþrjus? þan samaþ garinnaiþ, hvarjizuh izwara psalmon habaiþ, laisein habaiþ, andhulein habaiþ, razda habaiþ, skerein habaiþ, allata du timreinai wairþai.</p> 
 <p><a name="an_14:27">14:27</a> [A] jaþþe razdai hvas rodjai, bi twans aiþþau maist þrins, jah . . . .</p> 
 <p><a name="an_15:1">15:1</a> [A] Aþþan kannja izwis, broþrjus, þatei aiwaggeli þatei merida izwis, þatuh jah andnemuþ, in þammei jah standiþ,</p> 
 <p><a name="an_15:2">15:2</a> [A] þairh þatei jah ganisiþ: in hvo sauþo wailamerida izwis, skuluþ gamunan, niba sware galaubideduþ.</p> 
 <p><a name="an_15:3">15:3</a> [A] atgaf auk izwis in frumistjam þatei andnam, ei Xristus gaswalt faur frawaurhtins unsaros afar bokom,</p> 
 <p><a name="an_15:4">15:4</a> [A] jaþ~þatei ganawistroþs was, jaþ þatei urrais þridjin daga afar bokom</p> 
 <p><a name="an_15:5">15:5</a> [A] jaþ~þatei ataugids ist Kefin, jah afar þata þaim ainlibim;</p> 
 <p><a name="an_15:6">15:6</a> [A] þaþroh gasaihvans ist managizam þau fimf hundam [taihuntewjam] broþre suns, þizeei þai managistans sind und hita, sumaiþ~þan gasaizlepun.</p> 
 <p><a name="an_15:7">15:7</a> [A] þaþroh þan ataugida sik Iakobau, þaþroþ~þan apaustaulum allaim;</p> 
 <p><a name="an_15:8">15:8</a> [A] iþ spedistamma allaize, swaswe uswaurpai, ataugida sik jah mis.</p> 
 <p><a name="an_15:9">15:9</a> [A] ik auk im sa smalista apaustaule, ikei ni im wairþs ei haitaidau apaustaulus, duþe ei wrak aikklesjon gudis.</p> 
 <p><a name="an_15:10">15:10</a> [A] aþþan anstai gudis im saei im, jas~so ansts is in mis halka ni warþ, ak managizo im allaim [arbaidida jah] usaiwida, aþþan ni ik, ak ansts gudis miþ mis.</p> 
 <p><a name="an_15:11">15:11</a> [A] iþ jaþþe ik jaþþe jainai, swa merjam, jah swa galaubideduþ.</p> 
 <p><a name="an_15:12">15:12</a> [A] þande nu Xristus merjada þatei urrais us dauþaim, hvaiwa qiþand sumai in izwis þatei usstass dauþaim nist?</p> 
 <p><a name="an_15:13">15:13</a> [A] iþ jabai usstass dauþaim nist, nih Xristus urrais.</p> 
 <p><a name="an_15:14">15:14</a> [A] aþþan jabai Xristus ni urrais, sware þau jas~so mereins unsara, jah so galaubeins unsara lausa.</p> 
 <p><a name="an_15:15">15:15</a> [A] biþ~þan~gitanda galiugaweitwods gudis, unte weitwodidedum bi guþ þatei urraisida Xristu, þanei ni urraisida.</p> 
 <p><a name="an_15:16">15:16</a> [A] jah jabai auk dauþans ni urreisand, nih Xristus urrais.</p> 
 <p><a name="an_15:17">15:17</a> [A] iþ jabai Xristus ni urrais, sware jah so galaubeins izwara ist; jan~nauh sijuþ in frawaurhtim izwaraim.</p> 
 <p><a name="an_15:18">15:18</a> [A] þanuh jaþ~þai gaslepandans in Xristau fraqistnodedun.</p> 
 <p><a name="an_15:19">15:19</a> [A] jabai in þizai libainai [ainai] in Xristau wenjandans sijum þatainei, armostai sium allaize manne.</p> 
 <p><a name="an_15:20">15:20</a> [A] iþ nu [þande] Xristus urrais us dauþaim, anastodeins gaslepandane waurþans;</p> 
 <p><a name="an_15:21">15:21</a> [A] unte auk þairh mannan dauþus, jah þairh mannan usstass dauþaize;</p> 
 <p><a name="an_15:22">15:22</a> [A] unte swaswe in Adama allai gadauþnand, swah in Xristau allai gaqiunand.</p> 
 <p><a name="an_15:23">15:23</a> [A] aþþan hvarjizuh in seinai tewai: anastodeins Xristus, þaþroþ~þan þai Xristaus [þaiei] in quma is.</p> 
 <p><a name="an_15:24">15:24</a> [A] þaþroþ~þan andeis, þan[a] anafilhiþ þiudinassu guda jah attin, þan gatairiþ all reikjis jah waldufnjis jah mahtais.</p> 
 <p><a name="an_15:25">15:25</a> [A] skal auk is þiudanon und þatei galagjiþ [guþ] allans fijands is uf fotuns imma.</p> 
 <p><a name="an_15:26">15:26</a> [A] alluh auk ufhnaiwida uf fotuns imma; aftumista fijands gatairada dauþus.</p> 
 <p><a name="an_15:27">15:27</a> [A] iþ biþe qiþiþ: alla ufhnaiwida sind, bairht þatei inu þana izei ufhnaiwida uf ina þo alla.</p> 
 <p><a name="an_15:28">15:28</a> [A] þanuh biþe alla gakunnun sik faura imma, þanuþ~þan is silba sunus gakann sik faura þamma ufhnaiwjandin uf ina þo alla, ei sijai guþ alla in allaim.</p> 
 <p><a name="an_15:29">15:29</a> [A] aiþþau hva waurkjand þai daupjandans faur dauþans, jabai allis dauþans ni urreisand? duhve þau daupjand faur ins?</p> 
 <p><a name="an_15:30">15:30</a> [A] duhve þau weis bireikjai sijum hveilo hvoh?</p> 
 <p><a name="an_15:31">15:31</a> [A] daga hvammeh gaswiltandans in izwaraizos hvoftuljos, broþrjus, þoei haba in Xristau Iesu fraujin unsaramma.</p> 
 <p><a name="an_15:32">15:32</a> [A] jabai bi manna(m) du diuzam waih in Aifaison, hvo mis boto jabai dauþans ni urreisand? matjam jah drigkam, unte du maurgina gaswiltam.</p> 
 <p><a name="an_15:33">15:33</a> [A] ni afairzjaindau: riurjand sidu godana gawaurdja ubila.</p> 
 <p><a name="an_15:34">15:34</a> [A] usska(r)jiþ izwis garaihtaba jan~ni frawaurkjaid; unkunþi gudis sumai haband; du aiwiskja izwis rodja.</p> 
 <p><a name="an_15:35">15:35</a> [A] akei qiþiþ sums: hvaiwa urreisand dauþans? . . . .</p> 
 <p><a name="an_15:46">15:46</a> [A] . . . . ahmeino.</p> 
 <p><a name="an_15:47">15:47</a> [A] sa fruma manna us airþai muldeins, sa anþar manna, frauja, us himina.</p> 
 <p><a name="an_15:48">15:48</a> [A] hvileiks sa muldeina, swaleikai jah þai muldeinans; hvileiks sa ufarhiminakunda, swaleikai jah þai ufarhiminakundans.</p> 
 <p><a name="an_15:48">15:48</a> [B] . . . . hvileiks sa ufarhiminakunda, (sw)aleikai jah þai ufarhiminakundans.</p> 
 <p><a name="an_15:49">15:49</a> [A] jah swaswe berum mannleikan þis airþeinins, bairaima jah frisaht þis himinakundins.</p> 
 <p><a name="an_15:49">15:49</a> [B] jah swaswe berum (m)anleikan þis airþeinins, swa bairaima jah frisaht þis himinakundins.</p> 
 <p><a name="an_15:50">15:50</a> [A] þata auk qiþa, broþrjus, þei leik jah bloþ þiudinassu gudis ganiman ni magun, nih riurei unriureins arbjo wairþiþ.</p> 
 <p><a name="an_15:50">15:50</a> [B] þata auk qiþa, broþrjus, þei leik jah bloþ þiudinassu gudis ganiman ni magun, nih riurei unriureins arbjo wairþiþ.</p> 
 <p><a name="an_15:51">15:51</a> [A] sai, runa izwis qiþa: allai auk ni gaswiltam, iþ allai inmaidjanda.</p> 
 <p><a name="an_15:51">15:51</a> [B] sai, runa izwis qiþa: allai auk ni gaswiltam, iþ allai inmaidjanda.</p> 
 <p><a name="an_15:52">15:52</a> [A] suns, in brahva augins, in spedistin þuthaurna; þuthaurneiþ auk, jah dauþans usstandand unriurjai, jah weis inmaidjanda.</p> 
 <p><a name="an_15:52">15:52</a> [B] suns, in (b)rahva augins, in spedistin þuthaurna; þuthaurneiþ auk, jah dauþans usstandand unriurjai, jah weis inmaidjanda.</p> 
 <p><a name="an_15:53">15:53</a> [A] skuld auk ist þata riurjo gahamon unriurein, jah þata diwano gahamon undiwanein.</p> 
 <p><a name="an_15:53">15:53</a> [B] skuld ist auk þata riurjo ga(ham)on unriurein, jah þata diwano gahamon undiwanein.</p> 
 <p><a name="an_15:54">15:54</a> [A] þanuþ~þan þata diwano gawasjada undiwanein, þanuh wairþiþ waurd þata gamelido: ufsagqiþs warþ dauþus in sigis.</p> 
 <p><a name="an_15:54">15:54</a> [B] þanuh wair(þ)iþ waurd þata gamelido: ufsaggqiþs warþ dauþu(s) (i)n sigis.</p> 
 <p><a name="an_15:55">15:55</a> [A] hvar ist gazds þeins, dauþu? hvar ist sigis þein, halja?</p> 
 <p><a name="an_15:55">15:55</a> [B] hvar ist gazds þei(ns), dauþu? hvar ist sigis þein, halja?</p> 
 <p><a name="an_15:56">15:56</a> [A] aþþan gazds dauþaus frawaurhts, iþ mahts frawaurhtais witoþ.</p> 
 <p><a name="an_15:56">15:56</a> [B] aþþan gazds dauþaus frawaurhts, iþ mahts frawaurhtais witoþ.</p> 
 <p><a name="an_15:57">15:57</a> [A] iþ guda awiliuþ ize gaf unsis sigis þairh fraujan unsarana Iesu Xristau.</p> 
 <p><a name="an_15:57">15:57</a> [B] iþ guda awiliud izei gaf unsis sigis þairh fraujan unsarana Iesu Xristu.</p> 
 <p><a name="an_15:58">15:58</a> [A] swaei nu, broþrjus meinai liubans, tulgjai wairþiþ, ungawagidai, ufarfulljandans in waurstwa fraujins sinteino, witandans þatei arbaiþs izwara nist lausa in fraujin.</p> 
 <p><a name="an_15:58">15:58</a> [B] swaei nu, broþrjus meinai liubans, tulgjai wairþaiþ, ungawagidai, ufarfulljandans in waurstwa fraujins sinteino, witandans þatei arbaiþs izwara nist lausa in fraujin.</p> 
 <p><a name="an_16:1">16:1</a> [A] Iþ bi gabaur þata þaim weiham, swaswe garaidida aikklesjom Galat[i]e, swa jah jus taujiþ.</p> 
 <p><a name="an_16:1">16:1</a> [B] Iþ bi gabaur þata þaim weiham, swaswe garaidida aikklesjom Gala(ti)ais, swa jah jus taujai(þ).</p> 
 <p><a name="an_16:2">16:2</a> [A] ainhvarjanoh sabbate hvarjizuh izwara fram sis silbin lagjai huhjands þatei wili, ei ni, biþe qimau, þan gabaur wairþai.</p> 
 <p><a name="an_16:2">16:2</a> [B] ainhvarjanoh sabbate hvarjizuh izwara fram sis silbin taujai huhjands þatei wili, ei ni, biþe qimau, þan gabaur wairþai.</p> 
 <p><a name="an_16:3">16:3</a> [A] aþþan biþe qima, þanzei gakiusiþ þairh bokos þans sandja briggan anst izwara in Iairusalem.</p> 
 <p><a name="an_16:3">16:3</a> [B] aþþan biþe qima, þanzei gakiusiþ þairh bokos þans sandja briggan anst izwara in Iairusalem.</p> 
 <p><a name="an_16:4">16:4</a> [A] jah þan jabai ist mis wairþ galeiþan, galeiþand miþ mis.</p> 
 <p><a name="an_16:4">16:4</a> [B] jah þan jabai ist mis wairþ galeiþan, galeiþand miþ mis.</p> 
 <p><a name="an_16:5">16:5</a> [A] aþþan qima at izwis þan Makidonja usleiþa; Makidonja auk þairhgagga.</p> 
 <p><a name="an_16:5">16:5</a> [B] aþþan qima at izwis þan Makidonja usleiþa; Makidonja auk þairhgagga.</p> 
 <p><a name="an_16:6">16:6</a> [A] iþ at izwis waitei salja aiþþau jah wintru wisa, ei jus mik gasandjaiþ þishvaduh þei ik wrato.</p> 
 <p><a name="an_16:6">16:6</a> [B] iþ at izwis waitei salja aiþþau jah wintru wisa, ei jus mik gasandjaiþ þishvaduh þe ik wrato.</p> 
 <p><a name="an_16:7">16:7</a> [A] ni wiljau auk izwis nu þairhleiþands saihvan; unte wenja[n] mik hvo hveilo saljan at izwis, jabai frauja fraletiþ.</p> 
 <p><a name="an_16:7">16:7</a> [B] ni wiljau auk izwis nu þairhleiþands saihvan; unte wenja mik hvo hveilo saljan at izwis, jabai frauja fraletiþ.</p> 
 <p><a name="an_16:8">16:8</a> [A] wisuþ~þan in Aifaison und paintekusten.</p> 
 <p><a name="an_16:8">16:8</a> [B] wisuh þan in Aifaison und paintekusten.</p> 
 <p><a name="an_16:9">16:9</a> [A] haurds auk mis usluknoda mikila jah waurstweiga, jah andastaþjos managai.</p> 
 <p><a name="an_16:9">16:9</a> [B] haurds auk mis usluknoda mikila jah waurstweiga, jah andastaþjos managai.</p> 
 <p><a name="an_16:10">16:10</a> [A] aþþan jabai qimai Teimauþaius, saihviþ ei unagans sijai at izwis, unte waurstw fraujins waurkeiþ, swaswe jah ik.</p> 
 <p><a name="an_16:10">16:10</a> [B] aþþan jabai qimai Teimauþaius, saihvaiþ ei unagands sijai at izwis, unte waurstw fraujins waurkeiþ, swaswe jah ik.</p> 
 <p><a name="an_16:11">16:11</a> [A] ni hvashun imma frakunni . . . .</p> 
 <p><a name="an_16:11">16:11</a> [B] ni hvashun imma frakunni , iþ insandjaiþ ina in gawairþja, ei qimai at mis; usbeida auk ina miþ broþrum.</p> 
 <p><a name="an_16:12">16:12</a> [B] aþþan bi Apaullon þana broþar bandwja izwis þatei filu ina bad ei is qemi at izwis miþ broþrum, jah aufto ni was wilja ei nu qemi; iþ qimiþ, biþe uhtiug.</p> 
 <p><a name="an_16:13">16:13</a> [B] wakaiþ standaiduh in galaubeinai, wairaleiko taujaiþ, gaþwastid(ai) sijaiþ.</p> 
 <p><a name="an_16:14">16:14</a> [B] allata izwar in friaþwai wairþai.</p> 
 <p><a name="an_16:15">16:15</a> [B] bidja izwis, broþrjus, wituþ gard Staifanaus, þatei sind anastodeins Akaïje jah du andbahtja þaim weiham gasatidedun sik,</p> 
 <p><a name="an_16:16">16:16</a> [B] ei nu jah jus ufhausjaiþ þaim swaleikaim jah allaim þaim gawaurstwam jah arbaidjandam.</p> 
 <p><a name="an_16:17">16:17</a> [B] aþþan fagino in qumis Staifanaus jah Faurtunataus jah Akaïkaus, unte izwarana waninassu þai usfullidedun.</p> 
 <p><a name="an_16:18">16:18</a> [B] gaþrafstidedun auk jah meinana ahman jah izwarana; ufkunnaiþ nu þans swaleikans.</p> 
 <p><a name="an_16:19">16:19</a> [B] goljand izwis aikklesjons Asiais. goleiþ izwis in fraujin filu Akwla jah Priska miþ ingardjon seinai aikklesjon, at þaimei jah salja.</p> 
 <p><a name="an_16:20">16:20</a> [B]  goleiþ izwis misso in frijonai weihai.</p> 
 <p><a name="an_16:21">16:21</a> [B] goleins meinai handau Pawlus.</p> 
 <p><a name="an_16:22">16:22</a> [B] jabai hvas ni frijoþ fraujan Iesu Xristu,  anaþaima: maran aþa.</p> 
 <p><a name="an_16:23">16:23</a> [A] ansts fraujins Iesuis miþ izwis.</p> 
 <p><a name="an_16:23">16:23</a> [B] ansts fraujins Iesuis miþ izwis.</p> 
 <p><a name="an_16:24">16:24</a> [A] frijaþwa meina miþ allaim izwis in Xristau Iesu. amen.</p> 
 <p><a name="an_16:24">16:24</a> [B] friaþwa meina miþ allaim izwis in Xristau Iesu. amen.</p> 
 <p><a name="an_16:255">16:255</a> [A] Du Kaurinþium ·a· ustauh. Du Kaurinþium frume melida ist us Filippai, swe qeþun sumai; iþ mais þugkeiþ bi silbins apaustaulaus insahtai melida wisan us Asiai.</p> 
 <p></p><hr>
 <center>
 <a href="co2.htm">Next: 2 Corinthians</a></center>
 </body>