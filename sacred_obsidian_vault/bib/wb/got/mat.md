<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="neh.htm">Previous</a> 
 <a href="mar.htm">Next</a> 
 </center>
 <hr>
  <h3 align="center">Gothic Bible: Matthew</h3> 
 <p><a name="an_5:15">5:15</a> [CA] . . . . ak ana lukarnastaþin, jah liuteiþ allaim þaim in þamma garda.</p> 
 <p><a name="an_5:16">5:16</a> [CA] swa liuhtjai liuhaþ izwar in andwairþja manne, ei gasaihvaina izwara goda waurstwa jah hauhjaina attan izwarana þana in himinam.</p> 
 <p><a name="an_5:17">5:17</a> [CA] ni hugjaiþ ei qemjau gatairan witoþ aiþþau praufetuns; ni qam gatairan, ak usfulljan.</p> 
 <p><a name="an_5:18">5:18</a> [CA] amen auk qiþa izwis: und þatei usleiþiþ himins jah airþa, jota ains aiþþau ains striks ni usleiþiþ af witoda, unte allata wairþiþ.</p> 
 <p><a name="an_5:19">5:19</a> [CA] iþ saei nu gatairiþ aina anabusne þizo minnistono jah laisjai swa mans, minnista haitada in þiudangardjai himine; iþ saei taujiþ jah laisjai swa, sah mikils haitada in þiudangardjai himine.</p> 
 <p><a name="an_5:20">5:20</a> [CA] qiþa auk izwis þatei nibai managizo wairþiþ izwaraizos garaihteins þau þize bokarje jah Fareisaie, ni þau qimiþ in þiudangardjai himine.</p> 
 <p><a name="an_5:21">5:21</a> [CA] hausideduþ þatei qiþan ist þaim airizam: ni maurþrjais; iþ saei maurþreiþ skula wairþiþ stauai.</p> 
 <p><a name="an_5:22">5:22</a> [CA] aþþan ik qiþa izwis þatei hvazuh modags broþr seinamma sware, skula wairþiþ stauai; iþ saei qiþiþ broþr seinamma raka, skula wairþiþ gaqumþai; aþþan saei qiþiþ dwala, skula wairþiþ in gaiainnan funins.</p> 
 <p><a name="an_5:23">5:23</a> [CA] jabai nu bairais aibr þein du hunslastada jah jainar gamuneis þatei broþar þeins habaiþ hva bi þuk,</p> 
 <p><a name="an_5:24">5:24</a> [CA] aflet jainar þo giba þeina in andwairþja hunslastadis jah gagg faurþis gasibjon broþr þeinamma, jah biþe atgaggands atbair þo giba þeina.</p> 
 <p><a name="an_5:25">5:25</a> [CA] sijais waila hugjands andastauin þeinamma sprauto, und þatei is in wiga miþ imma, ibai hvan atgibai þuk sa andastaua stauin, jah sa staua þuk atgibai andbahta, jah in karkara galagjaza.</p> 
 <p><a name="an_5:26">5:26</a> [CA] amen qiþa þus: ni usgaggis jainþro, unte usgibis þana minnistan kintu.</p> 
 <p><a name="an_5:27">5:27</a> [CA] hausideduþ þatei qiþan ist: ni horinos.</p> 
 <p><a name="an_5:28">5:28</a> [CA] aþþan ik qiþa izwis, þatei hvazuh saei saihviþ qinon du luston izos, ju gahorinoda izai in hairtin seinamma.</p> 
 <p><a name="an_5:29">5:29</a> [CA] iþ jabai augo þein þata taihswo marzjai þuk, usstagg ita jah wairp af þus; batizo ist auk þus ei fraqistnai ains liþiwe þeinaize, jah ni allata leik þein gadriusai in gaiainnan.</p> 
 <p><a name="an_5:30">5:30</a> [CA] jah jabai taihswo þeina handus marzjai þuk, afmait þo jah wairp af þus; batizo ist auk þus ei fraqistnai ains liþiwe þeinaize, jah ni allata leik þein gadriusai in gaiainnan.</p> 
 <p><a name="an_5:31">5:31</a> [CA] qiþanuh þan ist þatei hvazuh saei afletai qen, gibai izai afstassais bokos.</p> 
 <p><a name="an_5:32">5:32</a> [CA] iþ ik qiþa izwis þatei hvazuh saei afletiþ qen seina, inuh fairina kalkinassaus, taujiþ þo horinon; jah sa ize afsatida liugaiþ, horinoþ.</p> 
 <p><a name="an_5:33">5:33</a> [CA] aftra hausideduþ þatei qiþan ist þaim airizam: ni ufarswarais, iþ usgibais fraujin aiþans þeinans.</p> 
 <p><a name="an_5:34">5:34</a> [CA] aþþan ik qiþa izwis ni swaran allis, ni bi himina, unte stols ist gudis;</p> 
 <p><a name="an_5:35">5:35</a> [CA] nih bi airþai, unte fotubaurd ist fotiwe is; nih bi Iairusaulwmai, unte baurgs ist þis mikilins þiudanis;</p> 
 <p><a name="an_5:36">5:36</a> [CA] nih bi haubida þeinamma swarais, unte ni magt ain tagl hveit aiþþau swart gataujan.</p> 
 <p><a name="an_5:37">5:37</a> [CA] sijaiþ~þan waurd izwar: ja, ja; ne, ne; iþ þata managizo þaim us þamma ubilin ist.</p> 
 <p><a name="an_5:38">5:38</a> [CA] hausideduþ þatei qiþan ist: augo und augin, jah tunþu und tunþau.</p> 
 <p><a name="an_5:39">5:39</a> [CA] iþ ik qiþa izwis ni andstandan allis þamma unseljin; ak jabai hvas þuk stautai bi taihswon þeina kinnu, wandei imma jah þo anþara.</p> 
 <p><a name="an_5:40">5:40</a> [CA] jah þamma wiljandin miþ þus staua jah paida þeina niman, aflet imma jah wastja.</p> 
 <p><a name="an_5:41">5:41</a> [CA] jah jabai hvas þuk ananauþjai rasta aina, gaggais miþ imma twos.</p> 
 <p><a name="an_5:42">5:42</a> [CA] þamma bidjandin þuk gibais, jah þamma wiljandin af þus leihvan sis ni uswandjais.</p> 
 <p><a name="an_5:43">5:43</a> [CA] hausideduþ þatei qiþan ist: frijos nehvundjan þeinana, jah fiais fiand þeinana.</p> 
 <p><a name="an_5:44">5:44</a> [CA] aþþan ik qiþa izwis: frijoþ fijands izwarans, þiuþjaiþ þans wrikandans izwis, waila taujaiþ þaim hatjandam izwis, jah bidjaiþ bi þans usþriutandans izwis,</p> 
 <p><a name="an_5:45">5:45</a> [CA] ei wairþaiþ sunjus attins izwaris þis in himinam, unte sunnon seina urranneiþ ana ubilans jah godans, jah rigneiþ ana garaihtans jah ana inwindans.</p> 
 <p><a name="an_5:46">5:46</a> [CA] jabai auk frijoþ þans frijondans izwis ainans, hvo mizdono habaiþ? niu jah þai þiudo þata samo taujand?</p> 
 <p><a name="an_5:47">5:47</a> [CA] jah jabai goleiþ þans frijonds izwarans þatainei, hve managizo taujiþ? niu jah motarjos þata samo taujand?</p> 
 <p><a name="an_5:48">5:48</a> [CA] sijaiþ nu jus fullatojai, swaswe atta izwar sa in himinam fullatojis ist.</p> 
 <p><a name="an_6:1">6:1</a> [CA] Atsaihviþ armaion izwara ni taujan in andwairþja manne du saihvan im; aiþþau laun ni habaiþ fram attin izwaramma þamma in himinam.</p> 
 <p><a name="an_6:2">6:2</a> [CA] þan nu taujais armaion, ni haurnjais faura þus, swaswe þai liutans taujand in gaqumþim jah in garunsim, ei hauhjaindau fram mannam; amen qiþa izwis: andnemun mizdon seina.</p> 
 <p><a name="an_6:3">6:3</a> [CA] iþ þuk taujandan armaion ni witi hleidumei þeina, hva taujiþ taihswo þeina,</p> 
 <p><a name="an_6:4">6:4</a> [CA] ei sijai so armahairtiþa þeina in fulhsnja, jah atta þeins saei saihviþ in fulhsnja, usgibiþ þus in bairhtein.</p> 
 <p><a name="an_6:5">6:5</a> [CA] jah þan bidjaiþ, ni sijaiþ swaswe þai liutans, unte frijond in gaqumþim jah waihstam plapjo standandans bidjan, ei gaumjaindau mannam. Amen, qiþa izwis þatei haband mizdon seina.</p> 
 <p><a name="an_6:6">6:6</a> [CA] iþ þu þan bidjais, gagg in heþjon þeina jah galukands haurdai þeinai bidei du attin þeinamma þamma in fulhsnja, jah atta þeins saei saihviþ in fulhsnja, usgibiþ þus in bairhtein.</p> 
 <p><a name="an_6:7">6:7</a> [CA] bidjandansuþ~þan ni filuwaurdjaiþ, swaswe þai þiudo; þugkeiþ im auk ei in filuwaurdein seinai andhausjaindau.</p> 
 <p><a name="an_6:8">6:8</a> [CA] ni galeikoþ nu þaim; wait auk atta izwar þizei jus þaurbuþ, faurþizei jus bidjaiþ ina.</p> 
 <p><a name="an_6:9">6:9</a> [CA] swa nu bidjaiþ jus: atta unsar þu in himinam, weihnai namo þein.</p> 
 <p><a name="an_6:10">6:10</a> [CA] qimai þiudinassus þeins. wairþai wilja þeins, swe in himina jah ana airþai.</p> 
 <p><a name="an_6:11">6:11</a> [CA] hlaif unsarana þana sinteinan gif uns himma daga.</p> 
 <p><a name="an_6:12">6:12</a> [CA] jah aflet uns þatei skulans sijaima, swaswe jah weis afletam þaim skulam unsaraim.</p> 
 <p><a name="an_6:13">6:13</a> [CA] jah ni briggais uns in fraistubnjai, ak lausei uns af þamma ubilin; unte þeina ist þiudangardi jah mahts jah wulþus in aiwins. amen.</p> 
 <p><a name="an_6:14">6:14</a> [CA] unte jabai afletiþ mannam missadedins ize, afletiþ jah izwis atta izwar sa ufar himinam.</p> 
 <p><a name="an_6:15">6:15</a> [CA] iþ jabai ni afletiþ mannam missadedins ize, ni þau atta izwar afletiþ missadedins izwaros.</p> 
 <p><a name="an_6:16">6:16</a> [CA] aþþan biþe fastaiþ, ni wairþaiþ swaswe þai liutans gaurai; frawardjand auk andwairþja seina, ei gasaihvaindau mannam fastandans. amen, qiþa izwis, þatei andnemun mizdon seina.</p> 
 <p><a name="an_6:17">6:17</a> [CA] iþ þu fastands salbo haubiþ þein jah ludja þeina þwah,</p> 
 <p><a name="an_6:18">6:18</a> [CA] ei ni gasaihvaizau mannam fastands, ak attin þeinamma þamma in fulhsnja, jah atta þeins saei saihviþ in fulhsnja, usgibiþ þus.</p> 
 <p><a name="an_6:19">6:19</a> [CA] ni huzdjaiþ izwis huzda ana airþai, þarei malo jah nidwa frawardeiþ, jah þarei þiubos ufgraband jah hlifand.</p> 
 <p><a name="an_6:20">6:20</a> [CA] iþ huzdjaiþ izwis huzda in himina, þarei nih malo nih nidwa frawardeiþ, jah þarei þiubos ni ufgraband nih stiland.</p> 
 <p><a name="an_6:21">6:21</a> [CA] þarei auk ist huzd izwar, þaruh ist jah hairto izwar.</p> 
 <p><a name="an_6:22">6:22</a> [CA] lukarn leikis ist augo: jabai nu augo þein ainfalþ ist, allata leik þein liuhadein wairþiþ;</p> 
 <p><a name="an_6:23">6:23</a> [CA] iþ jabai augo þein unsel ist, allata leik þein riqizein wairþiþ. jabai nu liuhaþ þata in þus riqiz ist, þata riqiz hvan filu!</p> 
 <p><a name="an_6:24">6:24</a> [CA] ni manna mag twaim fraujam skalkinon; unte jabai fijaiþ ainana, jah anþarana frijoþ; aiþþau ainamma ufhauseiþ, iþ anþaramma frakann. ni maguþ guda skalkinon jah mammonin.</p> 
 <p><a name="an_6:25">6:25</a> [CA] Duþþe qiþa izwis: ni maurnaiþ saiwalai izwarai hva matjaiþ jah hva drigkaiþ, nih leika izwaramma hve wasjaiþ; niu saiwala mais ist fodeinai jah leik wastjom?</p> 
 <p><a name="an_6:26">6:26</a> [CA] insaihviþ du fuglam himinis, þei ni saiand nih sneiþand, nih lisand in banstins, jah atta izwar sa ufar himinam fodeiþ ins. niu jus mais wulþrizans sijuþ þaim?</p> 
 <p><a name="an_6:27">6:27</a> [CA] iþ hvas izwara maurnands mag anaaukan ana wahstu seinana aleina aina?</p> 
 <p><a name="an_6:28">6:28</a> [CA] jah bi wastjos hva saurgaiþ? gakunnaiþ blomans haiþjos, hvaiwa wahsjand; nih arbaidjand nih spinnand.</p> 
 <p><a name="an_6:29">6:29</a> [CA] qiþuh þan izwis þatei nih Saulaumon in allamma wulþau seinamma gawasida sik swe ains þize.</p> 
 <p><a name="an_6:30">6:30</a> [CA] jah þande þata hawi haiþjos himma daga wisando jah gistradagis in auhn galagiþ guþ swa wasjiþ, hvaiwa mais izwis leitil galaubjandans?</p> 
 <p><a name="an_6:31">6:31</a> [CA] ni maurnaiþ nu qiþandans: hva matjam aiþþau hva drigkam aiþþau hve wasjaima?</p> 
 <p><a name="an_6:32">6:32</a> [CA] all auk þata þiudos sokjand; waituh þan atta izwar sa ufar himinam þatei þaurbuþ . . . .</p> 
 <p><a name="an_7:12">7:12</a> [CA] . . . . (tau)jaina izwis mans, swa jah jus taujaiþ im: þata auk ist witoþ jah praufeteis.</p> 
 <p><a name="an_7:13">7:13</a> [CA] inngaggaiþ þairh aggwu daur, unte braid daur jah rums wigs sa brigganda in fralustai, jah managai sind þai inngaleiþandans þairh þata.</p> 
 <p><a name="an_7:14">7:14</a> [CA] hvan aggwu þata daur jah þraihans wigs sa brigganda in libainai, jah fawai sind þai bigitandans þana.</p> 
 <p><a name="an_7:15">7:15</a> [CA] atsaihviþ sweþauh faura liugnapraufetum þaim izei qimand at izwis in wastjom lambe, iþ innaþro sind wulfos wilwandans.</p> 
 <p><a name="an_7:16">7:16</a> [CA] bi akranam ize ufkunnaiþ ins. ibai lisand[a] af þaurnum weinabasja aiþþau af wigadeinom smakkans?</p> 
 <p><a name="an_7:17">7:17</a> [CA] swa all bagme godaize akrana goda gataujiþ, iþ sa ubila bagms akrana ubila gataujiþ.</p> 
 <p><a name="an_7:18">7:18</a> [CA] ni mag bagms þiuþeigs akrana ubila gataujan, nih bagms ubils akrana þiuþeiga gataujan.</p> 
 <p><a name="an_7:19">7:19</a> [CA] all bagme ni taujandane akran god usmaitada jah in fon atlagjada.</p> 
 <p><a name="an_7:20">7:20</a> [CA] þannu bi akranam ize ufkunnaiþ ins.</p> 
 <p><a name="an_7:21">7:21</a> [CA] ni hvazuh saei qiþiþ mis: frauja, frauja! inngaleiþiþ in þiudangardja himine, ak sa taujands wiljan attins meinis þis in himinam.</p> 
 <p><a name="an_7:22">7:22</a> [CA] managai qiþand mis in jainamma daga: frauja, frauja! niu þeinamma namin praufetidedum, jah þeinamma namin unhulþons uswaurpum, jah þeinamma namin mahtins mikilos gatawidedum?</p> 
 <p><a name="an_7:23">7:23</a> [CA] jah þan andhaita im þatei ni hvanhun kunþa izwis: afleiþiþ fairra mis, jus waurkjandans unsibjona.</p> 
 <p><a name="an_7:24">7:24</a> [CA] hvazuh nu saei hauseiþ waurda meina jah taujiþ þo, galeiko ina waira frodamma, saei gatimrida razn sein ana staina.</p> 
 <p><a name="an_7:25">7:25</a> [CA] jah atiddja dalaþ rign jah qemun ahvos jah waiwoun windos jah bistugqun bi þamma razna jainamma, jah ni gadraus, unte gasuliþ was ana staina.</p> 
 <p><a name="an_7:26">7:26</a> [CA] jah hvazuh saei hauseiþ waurda meina jah ni taujiþ þo, galeikoda mann dwalamma, saei gatimrida razn sein ana malmin.</p> 
 <p><a name="an_7:27">7:27</a> [CA] jah atiddja dalaþ rign jah qemun ahvos jah waiwoun windos jah bistugqun bi jainamma razna, jah gadraus, jah was drus is mikils.</p> 
 <p><a name="an_7:28">7:28</a> [CA] jah warþ, þan ustauh Iesus þo waurda, biabridedun manageins ana laiseinai is.</p> 
 <p><a name="an_7:29">7:29</a> [CA] was auk laisjands ins swe waldufni habands, jah ni swaswe bokarjos.</p> 
 <p><a name="an_8:1">8:1</a> [CA] Dalaþ þan atgaggandin imma af fairgunja, laistidedun afar imma iumjons managos.</p> 
 <p><a name="an_8:2">8:2</a> [CA] jah sai, manna þrutsfill habands durinnands inwait ina qiþands: frauja, jabai wileis, magt mik gahrainjan.</p> 
 <p><a name="an_8:3">8:3</a> [CA] jah ufrakjands handu attaitok imma qiþands: wiljau, wairþ hrains! jah suns hrain warþ þata þrutsfill is.</p> 
 <p><a name="an_8:4">8:4</a> [CA] jah qaþ imma Iesus: saihv ei mann ni qiþais, ak gagg, þuk silban ataugei gudjin jah atbair giba þoei anabauþ Moses du weitwodiþai im.</p> 
 <p><a name="an_8:5">8:5</a> [CA] afaruh þan þata innatgaggandin imma in Kafarnaum, duatiddja imma hundafaþs bidjands ina</p> 
 <p><a name="an_8:6">8:6</a> [CA] jah qiþands: frauja, þiumagus meins ligiþ in garda usliþa, harduba balwiþs.</p> 
 <p><a name="an_8:7">8:7</a> [CA] jah qaþ du imma Iesus: ik qimands gahailja ina.</p> 
 <p><a name="an_8:8">8:8</a> [CA] jah andhafjands sa hundafaþs qaþ: frauja, ni im wairþs ei uf hrot mein inngaggais, ak þatainei qiþ waurda jah gahailniþ sa þiumagus meins.</p> 
 <p><a name="an_8:9">8:9</a> [CA] jah auk ik manna im habands uf waldufnja meinamma gadrauhtins jah qiþa du þamma: gagg, jah gaggiþ; jah anþaramma: qim, jah qimiþ; jah du skalka meinamma: tawei þata, jah taujiþ.</p> 
 <p><a name="an_8:10">8:10</a> [CA] gahausjands þan Iesus sildaleikida jah qaþ du þaim afarlaistjandam: amen, qiþa izwis, ni in Israela swalauda galaubein bigat.</p> 
 <p><a name="an_8:11">8:11</a> [CA] aþþan qiþa izwis þatei managai fram urrunsa jah saggqa qimand, jah anakumbjand miþ Abrahama jah Isaka jah Iakoba in þiudangardjai himine:</p> 
 <p><a name="an_8:12">8:12</a> [CA] iþ þai sunjus þiudangardjos uswairpanda in riqis þata hindumisto; jainar wairþiþ grets jah krusts tunþiwe.</p> 
 <p><a name="an_8:13">8:13</a> [CA] jah qaþ Iesus þamma hundafada: gagg, jah swaswe galaubides wairþai þus. jah gahailnoda sa þiumagus is in jainai hveilai.</p> 
 <p><a name="an_8:14">8:14</a> [CA] jah qimands Iesus in garda Paitraus, jah gasahv swaihron is ligandein in heitom.</p> 
 <p><a name="an_8:15">8:15</a> [CA] jah attaitok handau izos jah aflailot ija so heito; jah urrais jah andbahtida imma.</p> 
 <p><a name="an_8:16">8:16</a> [CA] at andanahtja þan waurþanamma, atberun du imma daimonarjans managans, jah uswarp þans ahmans waurda jah allans þans ubil habandans gahailida,</p> 
 <p><a name="an_8:17">8:17</a> [CA] ei usfullnodedi þata gamelido þairh Esaïan praufetu qiþandan: sa unmahtins unsaros usnam jah sauhtins usbar.</p> 
 <p><a name="an_8:18">8:18</a> [CA] gasaihvands þan Iesus managans hiuhmans bi sik, haihait galeiþan siponjans hindar marein.</p> 
 <p><a name="an_8:19">8:19</a> [CA] jah duatgaggands ains bokareis qaþ du imma: laisari, laistja þuk, þishvaduh þadei gaggis.</p> 
 <p><a name="an_8:20">8:20</a> [CA] jah qaþ du imma Iesus: fauhons grobos aigun, jah fuglos himinis sitlans, iþ sunus mans ni habaiþ hvar haubiþ sein anahnaiwjai.</p> 
 <p><a name="an_8:21">8:21</a> [CA] anþaruh þan siponje is qaþ du imma: frauja, uslaubei mis frumist galeiþan jah gafilhan attan meinana.</p> 
 <p><a name="an_8:22">8:22</a> [CA] iþ Iesus qaþ du imma: laistei afar mis jah let þans dauþans filhan seinans dauþans.</p> 
 <p><a name="an_8:23">8:23</a> [CA] jah innatgaggandin imma in skip, afariddjedun imma siponjos is.</p> 
 <p><a name="an_8:24">8:24</a> [CA] jah sai, wegs mikils warþ in marein, swaswe þata skip gahuliþ wairþan fram wegim; iþ is saislep.</p> 
 <p><a name="an_8:25">8:25</a> [CA] jah duatgaggandans siponjos is urraisidedun ina qiþandans: frauja, nasei unsis, fraqistnam.</p> 
 <p><a name="an_8:26">8:26</a> [CA] jah qaþ du im Iesus: hva faurhteiþ, leitil galaubjandans! þanuh urreisands gasok windam jah marein, jah warþ wis mikil.</p> 
 <p><a name="an_8:27">8:27</a> [CA] iþ þai mans sildaleikidedun qiþandans: hvileiks ist sa, ei jah windos jah marei ufhausjand imma?</p> 
 <p><a name="an_8:28">8:28</a> [CA] jah qimandin imma hindar marein in gauja Gairgaisaine, gamotidedun imma twai daimonarjos us hlaiwasnom rinnandans, sleidjai filu, swaswe ni mahta manna usleiþan þairh þana wig jainana.</p> 
 <p><a name="an_8:29">8:29</a> [CA] jah sai, hropidedun qiþandans: hva uns jah þus, Iesu, sunau gudis? qamt her faur mel balwjan unsis?</p> 
 <p><a name="an_8:30">8:30</a> [CA] Wasuh þan fairra im hairda sweine managaize haldana.</p> 
 <p><a name="an_8:31">8:31</a> [CA] iþ þo skohsla bedun ina qiþandans: jabai uswairpis uns, uslaubei uns galeiþan in þo hairda sweine.</p> 
 <p><a name="an_8:32">8:32</a> [CA] jah qaþ du im: gaggiþ! iþ eis usgaggandans galiþun in hairda sweine; jah sai, run gawaurhtedun sis alla so hairda and driuson in marein jah gadauþnodedun in watnam.</p> 
 <p><a name="an_8:33">8:33</a> [CA] iþ þai haldandans gaþlauhun jah galeiþandans gataihun in baurg all bi þans daimonarjans.</p> 
 <p><a name="an_8:34">8:34</a> [CA] jah sai, alla so baurgs usiddja wiþra Iesu, jah gasaihvandans ina bedun ei usliþi hindar markos ize.</p> 
 <p><a name="an_9:1">9:1</a> [CA] Jah atsteigands in skip ufarlaiþ jah qam in seinai baurg.</p> 
 <p><a name="an_9:2">9:2</a> [CA] þanuh atberun du imma usliþan ana ligra ligandan. jah gasaihvands Iesus galaubein ize qaþ du þamma usliþin: þrafstei þuk, barnilo! afletanda þus frawaurhteis þeinos.</p> 
 <p><a name="an_9:3">9:3</a> [CA] þaruh sumai þize bokarje qeþun in sis silbam: sa wajamereiþ.</p> 
 <p><a name="an_9:4">9:4</a> [CA] jah witands Iesus þos mitonins ize qaþ: duhve jus mitoþ ubila in hairtam izwaraim?</p> 
 <p><a name="an_9:5">9:5</a> [CA] hvaþar ist raihtis azetizo qiþan: afletanda þus frawaurhteis, þau qiþan: urreis jah gagg?</p> 
 <p><a name="an_9:6">9:6</a> [CA] Aþþan ei witeiþ þatei waldufni habaiþ sa sunus mans ana airþai afleitan frawaurhtins, þanuh qaþ du þamma usliþin: urreisands nim þana ligr þeinana jah gagg in gard þeinana.</p> 
 <p><a name="an_9:7">9:7</a> [CA] jah urreisands galaiþ in gard seinana.</p> 
 <p><a name="an_9:8">9:8</a> [CA] gasaihvandeins þan manageins ohtedun sildaleikjandans jah mikilidedun guþ þana gibandan waldufni swaleikata mannam.</p> 
 <p><a name="an_9:9">9:9</a> [CA] jah þairhleiþands Iesus jainþro gasahv mannan sitandan at motai, Maþþaiu haitanana, jah qaþ du imma: laistei afar mis. jah usstandands iddja afar imma.</p> 
 <p><a name="an_9:10">9:10</a> [CA] jah warþ, biþe is anakumbida in garda, jah sai, managai motarjos jah frawaurhtai qimandans miþanakumbidedun Iesua jah siponjam is.</p> 
 <p><a name="an_9:11">9:11</a> [CA] jah gaumjandans Fareisaieis qeþun du þaim siponjam is: duhve miþ motarjam jah frawaurhtaim matjiþ sa laisareis izwar?</p> 
 <p><a name="an_9:12">9:12</a> [CA] iþ Iesus gahausjands qaþ du im: ni þaurbun hailai lekeis, ak þai unhaili habandans.</p> 
 <p><a name="an_9:13">9:13</a> [CA] Aþþan gaggaiþ, ganimiþ hva sijai: armahairtiþa wiljau jah ni hunsl; niþ~þan qam laþon uswaurhtans, ak frawaurhtans.</p> 
 <p><a name="an_9:14">9:14</a> [CA] þanuh atiddjedun siponjos Iohannes qiþandans: duhve weis jah Fareisaieis fastam filu, iþ þai siponjos þeinai ni fastand?</p> 
 <p><a name="an_9:15">9:15</a> [CA] jah qaþ du im Iesus: ibai magun sunjus bruþfadis qainon und þata hveilos þei miþ im ist bruþfaþs? iþ atgagggand dagos, þan afnimada af im sa bruþfaþs, jah þan fastand.</p> 
 <p><a name="an_9:16">9:16</a> [CA] aþþan ni hvashun lagjiþ du plata fanan þarihis ana snagan fairnjana, unte afnimiþ fullon af þamma snagin, jah wairsiza gataura wairþiþ.</p> 
 <p><a name="an_9:17">9:17</a> [CA] Niþ~þan giutand wein niujata in balgins fairnjans, aiþþau distaurnand balgeis; biþeh þan jah wein usgutniþ jah balgeis fraqistnand; ak giutand wein juggata in balgins niujans, jah bajoþum gabairgada.</p> 
 <p><a name="an_9:18">9:18</a> [CA] miþþanei is rodida þata du im, þaruh reiks ains qimands inwait ina, qiþands þatei dauhtar meina nu gaswalt; akei qimands atlagei handu þeina ana ija, jah libaiþ.</p> 
 <p><a name="an_9:19">9:19</a> [CA] jah urreisands Iesus iddja afar imma jah siponjos is.</p> 
 <p><a name="an_9:20">9:20</a> [CA] jah sai, qino bloþarinnandei ·ib· wintruns duatgaggandei aftaro attaitok skauta wastjos is;</p> 
 <p><a name="an_9:21">9:21</a> [CA] qaþuh auk in sis: jabai þatainei atteka wastjai is, ganisa.</p> 
 <p><a name="an_9:22">9:22</a> [CA] iþ Iesus gawandjands sik jah gasaihvands þo qaþ: þrafstei þuk dauhtar! galaubeins þeina ganasida þuk. jah ganas so qino fram þizai hveilai jainai.</p> 
 <p><a name="an_9:23">9:23</a> [CA] jah qimands Iesus in garda þis reikis jah gasaihvands swigljans [jah haurnjans haurnjandans] jah managein auhjondein, qaþ du im:</p> 
 <p><a name="an_9:24">9:24</a> [CA] afleiþiþ, unte ni gaswalt so mawi, ak slepiþ. jah bihlohun ina.</p> 
 <p><a name="an_9:25">9:25</a> [CA] þanuh þan usdribana warþ so managei, atgaggands inn habaida handu izos, jah urrais so mawi.</p> 
 <p><a name="an_9:26">9:26</a> [CA] jah usiddja meriþa so and alla jaina airþa.</p> 
 <p><a name="an_9:27">9:27</a> [CA] jah hvarbondin Iesua jainþro, laistidedun afar imma twai blindans, hropjandans jah qiþandans: armai uggkis, sunau Daweidis!</p> 
 <p><a name="an_9:28">9:28</a> [CA] Qimandin þan in garda duatiddjedun imma þai blindans jah qaþ im Iesus: ga~u~laubjats þatei magjau þata taujan? Qeþun du imma: jai, frauja!</p> 
 <p><a name="an_9:29">9:29</a> [CA] þanuh attaitok augam ize qiþands: bi galaubeinai iggqarai wairþai iggqis.</p> 
 <p><a name="an_9:30">9:30</a> [CA] jah usluknodedun im augona, jah inagida ins Iesus qiþands: saihvats ei manna ni witi.</p> 
 <p><a name="an_9:31">9:31</a> [CA] iþ eis usgaggandans usmeridedun ina in allai airþai jainai.</p> 
 <p><a name="an_9:32">9:32</a> [CA] þanuh biþe utusiddjedun eis, sai, atberun imma mannan baudana daimonari.</p> 
 <p><a name="an_9:33">9:33</a> [CA] jah biþe usdribans warþ unhulþo, rodida sa dumba, jah sildaleikidedun manageins qiþandans: ni aiw swa uskunþ was in Israela.</p> 
 <p><a name="an_9:34">9:34</a> [CA] iþ Fareisaieis qeþun: in fauramaþlja unhulþono usdreibiþ unhulþons.</p> 
 <p><a name="an_9:35">9:35</a> [CA] jah bitauh Iesus baurgs allos jah haimos laisjands in gaqumþim ize, jah merjands aiwaggeljon þiudangardjos jah hailjands allos sauhtins jah alla unhailja.</p> 
 <p><a name="an_9:36">9:36</a> [CA] gasaihvands þan þos manageins infeinoda in ize, unte wesun afdauidai jah frawaurpanai swe lamba ni habandona hairdeis.</p> 
 <p><a name="an_9:37">9:37</a> [CA] þanuh qaþ du siponjam seinaim: asans raihtis managa, iþ waurstwjans fawai.</p> 
 <p><a name="an_9:38">9:38</a> [CA] bidjiþ nu fraujan asanais ei ussandjai waurstwjans in asan seina.</p> 
 <p><a name="an_10:1">10:1</a> [CA] Jah athaitands þans twalif si(ponjans) . . . .</p> 
 <p><a name="an_10:23">10:23</a> [CA] . . . . þizai baurg, þliuhaiþ in anþara: amen auk qiþa izwis, ei ni ustiuhiþ baurgs Israelis, unte qimiþ sa sunus mans.</p> 
 <p><a name="an_10:24">10:24</a> [CA] nist siponeis ufar laisarja nih skalks ufar fraujin seinamma.</p> 
 <p><a name="an_10:25">10:25</a> [CA] Ganah siponi ei wairþai swe laisareis is jah skalks swe frauja is; jabai gardawaldand Baiailzaibul haihaitun, und hvan filu mais þans innakundans is.</p> 
 <p><a name="an_10:26">10:26</a> [CA] ni nunu ogeiþ izwis ins; ni waiht auk ist gahuliþ, þatei ni andhuljaidau, jah fulgin, þatei ni ufkunnaidau.</p> 
 <p><a name="an_10:27">10:27</a> [CA] þatei qiþa izwis in riqiza, qiþaiþ in liuhada, jah þatei in auso gahauseiþ, merjaiþ ana hrotam.</p> 
 <p><a name="an_10:28">10:28</a> [CA] jah ni ogeiþ izwis þans usqimandans leika þatainei, iþ saiwalai ni magandans usqiman, iþ ogeiþ mais þana magandan jah saiwalai jah leika fraqistjan in gaiainnan.</p> 
 <p><a name="an_10:29">10:29</a> [CA] niu twai sparwans assarjau bugjanda? jah ains ize ni gadriusiþ ana airþa inuh attins izwaris wiljan.</p> 
 <p><a name="an_10:30">10:30</a> [CA] aþþan izwara jah tagla haubidis alla garaþana sind.</p> 
 <p><a name="an_10:31">10:31</a> [CA] ni nunu ogeiþ; managaim sparwam batizans sijuþ jus.</p> 
 <p><a name="an_10:32">10:32</a> [CA] Sahvazuh nu saei andhaitiþ mis in andwairþja manne, andhaita jah ik imma in andwairþja attins meinis saei in himinam ist.</p> 
 <p><a name="an_10:33">10:33</a> [CA] iþ þishvanoh saei afaikiþ mik in andwairþja manne, afaika jah ik ina in andwairþja attins meinis þis saei in himinam ist.</p> 
 <p><a name="an_10:34">10:34</a> [CA] nih ahjaiþ þatei qemjau lagjan gawairþi ana airþa; ni qam lagjan gawairþi, ak hairu.</p> 
 <p><a name="an_10:35">10:35</a> [CA] qam auk skaidan mannan wiþra attan is jah dauhtar wiþra aiþein izos jah bruþ wiþra swaihron izos;</p> 
 <p><a name="an_10:36">10:36</a> [CA] jah fijands mans innakundai is.</p> 
 <p><a name="an_10:37">10:37</a> [CA] saei frijoþ attan aiþþau aiþein ufar mik, nist meina wairþs; jah saei frijoþ sunu aiþþau dauhtar ufar mik, nist meina wairþs.</p> 
 <p><a name="an_10:38">10:38</a> [CA] jah saei ni nimiþ galgan seinana jah laistjai afar mis, nist meina wairþs.</p> 
 <p><a name="an_10:39">10:39</a> [CA] saei bigitiþ saiwala seina, fraqisteiþ izai; jah saei fraqisteiþ saiwalai seinai in meina, bigitiþ þo.</p> 
 <p><a name="an_10:40">10:40</a> [CA] sa andnimands izwis mik andnimiþ, jah sa mik andnimands andnimiþ þana sandjandan mik.</p> 
 <p><a name="an_10:41">10:41</a> [CA] sa andnimands praufetu in namin praufetaus mizdon praufetaus nimiþ, jah sa andnimands garaihtana in namin garaihtis mizdon garaihtis nimiþ.</p> 
 <p><a name="an_10:42">10:42</a> [CA] jah saei gadragkeiþ ainana þize minnistane stikla kaldis watins þatainei in namin siponeis, amen qiþa izwis, ei ni fraqisteiþ mizdon seinai.</p> 
 <p><a name="an_11:1">11:1</a> [CA] Jah warþ, biþe usfullida Iesus anabiudands þaim twalif siponjam seinaim, ushof sik jainþro du laisjan jah merjan and baurgs ize.</p> 
 <p><a name="an_11:2">11:2</a> [CA] iþ Iohannes gahausjands in karkarai waurstwa Xristaus, insandjands bi siponjam seinaim qaþ du imma:</p> 
 <p><a name="an_11:3">11:3</a> [CA] þû is sa qimanda þau anþarizuh beidaima?</p> 
 <p><a name="an_11:4">11:4</a> [CA] jah andhafjands Iesus qaþ du im: gaggandans gateihiþ Iohanne þatei gahauseiþ jah gasaihviþ.</p> 
 <p><a name="an_11:5">11:5</a> [CA] blindai ussaihvand, jah haltai gaggand, þrutsfillai hrainjai wairþand, jah baudai gahausjand, jah dauþai urreisand, jah unledai wailamerjanda:</p> 
 <p><a name="an_11:6">11:6</a> [CA] jah audags ist hvazuh saei ni gamarzjada in mis.</p> 
 <p><a name="an_11:7">11:7</a> [CA] at þaim þan afgaggandam, dugann Iesus qiþan þaim manageim bi Iohannen: hva usiddjeduþ ana auþida saihvan? raus fram winda wagidata?</p> 
 <p><a name="an_11:8">11:8</a> [CA] akei hva usiddjeduþ saihvan? mannan hnasqjaim wastjom gawasidana? sai, þaiei hnasqjaim wasidai sind, in gardim þiudane sind.</p> 
 <p><a name="an_11:9">11:9</a> [CA] akei hva usiddjeduþ saihvan? praufetu? jai, qiþa izwis: jah managizo praufetau.</p> 
 <p><a name="an_11:10">11:10</a> [CA] sa ist auk bi þanei gameliþ ist: sai, ik insandja aggilu meinana faura þus, saei gamanweiþ wig þeinana faura þus.</p> 
 <p><a name="an_11:11">11:11</a> [CA] amen, qiþa izwis: ni urrais in baurim qinono maiza Iohanne þamma daupjandin; iþ sa minniza in þiudangardjai himine maiza imma ist.</p> 
 <p><a name="an_11:12">11:12</a> [CA] framuh þan þaim dagam Iohannis þis daupjandins und hita þiudangardi himine anamahtjada, jah anamahtjandans frawilwand þo.</p> 
 <p><a name="an_11:13">11:13</a> [CA] allai auk praufeteis jah witoþ und Iohanne fauraqeþun;</p> 
 <p><a name="an_11:14">11:14</a> [CA] jah jabai wildedeiþ miþniman, sa ist Helias, saei skulda qiman.</p> 
 <p><a name="an_11:15">11:15</a> [CA] saei habai au(sona) (hausjandona), (ga)hausja(i).</p> 
 <p><a name="an_11:16">11:16</a> [CA] (hve) (nu) (galeiko) þata ku(ni)? (Galeik) (ist) (barnam) sitandam (in) (garunsim) (jah) (wopjan)dam anþar anþa(ris),</p> 
 <p><a name="an_11:17">11:17</a> [CA] (jah) (qiþan)dam: swiglodedum izw(is) (jah) ni plinsideduþ; huf(um) (jah) ni qainodeduþ.</p> 
 <p><a name="an_11:18">11:18</a> [CA] qam raihtis Iohan(nes) (nih) (mat)jands nih drigkan(ds) (jah) (qi)þand: unhulþ(on) (habaiþ).</p> 
 <p><a name="an_11:19">11:19</a> [CA] (qam) sa sunus mans (matjands) (jah) drigkands j(ah) (qiþand): (sai), (man)na afetja jah af(drug)kja, (mo)tarje frijonds jah frawaurhtaize. jah uswaurhta gadomida warþ handugei fram barnam seinaim.</p> 
 <p><a name="an_11:20">11:20</a> [CA] þanuh dugann idweitjan baurgim, in þaimei waurþun þos managistons mahteis is, (þatei) (ni) (idreigodedun) sik.</p> 
 <p><a name="an_11:21">11:21</a> [CA] (wai) (þus) (Kaurazein), (wai) (þ)us Beþ(saïdan); (unte) (iþ) (wa)urþeina (in) (Twre) (jah) (Seidon)e landa mah(teis) (þos) (waur)þanons in izwis, (airis) (þ)au in sakkau jah azgon (idreig)odedeina.</p> 
 <p><a name="an_11:22">11:22</a> [CA] sweþauh qi(þa) (izwis): Twrim jah Seidonim (sutizo) (wa)irþiþ in daga stau(os) (þau) (izwis).</p> 
 <p><a name="an_11:23">11:23</a> [CA] jah þu Kafarna(um), (þu) (und) (hi)min ushauhida, (dalaþ) (und) (halj)a galeiþis: (unte) (jabai) (in) (S)audaumjam (waur)þe(ina) (m)ahteis þos waurþanons in izwis, aiþþau eis weseina und hina dag.</p> 
 <p><a name="an_11:24">11:24</a> [CA] sweþauh qiþa izwis þatei airþai Saudaumje sutizo wairþiþ in daga stauos þau þus.</p> 
 <p><a name="an_11:25">11:25</a> [CA] inuh jainamma mela andhaf(jands) . . . .</p> 
 <p><a name="an_25:38">25:38</a> [C] hvanuh þan þuk sehvum gast jah galaþodedum? aiþþau naqadana jah wasidedum?</p> 
 <p><a name="an_25:39">25:39</a> [C] hvanuh þan þuk sehvum siukana aiþþau in karkarai jah atiddjedum du þus?</p> 
 <p><a name="an_25:40">25:40</a> [C] jah andhafjands sa þiudans qiþiþ du im: amen, qiþa izwis: jah þanei tawideduþ ainamma þize minnistane broþre meinaize, mis tawideduþ.</p> 
 <p><a name="an_25:41">25:41</a> [C] þanuh qiþiþ jah þaim af hleidumein ferai: gaggiþ fairra mis, jus fraqiþanans, in fon þata aiweino, þata manwido unhulþin jah aggilum is.</p> 
 <p><a name="an_25:42">25:42</a> [C] unte gredags was jan~ni gebuþ mis matjan; afþaursiþs was jan~ni dragkideduþ mik;</p> 
 <p><a name="an_25:43">25:43</a> [C] gasts  jan~ni galaþ(ode)duþ mik; naqaþs jan~ni waside(duþ) mik; siuks jah in karkarai jan~ni gaweisodeduþ meina.</p> 
 <p><a name="an_25:44">25:44</a> [C] þanuh andhafjand jah þai qiþandans: frauja, hvan þuk sehvum gredagana aiþþau afþaursidana aiþþau gast aiþþau naqadana aiþþau siukana aiþþau in karkarai jan~ni andbahtidedeima þus?</p> 
 <p><a name="an_25:45">25:45</a> [C] þanuh andhafjiþ im qiþands: amen, qiþa izwis, jah þanei ni tawideduþ ainamma þize leitilane, mis ni tawideduþ.</p> 
 <p><a name="an_25:46">25:46</a> [C] jah galeiþand þai in balwein aiweinon, iþ þai garaihtans in libain aiweinon.</p> 
 <p><a name="an_26:1">26:1</a> [C] Jah warþ, biþe ustauh Iesus alla þo waurda, qaþ siponjam sein(aim):</p> 
 <p><a name="an_26:2">26:2</a> [C] wituþ þatei afar twans dagans p(aska) wairþiþ, jas~sa sunus mans atg(iba)da du ushramjan.</p> 
 <p><a name="an_26:3">26:3</a> [C] þanuh . . . .</p> 
 <p><a name="an_26:65">26:65</a> [C] . . . . þaurbum weitwode? sai, nu gahausideduþ þo wajamerein is.</p> 
 <p><a name="an_26:66">26:66</a> [C] hva izwis þugkeiþ? iþ eis andhafjandans qeþun: skula dauþaus ist.</p> 
 <p><a name="an_26:67">26:67</a> [C] þanuh spiwun ana andawleizn is jah kaupastedun ina; sumaiþ~þan lofam slohun</p> 
 <p><a name="an_26:68">26:68</a> [C] qiþandans: praufetei unsis, Xristu, hvas ist sa slahands þuk?</p> 
 <p><a name="an_26:69">26:69</a> [C] iþ Paitrus uta sat ana rohsnai, jah duatiddja imma aina þiwi qiþandei: jah þu wast miþ Iesua þamma Galeilaiau.</p> 
 <p><a name="an_26:70">26:70</a> [CA] . . . . hva qiþis.</p> 
 <p><a name="an_26:70">26:70</a> [C] iþ is laugnida faura þaim allaim qiþands: ni wait hva qiþis.</p> 
 <p><a name="an_26:71">26:71</a> [CA] usgaggandan þan ina in daur, gasahv ina anþara jah qaþ du þaim jainar: jah sa was miþ Iesua þamma Nazoraiau.</p> 
 <p><a name="an_26:71">26:71</a> [C] usgaggandan þan ina in daur, gasahv ina anþara jah qaþ du þaim jainar: jas~sa was miþ Iesua þamma Nazoraiau.</p> 
 <p><a name="an_26:72">26:72</a> [CA] jah aftra afaiaik miþ aiþa swarands þatei ni kann þana mannan.</p> 
 <p><a name="an_26:72">26:72</a> [C] jah aftra laugnida miþ aiþa swarands þatei ni kann þana mannan.</p> 
 <p><a name="an_26:73">26:73</a> [CA] afar leitil þan atgaggandans þai standandans qeþun Paitrau: bi sunjai, jah þu þize is; jah auk razda þeina bandweiþ þuk.</p> 
 <p><a name="an_26:73">26:73</a> [C] afar leitil þan atgaggandans þai stand<a>ans qeþun Paitrau: bi sunjai, jah þu þize is; jah auk razda þeina bandweiþ þuk.</a></p> 
 <p><a name="an_26:74">26:74</a> [CA] þanuh dugann afdomjan jah swaran þatei ni kann þana mannan. jah suns hana hrukida.</p> 
 <p><a name="an_26:74">26:74</a> [C] þanuh dugann afdomjan jah swaran þatei ni kann þana mannan. jah suns hana hrukida.</p> 
 <p><a name="an_26:75">26:75</a> [CA] jah gamunda Paitrus waurdis Iesuis qiþanis du sis: þatei faur hanins hruk þrim sinþam afaikis mik. jah usgaggands ut gaigrot baitraba.</p> 
 <p><a name="an_26:75">26:75</a> [C] jah gamunda Paitrus waurdis Iesuis qiþanis du sis: þatei faur hanins hruk þrim sinþam inwidis mik. jah usgaggands ut gaigrot baitraba.</p> 
 <p><a name="an_27:1">27:1</a> [CA] At maurgin þan waurþanana, runa nemun allai gudjans jah þai sinistans manageins bi Iesu, ei afdauþidedeina ina.</p> 
 <p><a name="an_27:1">27:1</a> [C] At maurgin þan waurþanana, garuni nemun allai þai gudjans jah þai . . . .</p> 
 <p><a name="an_27:2">27:2</a> [CA] jah gabindandans ina gatauhun jah anafulhun ina Pauntiau Peilatau kindina.</p> 
 <p><a name="an_27:3">27:3</a> [CA] þanuh gasaihvands Iudas sa galewjands ina þatei du stauai gatauhans warþ, idreigonds gawandida þans þrins tiguns silubrinaize gudjam jah sinistam</p> 
 <p><a name="an_27:4">27:4</a> [CA] qiþands: frawaurhta mis galewjands bloþ swikn. iþ eis qeþun: hva kara unsis? þu witeis.</p> 
 <p><a name="an_27:5">27:5</a> [CA] jah atwairpands þaim silubram in alh aflaiþ, jah galeiþands ushaihah sik.</p> 
 <p><a name="an_27:6">27:6</a> [CA] iþ þai gudjans nimandans þans skattans qeþun: ni skuld ist lagjan þans in kaurbaunan, unte andawairþi bloþis ist.</p> 
 <p><a name="an_27:7">27:7</a> [CA] garuni þan nimandans usbauhtedun us þaim þana akr kasjins, du usfilhan ana gastim.</p> 
 <p><a name="an_27:8">27:8</a> [CA] duþþe haitans warþ akrs jains akrs bloþis und hina dag.</p> 
 <p><a name="an_27:9">27:9</a> [CA] þanuh usfullnoda þata qiþano þairh Iairaimian praufetu qiþandan: jah usnemun þrins tiguns silubreinaize andawairþi þis wairþodins, þatei garahnidedun fram sunum Israelis,</p> 
 <p><a name="an_27:10">27:10</a> [CA] jah atgebun ins und akra kasjins, swaswe anabauþ mis frauja.</p> 
 <p><a name="an_27:11">27:11</a> [CA] iþ Iesus stoþ faura kindina, jah frah ina sa kindins qiþands: þu is þiudans Iudaie? iþ Iesus qaþ du imma: þu qiþis.</p> 
 <p><a name="an_27:12">27:12</a> [CA] jah miþþanei wrohiþs was fram þaim gudjam jah sinistam, ni waiht andhof.</p> 
 <p><a name="an_27:13">27:13</a> [CA] þanuh qaþ du imma Peilatus: niu hauseis hvan filu ana þuk weitwodjand?</p> 
 <p><a name="an_27:14">27:14</a> [CA] jah ni andhof imma wiþra ni ainhun waurde, swaswe sildaleikida sa kindins filu.</p> 
 <p><a name="an_27:15">27:15</a> [CA] and dulþ þan hvarjoh biuhts was sa kindins fraletan ainana þizai managein bandjan, þanei wildedun.</p> 
 <p><a name="an_27:16">27:16</a> [CA] habaidedunuh þan bandjan gatarhidana  Barabban.</p> 
 <p><a name="an_27:17">27:17</a> [CA] gaqumanaim þan im, qaþ im Peilatus: hvana wileiþ ei fraletau izwis? Barabban þau Iesu, saei haitada Xristus?</p> 
 <p><a name="an_27:18">27:18</a> [CA] wissa auk þatei in neiþis atgebun ina.</p> 
 <p><a name="an_27:19">27:19</a> [CA] sitandin þan imma ana stauastola, insandida du imma qens is qiþandei: ni waiht þus jah þamma garaihtin . . . .</p> 
 <p><a name="an_27:42">27:42</a> [CA] . . . . Israelis ist, atsteigadau nu af þamma galgin [ei gasaihvaima] jah galaubjam imma.</p> 
 <p><a name="an_27:43">27:43</a> [CA] trauaida du guda; lausjadau nu ina, jabai wili ina; qaþ auk þatei gudis im sunus.</p> 
 <p><a name="an_27:44">27:44</a> [CA] þatuh samo jah þai waidedjans þai miþushramidans imma idweitidedun imma.</p> 
 <p><a name="an_27:45">27:45</a> [CA] fram saihston þan hveilai warþ riqis ufar allai airþai und hveila niundon.</p> 
 <p><a name="an_27:46">27:46</a> [CA] iþ þan bi hveila niundon ufhropida Iesus stibnai mikilai qiþands: helei, helei, lima sibakþani, þatei ist: guþ meins, guþ meins, duhve mis bilaist?</p> 
 <p><a name="an_27:47">27:47</a> [CA] iþ sumai þize jainar standandane gahausjandans qeþun þatei Helian wopeiþ sa.</p> 
 <p><a name="an_27:48">27:48</a> [CA] jah suns þragida ains us im jah nam swamm fulljands aketis, jah lagjands ana raus draggkida ina.</p> 
 <p><a name="an_27:49">27:49</a> [CA] iþ þai anþarai qeþun: let, ei saihvam, qimaiu Helias nasjan ina.</p> 
 <p><a name="an_27:50">27:50</a> [CA] iþ Iesus aftra hropjands stibnai mikilai aflailot ahman.</p> 
 <p><a name="an_27:51">27:51</a> [CA] jah þan faurhah alhs diskritnoda in twa, iupaþro und dalaþ, jah airþa inreiraida, jah stainos disskritnodedun,</p> 
 <p><a name="an_27:52">27:52</a> [CA] jah hlaiwasnos usluknodedun, jah managa leika þize ligandane weihaize urrisun.</p> 
 <p><a name="an_27:53">27:53</a> [CA] jah usgaggandans us hlaiwasnom afar urrist is innatgaggandans in þo weihon baurg jah ataugidedun sik managaim.</p> 
 <p><a name="an_27:54">27:54</a> [CA] iþ hundafaþs jah þai miþ imma witandans Iesua, gasaihvandans þo reiron jah þo waurþanona, ohtedun abraba, qiþandans: bi sunjai gudis sunus ist sa.</p> 
 <p><a name="an_27:55">27:55</a> [CA] wesunuh þan jainar qinons managos fairraþro saihvandeins, þozei laistidedun afar Iesua fram Galeilaia, andbahtjandeins imma,</p> 
 <p><a name="an_27:56">27:56</a> [CA] in þaimei was Marja so Magdalene, jah Marja so Iakobis jah Iosezis aiþei, jah aiþei suniwe Zaibaidaiaus.</p> 
 <p><a name="an_27:57">27:57</a> [CA] iþ þan seiþu warþ, qam manna gabigs af Areimaþaias þizuh namo Iosef, saei jah silba siponida Iesua.</p> 
 <p><a name="an_27:58">27:58</a> [CA] sah atgaggands du Peilatau baþ þis leikis Iesuis. þanuh Peilatus uslaubida giban þata leik.</p> 
 <p><a name="an_27:59">27:59</a> [CA] jah nimands þata leik Iosef biwand ita sabana hrainjamma</p> 
 <p><a name="an_27:60">27:60</a> [CA] jah galagida ita in niujamma seinamma hlaiwa þatei ushuloda ana staina jah faurwalwjands staina mikilamma daurons þis hlaiwis galaiþ.</p> 
 <p><a name="an_27:61">27:61</a> [CA] wasuh þan jainar Marja Magdalene jah so anþara Marja sitandeins andwairþis þamma hlaiwa.</p> 
 <p><a name="an_27:62">27:62</a> [CA] iftumin þan daga, saei ist afar paraskaiwein, gaqemun auhumistans gudjans jah Fareisaieis du Peilatau</p> 
 <p><a name="an_27:63">27:63</a> [CA] qiþandans: frauja, gamundedum þatei jains airzjands qaþ nauh libands: afar þrins dagans urreisa.</p> 
 <p><a name="an_27:64">27:64</a> [CA] hait nu witan þamma hlaiwa und þana þridjan dag, ibai ufto qimandans þai siponjos is binimaina imma jah qiþaina du managein: urrais us dauþaim, jah ist so speidizei airziþa wairsizei þizai frumein.</p> 
 <p><a name="an_27:65">27:65</a> [CA] qaþ im Peilatus: habaiþ wardjans, gaggiþ witaiduh swaswe kunnuþ.</p> 
 <p><a name="an_27:66">27:66</a> [CA] iþ eis gaggandans galukun þata hlaiw, faursigljandans þana . . . .</p> 
 <p></p><hr>
 <center>
 <a href="mar.htm">Next: Mark</a></center>
 </body>