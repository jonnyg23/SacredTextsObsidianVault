<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ti2.htm">Previous</a> 
 <a href="plm.htm">Next</a> 
 </center>
 <hr>
  <h3 align="center">Gothic Bible: Titus</h3> 
 <p><a name="an_1:0">1:0</a> [B] Du Teitau a(na)st(ode)iþ.</p> 
 <p><a name="an_1:1">1:1</a> [B] Pawlus, skalks gudis, iþ apaustaulus Iesuis Xristaus bi galaubeinai gawalidaize gudis jah ufkunþja sunjos sei bi gagudein ist,</p> 
 <p><a name="an_1:2">1:2</a> [B] du wenai libainais aiweinons þoei gahaihait unliugands guþ[a] faur mela aiweina,</p> 
 <p><a name="an_1:3">1:3</a> [B] iþ ataugida mela swesamma waurd sein in mereinai, sei gatrauaida ist mis bi anabusnai nasjandis unsaris gudis,</p> 
 <p><a name="an_1:4">1:4</a> [B] Teitau, walisin barna bi gamainjai galaubeinai, ansts jah gawairþi fram guda attin jah Xristau Iesu nasjand unsaramma.</p> 
 <p><a name="an_1:5">1:5</a> [B] in þizozei waihtais bilaiþ þus in Kretai, in þize ei wanata atgaraihtjais jah gasatjais and baurgs praizbwtairein, swaswe ik þus garaidida,</p> 
 <p><a name="an_1:6">1:6</a> [B] jabai hvas ist ungafairinonds, ainaizos qenais aba, barna habands galaubeina, ni in usqissai usstiureins aiþþau ungahvairba.</p> 
 <p><a name="an_1:7">1:7</a> [B] skaluþ~þan aipiskaupus ungafairinoþs wisan, swe gudis fauragaggja, ni hauhhairts, [ni bihaitja,] ni þwairhs, ni weinnas, ni slahals, ni aglaitgastalds;</p> 
 <p><a name="an_1:8">1:8</a> [B] ak gastigods, bleiþs, andaþahts, garaihts, weihs, gaþaurbs,</p> 
 <p><a name="an_1:9">1:9</a> [A] . . . . waurdis triggws, ei mahteigs sijai jah gaþlaihan in laiseinai hailai jaþ~þans andstandandans gasakan.</p> 
 <p><a name="an_1:9">1:9</a> [B] andanemeigs bi laiseinai waurdis triggwis, ei mahteigs sijai jah gaþlaihan in laiseinai hailai jah þans andstandandans gasakan.</p> 
 <p><a name="an_1:10">1:10</a> [A] sind auk managai ungahvairbai, lausaiwaurdai, lutondans, þishun þai us bimaita,</p> 
 <p><a name="an_1:10">1:10</a> [B] sind auk managai ungahvairbai, lausawaurdai, lutondans, þis(hun) . . . .</p> 
 <p><a name="an_1:11">1:11</a> [A] þanzei skal gasakan, þaiei gardins allans uswaltjand laisjandans þatei ni skuld ist, in faihugairneins.</p> 
 <p><a name="an_1:12">1:12</a> [A] qaþ auk sums ize, swes ize praufetus: Kretes sinteino liugnjans, ubila u(n)biarja, wambos latos.</p> 
 <p><a name="an_1:13">1:13</a> [A] so ist weitwodei sunjeina. in þizozei fairinos gasak ins (hv)assaba, ei hailai sijaina in galaubeinai,</p> 
 <p><a name="an_1:14">1:14</a> [A] ni atsaihvandans judaiwiskaize spilli jah anabusne manne afwandjandane sis sunja.</p> 
 <p><a name="an_1:15">1:15</a> [A] aþþan all hrain hrainjaim, iþ bisaulidaim jah ungalaubjandam ni waiht hrain, ak bisaulida sind ize jah aha jah miþwissei.</p> 
 <p><a name="an_1:16">1:16</a> [A] guþ andhaitand kunnan, iþ waurstwam inwidand, andasetjai wisandans jah ungalaubjandans, jah du allamma waurstwe godaize uskusanai.</p> 
 <p><a name="an_2:1">2:1</a> [A] Iþ þu rodei þatei gadof ist þizai hailon laiseinai . . . .</p> 
 <p></p><hr>
 <center>
 <a href="plm.htm">Next: Philemon</a></center>
 </body>