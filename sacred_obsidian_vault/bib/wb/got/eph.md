<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="gal.htm">Previous</a> 
 <a href="phi.htm">Next</a> 
 </center>
 <hr>
  <h3 align="center">Gothic Bible: Ephesians</h3> 
 <p><a name="an_1:0">1:0</a> [A] Aipistaule Pawlaus du Aifaisium anastodeiþ.</p> 
 <p><a name="an_1:0">1:0</a> [B] Du Aifais(ium) anastodeiþ.</p> 
 <p><a name="an_1:1">1:1</a> [A] Pawlus, apaustaulus Xristaus Iesuis þairh wiljan gudis, þaim weiham þaim wisandam in Aifaison jah triggwaim in Xristau Iesu.</p> 
 <p><a name="an_1:1">1:1</a> [B] Pawlus, apau(s)taulus Xristaus Iesuis þairh wiljan gudis, þaim weiham þaim wisandam in Aifaison jah triggwaim in Xristau Iesu.</p> 
 <p><a name="an_1:2">1:2</a> [A] ansts izwis jah gawairþi fram guda attin unsaramma jah fraujin Iesu Xristau.</p> 
 <p><a name="an_1:2">1:2</a> [B] ansts izwis jah gawairþi fram guda attin unsaramma jah fraujin Iesu Xristau.</p> 
 <p><a name="an_1:3">1:3</a> [A] þiuþiþs guþ jah atta fraujins unsaris Iesuis Xristaus, izei gaþiuþida uns ana allai þiuþeinai ahmeinai in himinakundaim in Xristau.</p> 
 <p><a name="an_1:3">1:3</a> [B] þiuþiþs guþ jah atta fraujins unsaris Iesuis Xristaus, izei gaþiuþida uns in allai þiuþeinai ahmeinai in himinakundaim in Xristau.</p> 
 <p><a name="an_1:4">1:4</a> [A] swaswe gawalida uns in imma faur gasatein fairhvaus, ei sijaima weihai jah unwammai in andwairþja is in frijaþwai.</p> 
 <p><a name="an_1:4">1:4</a> [B] swaswe gawalida unsis in imma faur gasatein fairhvaus, ei sijaima weis weihai jah unwammai in andwairþja is in friaþwai.</p> 
 <p><a name="an_1:5">1:5</a> [A] fauragarairoþ uns du suniwe gadedai þairh Iesu Xristu in ina bi leikainai wiljins seinis,</p> 
 <p><a name="an_1:5">1:5</a> [B] fauragarairoþ uns du suniwe gadedai þairh Iesu Xristu in imma bi leikainai wiljins seinis,</p> 
 <p><a name="an_1:6">1:6</a> [A] du hazeinai wulþaus anstais seinaizos, in þizaiei ansteigs was uns in þamma liubin sunau seinamma,</p> 
 <p><a name="an_1:6">1:6</a> [B] du hazeinai wulþaus anstais seinaizos, in þizaiei ansteigs was uns in þamma liubin sunau seinamma,</p> 
 <p><a name="an_1:7">1:7</a> [A] in þammei habam faurbauht, fralet frawaurhte þairh bloþ is, bi gabein wulþaus anstais is,</p> 
 <p><a name="an_1:7">1:7</a> [B] in þammei habam faurbauht, f(r)a(le)t frawaurhte þairh bl(oþ) is, bi gabein wu(l)þaus a(ns)tais is,</p> 
 <p><a name="an_1:8">1:8</a> [A] þoei ufarassau ganohida in uns in allai handugein jah frodein,</p> 
 <p><a name="an_1:8">1:8</a> [B] þoei ufarassau ganohida in uns in allai handugein jah frodein,</p> 
 <p><a name="an_1:9">1:9</a> [A] kannjan unsis runa wiljins seinis bi wiljin, saei fauragaleikaida imma</p> 
 <p><a name="an_1:9">1:9</a> [B] kannjan unsis runa wiljins seinis b(i) (w)iljin, saei fauragaleikaida imma</p> 
 <p><a name="an_1:10">1:10</a> [A] du fauragaggja usfulleinais mele, aftra usfulljan alla in Xristau, þo ana himinam jaþ~þo ana airþai in imma,</p> 
 <p><a name="an_1:10">1:10</a> [B] du fauragaggja (u)sfulleinais mele, aftra (usfu)lljan alla in Xristau, þo (ana) himinam jah ana airþai in imma,</p> 
 <p><a name="an_1:11">1:11</a> [A] in þammei hlauts gasatidai wesum, fauragaredanai bi wiljin gudis þis alla in allaim waurkjandins bi muna wiljins seinis,</p> 
 <p><a name="an_1:11">1:11</a> [B] in þammei hlauts gasatidai wesum, faur(a)garedanai (b)i w(i)ljin gudis þ(is) alla in al(l)aim waurkjandins bi muna (wi)ljins seinis,</p> 
 <p><a name="an_1:12">1:12</a> [A] ei sijaima weis du hazeinai wulþaus is þai faurawenjandans in Xristau,</p> 
 <p><a name="an_1:12">1:12</a> [B] ei sijaima weis du hazeinai wulþaus is þai faur(a)wenjandans in Xristau,</p> 
 <p><a name="an_1:13">1:13</a> [A] in þammei jah jus gahausjandans waurd sunjus, aiwaggeli ganistais izwaraizos, þammei galaubjandans gasiglidai waurþuþ ahmin gahaitis þamma weihin,</p> 
 <p><a name="an_1:13">1:13</a> [B] in þammei jah jus gahausjandans waurd sunjos, aiwaggeli ganis(t)ais izwaraizos, þammei (ga)laubjandan(s) ga(si)glidai (w)aurþuþ ahmin ga(ha)itis þamma weihin,</p> 
 <p><a name="an_1:14">1:14</a> [A] izei ist wadi arbjis unsaris du faurbauhtai gafreideinais, du hazeinai wulþaus is.</p> 
 <p><a name="an_1:14">1:14</a> [B] izei ist (wa)di arbjis unsaris du faur(b)auhtai (ga)freideinais, du hazeinai wulþaus is.</p> 
 <p><a name="an_1:15">1:15</a> [A] duþþe jah ik, gahausjands izwara galaubein in fraujin Iesu Xristau jah frijaþwa in allans þans weihans,</p> 
 <p><a name="an_1:15">1:15</a> [B] duþþe jah ik, gahausjan(ds) izwara galaubein in fraujin Iesu Xristau jah friaþwa in allans þ(a)ns weihans,</p> 
 <p><a name="an_1:16">1:16</a> [A] unsweibands awiliudo in izwara, gamund waurkjands in bidom meinaim,</p> 
 <p><a name="an_1:16">1:16</a> [B] unsweibands awiliudo in izwara, gamund (waurk)jands in bidom meinaim,</p> 
 <p><a name="an_1:17">1:17</a> [A] ei guþ fraujins unsaris Iesuis Xristaus, atta wulþaus, gibai izwis ahman handugeins jah andhuleinais in ufkunþja seinamma,</p> 
 <p><a name="an_1:17">1:17</a> [B] ei guþ fraujins u(n)saris Iesuis Xristaus, atta wulþ(a)us, gibai izwis ahman handugeins jah andhuleinais in ufkunþja seinamma,</p> 
 <p><a name="an_1:18">1:18</a> [A] inliuhtida augona hairtins izwaris, ei witeiþ jus hva ist wens laþonais is, hvileiku gabei wulþaus arbjis is in weihaim,</p> 
 <p><a name="an_1:18">1:18</a> [B] inliuh[i]tida augona hairtins izwaris, ei witeiþ jus hva ist wens laþonais is, hvileiku gabei wulþaus arbjis is in weihaim,</p> 
 <p><a name="an_1:19">1:19</a> [A] jah hva ufarassus mikileins mahtais is in uns þaim galaubjandam bi waurstwa mahtais swinþeins is,</p> 
 <p><a name="an_1:19">1:19</a> [B] jah hva ufarass(u)s mikileins mahtais is in uns þaim galaubjandam bi waur(s)twa mahtais swinþeins is,</p> 
 <p><a name="an_1:20">1:20</a> [A] þatei gawaurhta in Xristau, urraisjands ina us dauþaim jah gasatida in taihswon seinai in himinam</p> 
 <p><a name="an_1:20">1:20</a> [B] þatei gawaurhta in Xristau, urraisjands ina us dauþaim jah gasatida in taihswon seinai in himinam</p> 
 <p><a name="an_1:21">1:21</a> [A] ufaro allaize reikje jah waldufnje jah mahte jah fraujinassiwe jah allaize namne namnidaize ni þatainei in þamma aiwa, ak jah in þamma anawairþin.</p> 
 <p><a name="an_1:21">1:21</a> [B] ufaro allaize reikje jah waldufnje jah mahte jah fraujinassiwe jah allaize namne namnidaize ni þatainei in þamma aiwa, ak jah in þamma anawairþin.</p> 
 <p><a name="an_1:22">1:22</a> [A] jah alla ufhnaiwida uf fotuns imma jah ina atgaf haubiþ ufar alla aikklesjon,</p> 
 <p><a name="an_1:22">1:22</a> [B] jah all ufhnaiwida uf fotuns imma jah ina atgaf haubiþ ufar alla aikklesjon,</p> 
 <p><a name="an_1:23">1:23</a> [A] sei ist leik is, fullo þis alla in allaim usfulljandins.</p> 
 <p><a name="an_1:23">1:23</a> [B] sei ist leik is, fullo þis alla in allaim usfulljandins.</p> 
 <p><a name="an_2:1">2:1</a> [A] Jah izwis wisandans dauþans missadedim jah frawaurhtim izwaraim,</p> 
 <p><a name="an_2:1">2:1</a> [B] Jah izwis wisandans dauþans missadedim jah frawaurhtim izwaraim,</p> 
 <p><a name="an_2:2">2:2</a> [A] in þaimei simle iddjeduþ bi þizai aldai þis fairhvaus, bi reik waldufnjis luftaus, ahmins þis nu waurkjandins in sunum ungalaubeinais,</p> 
 <p><a name="an_2:2">2:2</a> [B] in þaimei simle iddjeduþ bi þizai aldai þis aiwis, bi reik waldufnjis luftaus, ahmins þis (n)u waurkjandins in sunum ungalaubeinais,</p> 
 <p><a name="an_2:3">2:3</a> [A] in þaimei jah weis allai usmetum suman in lustum leikis unsaris, taujandans wiljans leikis jah gamitone, jah wesum wistai barna hatize, swaswe jah þai anþarai.</p> 
 <p><a name="an_2:3">2:3</a> [B] in þaimei jah weis allai usmetum suman in lustum leikis unsaris, taujandans wiljans leikis jah gamitone, jah wisum wistai barna hatis, swaswe jah þai anþarai.</p> 
 <p><a name="an_2:4">2:4</a> [A] iþ guþ, gabigs wisands in armahairtein, in þizos managons frijaþwos þizaiei frijoda uns,</p> 
 <p><a name="an_2:4">2:4</a> [B] iþ guþ, gabeigs wisands in armahairtein, in þizos managons frijaþwos in þizaiei frijoda uns,</p> 
 <p><a name="an_2:5">2:5</a> [A] jah wisandans uns dauþans frawaurhtim miþgaqiwida uns Xristau - anstai sijuþ ganasidai -</p> 
 <p><a name="an_2:5">2:5</a> [B] jah wisandans uns dauþans frawaurhtim , miþgaqiwida uns Xristau - anstai sijum ganasidai -</p> 
 <p><a name="an_2:6">2:6</a> [A] jah miþurraisida jah miþgasatida in himinakundaim in Xristau Iesu,</p> 
 <p><a name="an_2:6">2:6</a> [B] jah miþurraisidai jah miþga(s)atidai in himinakundaim in Xristau Iesu,</p> 
 <p><a name="an_2:7">2:7</a> [A] ei ataugjai in ald[a]im þaim anagaggandeim ufarassu gabeins anstais seinaizos in selein bi uns in Xristau Iesu.</p> 
 <p><a name="an_2:7">2:7</a> [B] ei ataugjai in aldim þaim anagaggandeim ufarassu gabeins anstais seinaizos in selein bi uns in Xristau Iesu.</p> 
 <p><a name="an_2:8">2:8</a> [A] unte anstai siuþ ganasidai þairh galaubein, jah þata ni us izwis, ak gudis giba ist;</p> 
 <p><a name="an_2:8">2:8</a> [B] unte anstai sijuþ ganasidai þairh galaubein, jah þata ni us izwis, ak gudis giba ist;</p> 
 <p><a name="an_2:9">2:9</a> [A] ni us waurstwam, ei hvas ni hvopai,</p> 
 <p><a name="an_2:9">2:9</a> [B] ni us waurstwam, ei hvas ni hvopai,</p> 
 <p><a name="an_2:10">2:10</a> [A] ak is sium taui, gaskapanai in Xristau Iesu du waurstwam godaim, þoei fauragamanwida guþ, ei in þaim gaggaima.</p> 
 <p><a name="an_2:10">2:10</a> [B] ak is sijum taui, gaskapanai in Xristau Iesu du waurstwam godaim, þoei fauragamanwida guþ, ei in þaim (ga)ggaima.</p> 
 <p><a name="an_2:11">2:11</a> [A] duþþe gamuneiþ þatei jus þiudos simle wesuþ in leika, þai namnidans unbimaitanai fram þizai namnidon bimait in leika handuwaurht.</p> 
 <p><a name="an_2:11">2:11</a> [B] duþþe gamuneiþ þatei jus þiudos simle wesuþ in leika, þai namnidans unbimaitanai fram þizai namnidon bimait in leika handuwaurht.</p> 
 <p><a name="an_2:12">2:12</a> [A] unte wesuþ þan in jainamma mela inu Xristu, framaþjai usmetis Israelis jah gasteis gahaite trausteis, wen ni habandans jah gudalausai in manasedai.</p> 
 <p><a name="an_2:12">2:12</a> [B] unte wesuþ þan in jainamma mela inuh Xristu, framaþjai usmetis Israelis jah gasteis gahaite trausteis, wen ni habandans jah g(uda)lausai in manasedai.</p> 
 <p><a name="an_2:13">2:13</a> [A] iþ nu sai, in Xristau Iesu jus juzei simle wesuþ fairra, waurþuþ nehva in bloþa Xristaus.</p> 
 <p><a name="an_2:13">2:13</a> [B] iþ (nu) sai, in Xristau Iesu jus juzei sim(le) (w)esuþ fairra, waurþuþ nehva in bloþa Xristaus.</p> 
 <p><a name="an_2:14">2:14</a> [A] sa auk ist gawairþi unsar, saei gatawida þo ba du samin jah midgardiwaddju faþos gatairands,</p> 
 <p><a name="an_2:14">2:14</a> [B] sa auk ist gawairþi unsar, saei gatawida þo ba du samin jah miþgardawaddju faþos gatairands,</p> 
 <p><a name="an_2:15">2:15</a> [A] fijaþwa, ana leika seinamma witoþ anabusne garaideinim gatairands, ei þans twans gaskopi in sis silbin du ainamma niujamma mann, waurkjands gawairþi,</p> 
 <p><a name="an_2:15">2:15</a> [B] fijaþwa, ana leika seinamma witoþ anabusne garaideinim gatairands, ei þans twans gaskopi in sis silbin du ainamma niujamma mann, waurkjan(ds) gawairþi,</p> 
 <p><a name="an_2:16">2:16</a> [A] jah gafriþodedi þans bans in ainamma leika guda þairh galgan, afslahands fijaþwa in sis silbin.</p> 
 <p><a name="an_2:16">2:16</a> [B] jah gafriþodedi þans bans in ainamma leika guda þairh galgan, afslahans fijaþwa in sis silbin.</p> 
 <p><a name="an_2:17">2:17</a> [A] jah qimands wailamerida gawairþi izwis juzei fairra jah gawairþi þaim ize nehva;</p> 
 <p><a name="an_2:17">2:17</a> [B] jah qimands wailamerida gawairþi izwis juzei fairra jah gawairþi þaim izei nehva;</p> 
 <p><a name="an_2:18">2:18</a> [A] unte þairh ina habam atgagg bajoþs in ainamma ahmin du attin.</p> 
 <p><a name="an_2:18">2:18</a> [B] unte þ(a)irh ina habam atgagg bajoþs in ainamma ahmin du att(in).</p> 
 <p><a name="an_2:19">2:19</a> [A] sai nu ni sijuþ gasteis jah aljakonjai, ak sijuþ gabaurgjans þaim weiham jah ingardjans gudis,</p> 
 <p><a name="an_2:19">2:19</a> [B] sai nu ju ni sijuþ gasteis (jah) aljakonjai, ak sijuþ gaba(urg)jans þaim weiham jah ing(ar)djans gudis,</p> 
 <p><a name="an_2:20">2:20</a> [A] anatimri(dai) . . . .</p> 
 <p><a name="an_2:20">2:20</a> [B] anatimridai ana grunduwaddjau apaustaule jah praufete, at wisandin auhumistin waihstastaina silbin Xristau Iesu,</p> 
 <p><a name="an_2:21">2:21</a> [B] in þammei alla gatimrjo gagatiloda wahseiþ du alh weihai in fraujin,</p> 
 <p><a name="an_2:22">2:22</a> [B] in þammei jah jus miþgatimridai sijuþ du bauainai gudis in ahmin.</p> 
 <p><a name="an_3:1">3:1</a> [B] In þizozei waihtais ik Pawlus bandja Xristaus Iesuis in izwara þiudo,</p> 
 <p><a name="an_3:2">3:2</a> [B] jabai sweþauh hausideduþ fauragaggi gudis anstais, sei gibana ist mis in izwis;</p> 
 <p><a name="an_3:3">3:3</a> [B] unte bi andhuleinai gakannida was mis so runa, swe fauragamelida in leitilamma,</p> 
 <p><a name="an_3:4">3:4</a> [B] duþþe ei siggwandans mageiþ fraþjan frodein meinai in runai Xristaus,</p> 
 <p><a name="an_3:5">3:5</a> [B] þatei anþaraim aldim ni kunþ was sunum manne, swaswe nu andhuliþ ist þaim weiham is apaustaulum jah praufetum in ahmin,</p> 
 <p><a name="an_3:6">3:6</a> [B] wisan þiudos gaarbjans jah galeikans jah gadailans gahaitis is in Xr(is)tau Iesu þairh aiwaggeljon,</p> 
 <p><a name="an_3:7">3:7</a> [B] þizozei warþ andbahts ik bi gibai anstais gudis þizai gibanon mis bi toja mahtais is.</p> 
 <p><a name="an_3:8">3:8</a> [B] mis, þamma undarleijin allaize þize weihane, atgibana warþ ansts so, in þiudom wailamerjan þo unfairlaistidon gabein Xristaus,</p> 
 <p><a name="an_3:9">3:9</a> [A] . . . . in guda þamma alla gaskapjandin,</p> 
 <p><a name="an_3:9">3:9</a> [B] jah inliuhtjan allans, hvileik þata fauragaggi runos þizos gafulginons fram aiwam in guda þamma alla gaskapjandin,</p> 
 <p><a name="an_3:10">3:10</a> [A] ei kanniþ wesi nu reikjam jah waldufnjam in þaim himinakundam þairh aikklesjon so filufaiho handugei gudis,</p> 
 <p><a name="an_3:10">3:10</a> [B] ei kanniþ wesi nu reikjam jah waldufnjam in þaim himinakundam þairh aikklesjon so managfalþo handugei gudis,</p> 
 <p><a name="an_3:11">3:11</a> [A] bi muna aiwe þanei gatawida in Xristau Iesu fraujin unsaramma,</p> 
 <p><a name="an_3:11">3:11</a> [B] bi muna aiwe þanei gatawida in Xristau Iesu fraujin unsaramma,</p> 
 <p><a name="an_3:12">3:12</a> [A] in þammei habam balþein [freij(hals)] jah atgagg in trauainai þairh galaubein is.</p> 
 <p><a name="an_3:12">3:12</a> [B] in þammei habam balþein jah atgagg in trauainai þairh galaubein is.</p> 
 <p><a name="an_3:13">3:13</a> [A] in þize bidja, ni wairþaiþ usgrudjans in aglom meinaim faur izwis, þatei ist wulþus izwar.</p> 
 <p><a name="an_3:13">3:13</a> [B] in þize bidja, ni wairþaiþ usgrudjans in aglom meinaim faur izwis, þatei ist wulþus izwar.</p> 
 <p><a name="an_3:14">3:14</a> [A] in þis biuga kniwa meina du attin fraujins unsaris Iesuis Xristaus,</p> 
 <p><a name="an_3:14">3:14</a> [B] in þis biuga kniwa meina du attin fraujins unsaris Iesuis Xristaus,</p> 
 <p><a name="an_3:15">3:15</a> [A] us þammei all fadreinis in himina jah ana airþai namnjada,</p> 
 <p><a name="an_3:15">3:15</a> [B] us þammei all fadreinis in himina jah ana airþai namnjada,</p> 
 <p><a name="an_3:16">3:16</a> [A] ei gibai izwis bi gabein wulþaus seinis mahtai inswinþjan þairh ahman seinana <i> innuman mannan,</i></p> 
 <p><a name="an_3:16">3:16</a> [B] ei gibai izwis bi gabein wulþaus seinis mahtai gaswinþnan þairh ahman seinana in innuman mannan,</p> 
 <p><a name="an_3:17">3:17</a> [A] bauan Xristu þairh galaubein in hairtam izwaraim,</p> 
 <p><a name="an_3:17">3:17</a> [B] bauan Xristu þairh galaubein in hairtam izwaraim,</p> 
 <p><a name="an_3:18">3:18</a> [A] ei in frijaþwai gawaurhtai jah gasulidai mageiþ gafahan miþ allaim þaim weiham hva sijai braidei jal~laggei jah hauhei jah d(iupe)i;</p> 
 <p><a name="an_3:18">3:18</a> [B] ei in friaþwai gawaurhtai jah gasulidai mageiþ gafahan miþ allaim þaim weiham hva sijai braidei jah laggei jah hauhei jah diupei;</p> 
 <p><a name="an_3:19">3:19</a> [A] kunan þo ufarassau mikilon þis kunþjis frijaþwa Xristaus, ei fulnaiþ in allai fullon gudis.</p> 
 <p><a name="an_3:19">3:19</a> [B] kunnan þo ufarassau mikilon þis kunþjis friaþwa Xristaus, ei fullnaiþ du allai fullon gudis.</p> 
 <p><a name="an_3:20">3:20</a> [A] aþþan þamma mahteigin ufar all taujan maizo [giban] þau bidjam aiþþau fraþjam bi mahtai þizai waurkjandein in unsis,</p> 
 <p><a name="an_3:20">3:20</a> [B] aþþan þamma mahteigin ufar all taujan maizo þau bidjam aiþþau fraþjam bi mahtai þizai waurkjandein in uns,</p> 
 <p><a name="an_3:21">3:21</a> [A] immuh wulþus in Xristau Iesu jah aikkles in allos aldins aiwe, amen.</p> 
 <p><a name="an_3:21">3:21</a> [B] imma wulþus in aikklesjon in Xristau Iesu in allos aldins aiwe, amen.</p> 
 <p><a name="an_4:1">4:1</a> [A] Bidja nu izwis ik bandja in fraujin, wairþaba gaggan þizos laþonais þizaiei laþodai siuþ,</p> 
 <p><a name="an_4:1">4:1</a> [B] Bidja nu izwis ik bandja in fraujin, wairþaba gaggan þizos laþonais þizaiei laþodai sijuþ,</p> 
 <p><a name="an_4:2">4:2</a> [A] miþ allai hauneinai jah qairrein, miþ usbeisnai usþulandans izwis misso in frijaþwai,</p> 
 <p><a name="an_4:2">4:2</a> [B] miþ allai hauneinai jah qairrein, miþ usbeisnai usþulandans izwis misso in friaþwai,</p> 
 <p><a name="an_4:3">4:3</a> [A] usdaudjandans fastan ainamundiþa ahmins in gabundjai gawairþeis.</p> 
 <p><a name="an_4:3">4:3</a> [B] usdaudjandans fastan ainamundiþa ahmins in gabundjai gawairþeis.</p> 
 <p><a name="an_4:4">4:4</a> [A] ain leik jah ains ahma, swaswe atlaþodai sijuþ in aina wen laþonais izwaraizos.</p> 
 <p><a name="an_4:4">4:4</a> [B] ain leik jah ains ahma, swaswe atlaþodai sijuþ in aina wen laþonais izwaraizos.</p> 
 <p><a name="an_4:5">4:5</a> [A] ains frauja, aina galaubeins, aina daupeins,</p> 
 <p><a name="an_4:5">4:5</a> [B] ains frauja, aina galaubeins, aina daupeins,</p> 
 <p><a name="an_4:6">4:6</a> [A] ains guþ jah atta allaize , saei ufar allaim jah and allans jah in allaim uns.</p> 
 <p><a name="an_4:6">4:6</a> [B] ains guþ jah atta allaize . . . .</p> 
 <p><a name="an_4:7">4:7</a> [A] iþ ainhvarjammeh unsara atgibana ist ansts bi mitaþ gibos Xristaus;</p> 
 <p><a name="an_4:8">4:8</a> [A] in þizei qiþiþ: ussteigands in hauhiþa ushanþ hunþ jah atuhgaf gibos mannam.</p> 
 <p><a name="an_4:9">4:9</a> [A] þatuþ~þan usstaig, hva ist, niba þatei jah atstaig faurþis in undar[a]isto airþos?</p> 
 <p><a name="an_4:10">4:10</a> [A] saei atstaig, sa ist jah saei usstaig ufar allans himinans, ei usfullidedi allata.</p> 
 <p><a name="an_4:11">4:11</a> [A] jah silba gaf sumans apaustaul(u)ns, sumanzuþ~þan praufetuns, sumansuþ~þan aiwaggelistans, sumansuþ~þan hairdjans jah laisarjans,</p> 
 <p><a name="an_4:12">4:12</a> [A] du ustauhtai weihaize du waurstwa andbahtjis, du timreinai leikis Xristaus,</p> 
 <p><a name="an_4:13">4:13</a> [A] unte garinnaima allai in ainamundiþa galaubeinais jah ufkunþjis sunus gudis, du waira fullamma, in mitaþ wahstaus fullons Xristaus,</p> 
 <p><a name="an_4:14">4:14</a> [A] ei þanaseiþs ni sijaima niuklahai uswagidai jah uswalugidai winda hvammeh laiseinais, liutein manne, in filudeisein du listeigon uswandjai airzeins,</p> 
 <p><a name="an_4:15">4:15</a> [A] iþ sunja taujandans in frijaþwai wahsjaima in ina þo alla, ize ist haubiþ, Xristus,</p> 
 <p><a name="an_4:16">4:16</a> [A] us þammei all leik gagatiloþ  gagahaftiþ þairh allos gawissins andstaldis, bi waurstwa in mitaþ ana ainhvarjoh fero, uswahst leikis taujiþ du timreinai seinai in frijaþwai.</p> 
 <p><a name="an_4:17">4:17</a> [A] þata nu qiþa jah weitwodja in fraujin, ei þanaseiþs ni gaggaiþ, swaswe jah anþaros þiudos gaggand in uswissja hugis seinis,</p> 
 <p><a name="an_4:17">4:17</a> [B] þata nu qiþa jah weitwo(d)ja in fraujin, ei þanaseiþs ni gaggaiþ, swaswe jah anþaros þiudos gaggand in uswissja hugis seinis,</p> 
 <p><a name="an_4:18">4:18</a> [A] riqizeinai gahugdai wisandans, framaþjai libainais gudis in unwitjis þis wisandins in im, in daubiþos hairtane seinaize,</p> 
 <p><a name="an_4:18">4:18</a> [B] riqizeinai gahugdai wisandans, framaþjai libainais gudis in unwitjis þis wisandins in im, in daubiþos hairtane seinaize,</p> 
 <p><a name="an_4:19">4:19</a> [A] þaiei uswenans waurþanai sik silbans atgebun aglaitein in waurstwein unhrainiþos allaizos, in faihufrikein.</p> 
 <p><a name="an_4:19">4:19</a> [B] þaiei uswenans waurþanai sik silbans atgebun aglaitein in waurstwein unhrainiþos allaizos, in faihufrikein.</p> 
 <p><a name="an_4:20">4:20</a> [A] iþ jus ni swa ganemuþ Xristu,</p> 
 <p><a name="an_4:20">4:20</a> [B] iþ jus ni swa ganemuþ Xristu,</p> 
 <p><a name="an_4:21">4:21</a> [A] jabai sweþauh ina hausideduþ jah in imma uslaisidai sijuþ, swaswe ist sunja in Iesu,</p> 
 <p><a name="an_4:21">4:21</a> [B] jabai sweþauh ina hausideduþ jah in imma uslaisidai sijuþ, swaswe ist sunja in Iesu,</p> 
 <p><a name="an_4:22">4:22</a> [A] ei aflagjaiþ jus bi frumin usmeta þana fairnjan mannan þana riurjan bi lustum afmarzeinais.</p> 
 <p><a name="an_4:22">4:22</a> [B] ei aflagjaiþ jus bi frumin usmeta þana fairnjan mannan þana riurjan bi lustum afmarzeinais.</p> 
 <p><a name="an_4:23">4:23</a> [A] anuþ~þan~niujaiþ ahmin fraþjis izwaris,</p> 
 <p><a name="an_4:23">4:23</a> [B] anuþ~þan~niujaiþ (a)hmin fraþjis izwaris,</p> 
 <p><a name="an_4:24">4:24</a> [A] jag~gahamoþ þamma niujin mann þamma bi guda gaskapanin in garaihtein jah weihiþai sunjos.</p> 
 <p><a name="an_4:24">4:24</a> [B] jah gahamoþ þamma niujin mann þamma bi guda gaskapanin in garaihtein jah weihiþai sunjos.</p> 
 <p><a name="an_4:25">4:25</a> [A] in þizei aflagjandans liugn rodjaiþ sunja hvarjizuh miþ nehvundjin seinamma, unte sijum anþar anþaris liþus.</p> 
 <p><a name="an_4:25">4:25</a> [B] in þizei aflagjandans liugn rodjaiþ sunja hvarjizuh miþ nehvundjin seinamma, unte sijuþ anþar anþaris liþus.</p> 
 <p><a name="an_4:26">4:26</a> [A] þwairhaiþ~þan sijaiþ jah ni frawaurkjaiþ, sunno ni dissigqai ana þwairhein izwara.</p> 
 <p><a name="an_4:26">4:26</a> [B] þwairhaiþ~þan sijaiþ jah ni frawaurkjaiþ, sunno ni disiggqai ana þwairhein izwara.</p> 
 <p><a name="an_4:27">4:27</a> [A] ni gibiþ staþ unhulþin.</p> 
 <p><a name="an_4:27">4:27</a> [B] nih gibaiþ staþ unhulþin.</p> 
 <p><a name="an_4:28">4:28</a> [A] saei hlefi, þanaseiþs ni hlifai, iþ mais arbaidjai, waurkjands swesaim handum þiuþ, ei habai dailjan þaurbandin.</p> 
 <p><a name="an_4:28">4:28</a> [B] saei hlefi, þanaseiþs ni hlifai, ak mais arbaidjai, waurkjands swesaim handum þiuþ, ei habai dailjan þaurbandin.</p> 
 <p><a name="an_4:29">4:29</a> [A] ainhun waurde ubilaize us munþa izwaramma ni usgaggai, ak þatei goþ sijai du timreinai galaubeinais, ei gibai anst hausjandam.</p> 
 <p><a name="an_4:29">4:29</a> [B] ainhun waurde ubilaize us munþa izwaramma ni usgaggai, ak þatei goþ sijai du timreinai galaubeinais, ei gibai anst hausjandam.</p> 
 <p><a name="an_4:30">4:30</a> [A] jah ni gaurjaiþ þana weihan ahman gudis, in þammei gasiglidai sijuþ in daga uslauseinais.</p> 
 <p><a name="an_4:30">4:30</a> [B] jah ni gaurjaiþ þana weihan ahman gudis, þammei gasiglidai sijuþ in daga uslauseinais.</p> 
 <p><a name="an_4:31">4:31</a> [A] alla baitrei jah hatis jah þwairhei jah hrops jah wajamereins afwairpaidau af izwis miþ allai unselein.</p> 
 <p><a name="an_4:31">4:31</a> [B] alla baitrei jah hatis jah þwairhei jah hrops jah wajamereins afwairpaidau af izwis miþ allai unselein.</p> 
 <p><a name="an_4:32">4:32</a> [A] wairþaiduh miþ izwis misso seljai, armahairtai, fragibandans izwis misso, swaswe guþ in Xristau fragaf izwis.</p> 
 <p><a name="an_4:32">4:32</a> [B] wairþaiduh miþ izwis misso seljai, armahairtai, fragibandans izwis misso, swaswe guþ in Xristau fragaf izwis.</p> 
 <p><a name="an_5:1">5:1</a> [A] Wairþaiþ nu galeikondans guda swe barna liuba</p> 
 <p><a name="an_5:1">5:1</a> [B] Wairþaiþ nu galeikondans gud(a) swe barna liuba</p> 
 <p><a name="an_5:2">5:2</a> [A] jah gaggaiþ in frijaþwai, swaswe jah Xristus frijoda uns jah atgaf sik silban faur uns hunsl jah sauþ guda du daunai woþjai.</p> 
 <p><a name="an_5:2">5:2</a> [B] jah gagga(iþ) in friaþwai, swaswe jah Xristu(s) frijoda uns jah atgaf si(k) si(l)ban faur uns hunsl jah sauþ guda du daunai woþjai.</p> 
 <p><a name="an_5:3">5:3</a> [A] aþþan horinassus jah allos unhrainiþos aiþþau faihufrikei nih namn(jaidau) . . . .</p> 
 <p><a name="an_5:3">5:3</a> [B] aþþan horinassus jah allos unhrainiþos aiþþau faihufrikei nih namnjaidau in izwis, swaswe gadob ist weihaim,</p> 
 <p><a name="an_5:4">5:4</a> [B] aiþþau <a> dwala(wa)urdei aiþþau saldra, þoei d(u) þaurftai ni fairrinnand, ak mais awiliuda.</a></p> 
 <p><a name="an_5:5">5:5</a> [B] þata auk witeiþ, kunnandans þatei hvazu hors aiþþau unhrains aiþþau faihufriks, þatei ist galiugag(u)de skalkinassaus, ni habaiþ a(r)bi in þiudangardjai Xristaus jah gudis.</p> 
 <p><a name="an_5:6">5:6</a> [B] ni manna izwis uslu[s]to lausaim waurdam, þairh þoei (q)imiþ hatis gudis ana sunum un(ga)laubeinais.</p> 
 <p><a name="an_5:7">5:7</a> [B] ni wairþaiþ nu (gad)ailans im.</p> 
 <p><a name="an_5:8">5:8</a> [B] wesuþ auk suman (r)i(q)iz, iþ nu liuhaþ in fraujin; swe barna liuhadis gaggaiþ. -</p> 
 <p><a name="an_5:9">5:9</a> [B] aþþan akran liuhadis ist in allai selein jah garaihtein jah sunjai. -</p> 
 <p><a name="an_5:10">5:10</a> [B] gakiusandans þatei sijai waila galeikaiþ fraujin,</p> 
 <p><a name="an_5:11">5:11</a> [B] jah ni gamainjaiþ waurstwam riqizis . . . .</p> 
 <p><a name="an_5:17">5:17</a> [A] duþþe ni wairþaiþ unfrodai, ak fraþjandans hva sijai wilja fraujins.</p> 
 <p><a name="an_5:18">5:18</a> [A] jah ni anadrigkaiþ izwis weina, in þammei ist usstiurei, ak fullnaiþ in ahmin,</p> 
 <p><a name="an_5:19">5:19</a> [A] rodjandans izwis in psalmom jah hazeinim jah saggwim ahmeinaim, siggwandans in hairtam izwaraim fraujin,</p> 
 <p><a name="an_5:20">5:20</a> [A] awiliudondans sinteino fram allaim in namin fraujins unsaris Iesuis Xristaus attin jah guda,</p> 
 <p><a name="an_5:21">5:21</a> [A] ufhausjandans izwis misso in agisa Xristaus.</p> 
 <p><a name="an_5:22">5:22</a> [A] qenes seinaim abnam ufhausjaina swaswe fraujin;</p> 
 <p><a name="an_5:23">5:23</a> [A] unte wair ist haubiþ qenais swaswe jah Xristus haubiþ aikklesjons, jah is ist nasjands leikis.</p> 
 <p><a name="an_5:24">5:24</a> [A] akei swaswe aikklesjo ufhauseiþ Xristu, swah qenes abnam seinaim in allamma.</p> 
 <p><a name="an_5:25">5:25</a> [A] jus wairos frijoþ qenins izwaros, swaswe jah Xristus frijoda aikklesjon jah sik silban atgaf faur þo,</p> 
 <p><a name="an_5:26">5:26</a> [A] ei þo gaweihaidedi gahrainjands þwahla watins in waurda,</p> 
 <p><a name="an_5:27">5:27</a> [A] ei ustauhi silba sis wulþaga aikklesjon, ni habandein wamme aiþþau maile aiþþau hva swaleikaize, ak ei sijai weiha jah unwamma.</p> 
 <p><a name="an_5:28">5:28</a> [A] swa jah wairos skulun frijon seinos qenins swe leika seina. [sein silbins leik frijoþ,] saei seina qen frijoþ, [jah] sik silban frijoþ.</p> 
 <p><a name="an_5:29">5:29</a> [A] ni auk manna hvanhun sein leik fijaida, ak fodeiþ ita jah warmeiþ swaswe jah Xristus aikklesjon . . . .</p> 
 <p><a name="an_6:8">6:8</a> [B] . . . . taujiþ þiuþis, þata ganimiþ at fraujin, jaþþe skalks jaþþe freis.</p> 
 <p><a name="an_6:9">6:9</a> [A] . . . . fraletandans im hvotos, witandans þatei im jah izwis sama frauja ist in himinam, jah wiljahalþei nist at imma.</p> 
 <p><a name="an_6:9">6:9</a> [B] jah jus fraujans [jah jus fraujans] þata samo taujaiþ wiþra ins, fraletandans im hvotos, witandans þatei im jah izwis sama frauja ist in himinam, jah wiljahalþei nist at imma.</p> 
 <p><a name="an_6:10">6:10</a> [A] þata nu anþar, broþrjus meinai, inswinþjaiþ izwis in fraujin jah in mahtai swinþeins is.</p> 
 <p><a name="an_6:10">6:10</a> [B] þata nu anþar, broþrjus meinai, inswin(þ)jaiþ izwis in fraujin jah in mahtai swinþeins is.</p> 
 <p><a name="an_6:11">6:11</a> [A] gahamoþ izwis sarwam gudis, ei mageiþ standan wiþra listins diabulaus;</p> 
 <p><a name="an_6:11">6:11</a> [B] gahamoþ izwis sarwam gudis, ei mageiþ standan wiþra listins diabulaus;</p> 
 <p><a name="an_6:12">6:12</a> [A] unte nist izwis brakja wiþra leik jah bloþ, ak wiþra reikja jah waldufnja, wiþra þans fairhvu habandans riqizis þis, wiþra þo ahmeinona unseleins in þaim himinakundam.</p> 
 <p><a name="an_6:12">6:12</a> [B] unte nist izwis brakja wiþra leik jah bloþ, ak wiþra reikja jah waldufnja, wiþra þans fairhvu habandans riqizis þis, wiþra þo ahmeinona unseleins in þaim himinakundam.</p> 
 <p><a name="an_6:13">6:13</a> [A] duþþe nimiþ sarwa gudis, ei mageiþ andstandan in þamma daga ubilin jah in allamma uswaurkjandans standan.</p> 
 <p><a name="an_6:13">6:13</a> [B] duþþe nimiþ sarwa gudis, ei mageiþ andstandan in þamma daga ubilin jah in allamma uswaurkjandans standan.</p> 
 <p><a name="an_6:14">6:14</a> [A] standaiþ nu, ufgaurdanai hupins izwarans sunjai jag~gapaidodai brunjon garaihteins,</p> 
 <p><a name="an_6:14">6:14</a> [B] standaiþ nu, ufgaurdanai hupins izwarans sunjai jah gapaidodai brunjon garaihteins,</p> 
 <p><a name="an_6:15">6:15</a> [A] jag~gaskohai fotum in manwiþai aiwaggeljons gawairþjis</p> 
 <p><a name="an_6:15">6:15</a> [B] jah gaskohai fotum in manwiþai aiwaggeljons gawairþjis</p> 
 <p><a name="an_6:16">6:16</a> [A] ufar all andnimandans skildu galaubeinais, þammei maguþ allos arhvaznos þis unseljins funiskos afhvapjan;</p> 
 <p><a name="an_6:16">6:16</a> [B] ufar all andnimandans skildu galaubeinais, þammei maguþ allos arhvaznos þis unseleins funiskos afhvapjan;</p> 
 <p><a name="an_6:17">6:17</a> [A] jah hilm naseinais nimaiþ jah meki ahmins, þatei ist waurd gudis;</p> 
 <p><a name="an_6:17">6:17</a> [B] jah hilm naseinais nimaiþ jah meki ahmins, þatei ist waurd gudis;</p> 
 <p><a name="an_6:18">6:18</a> [A] þairh allos aihtronins jah bidos aihtrondans in alla mela in ahmin jah du þamma [du]wakandans sinteino usdaudein jah bidom fram allaim þaim weiham,</p> 
 <p><a name="an_6:18">6:18</a> [B] þairh allos aihtronins jah bidos aihtrondans in alla mela in ahmin jah du þamma wakandans sinteino in allai usdaudein jah bidom fram allaim þaim weiham,</p> 
 <p><a name="an_6:19">6:19</a> [A] jah fram mis, ei mis gibaidau . . . .</p> 
 <p><a name="an_6:19">6:19</a> [B] jah fram mis, ei mis gibaidau waurd in usluka munþis mein[a]is in balþein kannjan runa aiwaggeljons,</p> 
 <p><a name="an_6:20">6:20</a> [B] faur þoei airino in kunawidom, ei in izai gadaursjau, swe skuljau rodjan.</p> 
 <p><a name="an_6:21">6:21</a> [B] (aþþa)n ei  jus witeiþ hva bi mik ist, hva ik tauja, kanneiþ izwis allata Twkeikus sa liuba broþar jah triggwa andbahts in fraujin,</p> 
 <p><a name="an_6:22">6:22</a> [B] þanei insandida du izwis, duþþe ei kunneiþ (hva) b(i) mik ist, jah gaþrafstjai hairtona izwara.</p> 
 <p><a name="an_6:23">6:23</a> [B] gawairþi broþrum jah friaþwa miþ galaubeinai fram guda attin jah fraujin Iesu Xristau.</p> 
 <p><a name="an_6:24">6:24</a> [B] ansts miþ allaim þaiei frijond fraujan unsarana Iesu Xristu in unriurein. amen.</p> 
 <p><a name="an_6:255">6:255</a> [B] Du Aifaisium ustauh.</p> 
 <p></p><hr>
 <center>
 <a href="phi.htm">Next: Philippians</a></center>
 </body>