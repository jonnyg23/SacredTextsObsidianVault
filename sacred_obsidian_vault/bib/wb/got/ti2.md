<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ti1.htm">Previous</a> 
 <a href="tit.htm">Next</a> 
 </center>
 <hr>
  <h3 align="center">Gothic Bible: 2 Timothy</h3> 
 <p><a name="an_1:0">1:0</a> [A] D(u) Teim(auþ)ai(au) a(n)þ(ar)a.</p> 
 <p><a name="an_1:1">1:1</a> [A] Pawlus, apaustaulus Iesuis Xristaus þairh wiljan gudis bi gahaitam libainais sei ist in Xristau Iesu</p> 
 <p><a name="an_1:2">1:2</a> [A] Teimauþaiau, liubin barna, ansts, armaio, gawairþi fram guda attin jah Xristau Iesu fraujin unsaramma.</p> 
 <p><a name="an_1:3">1:3</a> [A] awiliudo guda meinamma, þammei skalkino fram fadreinam in hrainjai gahugdai, hvaiwa unsweibando haba bi þuk gaminþi in bidom meinaim naht jah daga,</p> 
 <p><a name="an_1:4">1:4</a> [A] gairnjands þuk gasaihvan, gamunands tagre þeinaize, ei fahedais usfullnau,</p> 
 <p><a name="an_1:5">1:5</a> [A] gamaudein andnimands þizos sei ist in þus unliutons galaubeinais sei bauaida faurþis in awon þeinai Lau(idj)a(i) jah aiþein þeinai Aiwneikai, gaþ~þan~traua þatei jah in þus.</p> 
 <p><a name="an_1:5">1:5</a> [B] . . . . gaþ~þan~traua þatei jah in þus.</p> 
 <p><a name="an_1:6">1:6</a> [A] in þizozei waihtais gamaudja þuk anaqiujan anst gudis, sei ist in þus þairh analagein handiwe meinaizo.</p> 
 <p><a name="an_1:6">1:6</a> [B] in þizozei waihtais gamaudja þuk anaqiujan anst gudis, sei ist in þus þairh analagein handiwe meinaizo.</p> 
 <p><a name="an_1:7">1:7</a> [A] unte ni gaf unsis guþ ahman faurhteins, ak mahtais jah frijaþwos jah inaheins.</p> 
 <p><a name="an_1:7">1:7</a> [B] unte ni gaf unsis guþ ahman faurhteins, ak mahtais jah friaþwos jah inaheins.</p> 
 <p><a name="an_1:8">1:8</a> [A] ni nunu skamai þuk weitwodiþos fraujins unsaris Iesuis nih meina, bandjins is, ak miþarbaidei aiwaggeljon bi mahtai gudis,</p> 
 <p><a name="an_1:8">1:8</a> [B] ni nunu skamai þuk weitwodiþos fraujins unsaris Iesuis nih meina, bandjins is, ak miþarbaidei aiwaggeljon bi mahtai gudis,</p> 
 <p><a name="an_1:9">1:9</a> [A] þis nasjandins uns jah laþondins uns laþonai weihai, ni bi waurstwam unsaraim, ak bi seinai leikainai jah anstai sei gibana ist unsis in Xristau Iesu faur mela aiweina,</p> 
 <p><a name="an_1:9">1:9</a> [B] þis nasjandins uns jah laþondins laþonai weihai, ni bi waurstwam unsaraim, ak bi seinai leikainai jah anstai sei gibana ist unsis in Xristau Iesu faur mela aiweina,</p> 
 <p><a name="an_1:10">1:10</a> [A] iþ gaswikunþida nu þairh gabairhtein nasjandis unsaris Iesuis Xristaus gatairandins raihtis dauþau, iþ galiuhtjandins libain jah unriurein þairh aiwaggeljon,</p> 
 <p><a name="an_1:10">1:10</a> [B] iþ gaswikunþida nu þairh gabairhtein nasjandis unsaris Iesuis Xrista(us) , gatairandins raihtis dauþau, iþ galiuhtjandins libain jah unriurein þairh aiwaggejon,</p> 
 <p><a name="an_1:11">1:11</a> [A] in þoei gasatiþs im ik merjands jah apaustaulus jah laisareis þiudo,</p> 
 <p><a name="an_1:11">1:11</a> [B] in þoei gasatiþs im ik merjands jah apaustaulus jah laisareis þiudo,</p> 
 <p><a name="an_1:12">1:12</a> [A] in þizozei fairinos jah þata winna; akei nih skama mik, unte wait hvamma galaubida, jah gatraua þammei mahteigs ist þata anafilh mein fastan in jainana dag.</p> 
 <p><a name="an_1:12">1:12</a> [B] in þizozei fairinos jah þata winna; akei nih skama mik, unte wait hvamma galaubida, jah gatraua þammei mahteigs ist þata anafilh mein fastan in jainana dag.</p> 
 <p><a name="an_1:13">1:13</a> [A] frisaht habands hailaize waurde, þoei at mis hausides in galaubeinai jah frijaþwai in Xristau Iesu,</p> 
 <p><a name="an_1:13">1:13</a> [B] frisaht habands hailaize waurde, þoei at mis hausides in galaubeinai jah friaþwai in Xristau Iesu,</p> 
 <p><a name="an_1:14">1:14</a> [A] þata godo anafilh fastai þairh ahman weihana saei bauiþ in uns.</p> 
 <p><a name="an_1:14">1:14</a> [B] þat(a) godo anafilh fastai þairh ahman weihana saei bauiþ in uns.</p> 
 <p><a name="an_1:15">1:15</a> [A] waist þatei afwandidedun sik af mis allai þaiei sind in Asiai, þizeei ist Fwgailus jah Hairmaugaineis.</p> 
 <p><a name="an_1:15">1:15</a> [B] waist þatei afwandidedun sik af mis allai þaiei sind in Asiai, þizei ist Fwgailus jah Airmogaineis.</p> 
 <p><a name="an_1:16">1:16</a> [A] gibai armaion frauja Auneiseifauraus garda, unte ufta mik anaþrafstida jah naudibandjo meinaizo ni skamaida sik;</p> 
 <p><a name="an_1:16">1:16</a> [B] gibai armaion frauja Auneiseifauraus garda, unte ufta mik anaþrafstida jah naudibandjo meinaizo ni skamaida sik;</p> 
 <p><a name="an_1:17">1:17</a> [A] ak qimands in Rumai usdaudo sokida mik jah bigat.</p> 
 <p><a name="an_1:17">1:17</a> [B] ak qimands in Rumai usdaudo sokida mik jah bigat.</p> 
 <p><a name="an_1:18">1:18</a> [A] gibai frauja imma bigitan armahairtein at fraujin in jainamma daga; jah hvan filu [mais] in Aifaison andbahtida mis, waila þu kant.</p> 
 <p><a name="an_1:18">1:18</a> [B] gibai frauja imma bigitan armahairtein at fraujin in jainamma daga; jah hvan filu [mais] in Aifaison andbahtida mis, waila þu kant.</p> 
 <p><a name="an_2:1">2:1</a> [B] Þu nu, barn mein waliso, inswinþei þuk in anstai þizai in Xristau Iesu,</p> 
 <p><a name="an_2:2">2:2</a> [B] jah þoei hausides at mis þairh managa weitwodja [waurda gudis] þo anafilh triggwai mannam, þaiei wairþai sijaina jah anþarans laisjan.</p> 
 <p><a name="an_2:3">2:3</a> [B] þu nu arbaidei swe gods gadrauhts Xristaus Iesuis.</p> 
 <p><a name="an_2:4">2:4</a> [B] ni ainshun drauhtinonds fraujin dugawindiþ sik gawaurkjam þizos aldais, ei galeikai þammei drauhtinoþ.</p> 
 <p><a name="an_2:5">2:5</a> [B] jah þan jabai haifsteiþ hvas, ni weipada, niba witodeigo brikiþ.</p> 
 <p><a name="an_2:6">2:6</a> [B] arbaidjands airþos waurstwja skal frumist akrane andniman.</p> 
 <p><a name="an_2:7">2:7</a> [B] fraþei þatei qiþa; gibiþ auk þus frauja fraþi us allaim.</p> 
 <p><a name="an_2:8">2:8</a> [B] Gamuneis Xristu Iesu urrisanana us dauþaim us fraiwa Daweidis bi aiwaggeljon meinai,</p> 
 <p><a name="an_2:9">2:9</a> [B] in þizaiei arbaidja und bandjos swe ubiltojis; akei waurd gudis nist gabundan.</p> 
 <p><a name="an_2:10">2:10</a> [B] inuh þis all gaþula bi þans gawalidans, ei jah þai ganist gatilona, sei ist in Xristau Iesu miþ wulþau aiweinamma.</p> 
 <p><a name="an_2:11">2:11</a> [B] triggw þata waurd: jabai miþgadauþnodedum, jah miþlibam;</p> 
 <p><a name="an_2:12">2:12</a> [B] jabai gaþulam, jah miþþiudanom; jabai afaikam, jah is afaikiþ uns;</p> 
 <p><a name="an_2:13">2:13</a> [B] jabai ni galaubjam, jains triggws wisiþ; afaikan sik silban ni mag.</p> 
 <p><a name="an_2:14">2:14</a> [B] þizei gamaudei, weitwodjands in andwairþja fraujins; waurdam weihan du ni waihtai daug, niba uswalteinai þaim hausjondam.</p> 
 <p><a name="an_2:15">2:15</a> [B] usdaudei þuk silban gakusanana usgiban guda waurstwjan unaiwiskana, raihtaba raidjandan waurd sunjos.</p> 
 <p><a name="an_2:16">2:16</a> [B] iþ þo dwalona usweihona lausawaurdja biwandei; unte filu gaggand du afgudein,</p> 
 <p><a name="an_2:17">2:17</a> [B] jah waurd ize swe gund wuliþ; þizeei ist Wmainaius jah Filetus,</p> 
 <p><a name="an_2:18">2:18</a> [B] þaiei bi sunjai uswissai usmetun, qiþandans usstass ju waurþana, jah galaubein sumaize uswaltidedun.</p> 
 <p><a name="an_2:19">2:19</a> [B] aþþan tulgus grunduwaddjus gudis standiþ, habands sigljo þata: kunþa frauja þans þaiei sind is, jah: afstandai af unselein hvazuh saei namnjai namo fraujins.</p> 
 <p><a name="an_2:20">2:20</a> [B] aþþan in mikilamma garda ni sind þatainei kasa gulþeina jah silubreina, ak jah triweina jah digana, jah suma du sweraim, sumuþ~þan du unsweraim.</p> 
 <p><a name="an_2:21">2:21</a> [A] . . . . du allamma waurstwe godaize gamanwiþ.</p> 
 <p><a name="an_2:21">2:21</a> [B] aþþan jabai hvas gahrainjai sik þizei, wairþiþ kas du sweriþai, gaweihaiþ, bruk fraujin, du allamma waurstwe godaize gamanwiþ.</p> 
 <p><a name="an_2:22">2:22</a> [A] aþþan juggans lustuns þliuh; iþ laistei garaihtein, galaubein, frijaþwa, gawairþi miþ þaim bidai anahaitandam fraujan us hrainjamma hairtin.</p> 
 <p><a name="an_2:22">2:22</a> [B] aþþan juggans lustuns þliuh; iþ laistei garaihtein, galaubein, friaþwa, gawairþi miþ þaim bidai anahaitandam frauja us hrainjamma hairtin.</p> 
 <p><a name="an_2:23">2:23</a> [A] iþ þos dwalons jah untalons soknins biwandei, witands þatei gabairand sakjons.</p> 
 <p><a name="an_2:23">2:23</a> [B] iþ þos dwalons jah untalons soknins biwandei, witands þatei gabairand sakjons.</p> 
 <p><a name="an_2:24">2:24</a> [A] iþ skalks fraujins ni skal sakan, ak qairrus wisan wiþra allans, laiseigs, usþulands,</p> 
 <p><a name="an_2:24">2:24</a> [B] iþ skalks fraujins ni skal sakan, ak qairrus wisan wiþra allans, laiseigs, usþulands,</p> 
 <p><a name="an_2:25">2:25</a> [A] in qairrein talzjands þans andstandandans, niu hvan gibai im guþ idreiga du ufkunþja sunjos,</p> 
 <p><a name="an_2:25">2:25</a> [B] in qairrein talzjands þans andstandandans, niu hvan gibai im guþ idreiga du ufkunþja sunjos,</p> 
 <p><a name="an_2:26">2:26</a> [A] jah usskarjaindau us unhulþins wruggon, fram þammei gafahanai habanda afar is wiljin.</p> 
 <p><a name="an_2:26">2:26</a> [B] jah usskarjaindau us unhulþins wruggon, fram þammei gafahanai tiuhanda afar is wiljin.</p> 
 <p><a name="an_3:1">3:1</a> [A] Aþþan þata kunneis ei in spedistaim dagam atgaggand jera sleidja,</p> 
 <p><a name="an_3:1">3:1</a> [B] Aþþan þata kunneis ei in spedistaim dagam atgaggand jera sleidja,</p> 
 <p><a name="an_3:2">3:2</a> [A] jah wairþand mannans sik frijondans, faihugairnai, bihaitjans, hauhhairtai, wajamerjandans, fadreinam ungahvairbai, launawargos, unairknans,</p> 
 <p><a name="an_3:2">3:2</a> [B] jah wairþand mannans sik friondans, faihugairnai, bihaitjans, hauhhairtai, wajamerjandans, fadreinam ungahvairbai, launawargos, unairknai,</p> 
 <p><a name="an_3:3">3:3</a> [A] unhunslagai, unmildjai, fairinondans, ungahabandans sik, unmanarigwai, unseljai,</p> 
 <p><a name="an_3:3">3:3</a> [B] unhunslagai, unmildjai, fairinondans, ungahabandans sik, unmanariggwai, unseljai,</p> 
 <p><a name="an_3:4">3:4</a> [A] fralewjandans, untilamalskai, ufbaulidai, frijondans wiljan seinana mais þau guþ,</p> 
 <p><a name="an_3:4">3:4</a> [B] fralewjandans, untilamalskai, ufbaulidai, frijondans wiljan seinana mais þau guþ,</p> 
 <p><a name="an_3:5">3:5</a> [A] habandans hiwi gagudeins, iþ maht izos inwidandans; jaþ~þans afwandei.</p> 
 <p><a name="an_3:5">3:5</a> [B] habandans hiwi gagudeins, iþ maht izos inwidandans; jah þans afwandei.</p> 
 <p><a name="an_3:6">3:6</a> [A] unte us þaim sind þaiei sliupand in gardins jah frahunþana tiuhand qineina afhlaþana frawaurhtim, þoei tiuhanda du lus[lus]tum missaleikaim,</p> 
 <p><a name="an_3:6">3:6</a> [B] unte us þaim sind þaiei sliupand in gardins jah frahunþana tiuhand qineina afhlaþana frawaurhtim, þoe(i) tiuhanda lustum missaleikaim,</p> 
 <p><a name="an_3:7">3:7</a> [A] sinteino laisjandona sik jan~ni aiw hvanhun in ufkunþja sunjos qiman mahteiga.</p> 
 <p><a name="an_3:7">3:7</a> [B] sinteino laisjandona sik  ni aiw hvanhun in ufkunþja sunjos qiman mahteiga.</p> 
 <p><a name="an_3:8">3:8</a> [A] aþþan þamma haidau ei Jannes jah Mamres andstoþun Moseza, swa jah þai andstandand sunjai, mannans frawaurþanai ahin, uskusanai bi galaubein;</p> 
 <p><a name="an_3:8">3:8</a> [B] aþþan þamma haidau ei Jannis jah Mambres andstoþun Moseza, swa jah þai andstandand sunjai, mannans frawaurþanai ahin, uskusanai bi galaubein;</p> 
 <p><a name="an_3:9">3:9</a> [A] akei ni þeihand du filusnai, unte unwiti ize swikunþ wairþiþ allaim, swaswe jah jainaize was.</p> 
 <p><a name="an_3:9">3:9</a> [B] akei ni þeihand du filusnai, unte unwiti ize swikunþ wairþiþ allaim, swaswe jainaize was.</p> 
 <p><a name="an_3:10">3:10</a> [A] iþ þu galaista is laiseinai meinai, usmeta, muna, [sidau,] galaubeinai, usbeisnai, frijaþwai, þulainai,</p> 
 <p><a name="an_3:10">3:10</a> [B] iþ þu galaista is laiseinai meinai, usmeta, muna, [sidau,] galaubeinai, usbeisnai, friaþwai, þulainai,</p> 
 <p><a name="an_3:11">3:11</a> [A] wrakjom, wunnim, hvileika mis waurþun in Antiaukiai, in Eikaunion, in Lwstrws, hvileikos wrakjos usþul<a>ida, jah us allaim mik galausida frauja.</a></p> 
 <p><a name="an_3:11">3:11</a> [B] wrakjom, wunnim, hvileika mis waurþun in Antiaukiai, in Eikaunion, in Lwstrws, hvileikos wrakos usþulaida, jah us allaim mik galausida frauja.</p> 
 <p><a name="an_3:12">3:12</a> [A] jah þan allai þaiei wileina gagudaba liban in Xristau Iesu, wrakos winnand.</p> 
 <p><a name="an_3:12">3:12</a> [B] jah þan allai þaiei wileina gagudaba liban in Xristau Iesu, wrakos winnand.</p> 
 <p><a name="an_3:13">3:13</a> [A] iþ ubilai mannans jah liutai þeihand du wairsizin, airzjai jah airzjandans.</p> 
 <p><a name="an_3:13">3:13</a> [B] iþ ubilai mans jah liutai þeihand du wairsizin, airzjai jah airzjandans.</p> 
 <p><a name="an_3:14">3:14</a> [A] iþ þu framwairþis wisais in þaimei galaisides þuk jah gatrauaida sind þus, witand(s) at hvamma ganamt,</p> 
 <p><a name="an_3:14">3:14</a> [B] iþ þu framwairþis wisais in þaimei galaisides þuk jah gatrauaida sind þus, witands at hvamma ganamt,</p> 
 <p><a name="an_3:15">3:15</a> [A] jah þatei us barniskja weihos bokos kunþes, þos mahteigons þuk usfratwjan du ganistai þairh galaubein þo in Xristau Iesu.</p> 
 <p><a name="an_3:15">3:15</a> [B] jah þatei us barniskja weihos bokos kunþes, þos mahteigons þuk usfratwjan du ganistai þairh galaubein þo in Xristau Iesu.</p> 
 <p><a name="an_3:16">3:16</a> [A] all[l] boko gudiskaizos ahmateinais jah þaurftos du laiseinai, du gasahtai, du garaihteinai, du talzeinai in garaihtein,</p> 
 <p><a name="an_3:16">3:16</a> [B] all boko gudiskaizo ahmateinais jah þaurftos du laiseinai, du gasahtai, du garaihteinai, du talzeinai in garaihtein,</p> 
 <p><a name="an_3:17">3:17</a> [A] ei ustauhans sijai manna gudis, du allamma waurstwe godaize gamanwiþs.</p> 
 <p><a name="an_3:17">3:17</a> [B] ei ustauhans sijai manna gudis, du allamma waurstwe godaize gamanwiþs.</p> 
 <p><a name="an_4:1">4:1</a> [A] Weitwodja in andwairþja gudis jah fraujins Xristaus Iesuis, saei skal stojan qiwans jah dauþans bi qum is  þiudinassu is:</p> 
 <p><a name="an_4:1">4:1</a> [B] Weitwodja in andwairþja gudis jah fraujins Xristaus Iesuis, saei skal stojan qiwans jah dauþans bi qum is  þiudinassu is:</p> 
 <p><a name="an_4:2">4:2</a> [A] merei waurd, instand uhteigo unuhteigo, gasak, gaþlaih, gahvotei in allai usbeisnai jah laiseinai.</p> 
 <p><a name="an_4:2">4:2</a> [B] merei waurd, stand ohteigo unuhteigo, gasak, gaþlaih, gahvotei in allai usbeisnai jah laiseinai.</p> 
 <p><a name="an_4:3">4:3</a> [A] wairþiþ mel þan haila laisein ni usþuland, ak du seinaim lustum gadragand sis laisarjans, suþjandans hausein;</p> 
 <p><a name="an_4:3">4:3</a> [B] wairþiþ mel þan haila laisein ni usþuland, ak du seinaim lustum dragand sis laisarjans, suþjondans hausein;</p> 
 <p><a name="an_4:4">4:4</a> [A] aþþan af sunjai hausein afwandjand, iþ du spillam gawandjand sik.</p> 
 <p><a name="an_4:4">4:4</a> [B] aþþan af sunjai hausein afwandjand, iþ du spillam gawandjand sik.</p> 
 <p><a name="an_4:5">4:5</a> [A] iþ þu andaþahts sijais in allaim, arbaidei, waurstw waurkei aiwaggelistins, andbahti þein usfullei.</p> 
 <p><a name="an_4:5">4:5</a> [B] iþ þu andaþahts sijais in allaim, arbaidei, waurstw waurkei aiwaggelistins, andbahti þein usfullei.</p> 
 <p><a name="an_4:6">4:6</a> [A] aþþan ik ju hunsljada jah mel meinaizos diswissais atist.</p> 
 <p><a name="an_4:6">4:6</a> [B] aþþan ik ju hunsljada jah mel meinaizos diswissais atist.</p> 
 <p><a name="an_4:7">4:7</a> [A] haifst þo godon haifstida, run ustauh, galaubein gafastaida;</p> 
 <p><a name="an_4:7">4:7</a> [B] haifst þo godon haifstida, run ustauh, galaubein gafastaida;</p> 
 <p><a name="an_4:8">4:8</a> [A] þaþroh galagiþs ist mis waips garaihteins, þanei usgibiþ mis frauja in jainamma daga, sa garaihta staua; aþþan ni þatainei mis, ak jah allaim þaiei frijond qum is.</p> 
 <p><a name="an_4:8">4:8</a> [B] þaþro þan galagiþs ist mis waips garaihteins, þanei usgibiþ mis frauja in jainamma daga, sa raihta staua; aþþan ni þatainei mis, ak jah allaim þaiei frijond qum is.</p> 
 <p><a name="an_4:9">4:9</a> [A] sniumei qiman at mis sprauto;</p> 
 <p><a name="an_4:9">4:9</a> [B] sniumei qiman at mis sprauto;</p> 
 <p><a name="an_4:10">4:10</a> [A] unte Demas mis bilaiþ, frijonds þo nu ald, jag~galaiþ du Þaissalauneikai, Xreskus du Galatiai, Teitus du Dalmatiai.</p> 
 <p><a name="an_4:10">4:10</a> [B] unte Demas mis bilaiþ, frijonds þo nu ald, jah galaiþ du Þaissalauneikai, Krispus du Galatiai,</p> 
 <p><a name="an_4:11">4:11</a> [A] Lukas ist miþ mis ains. Marku andnimands brigg miþ þus silbin, unte ist mis bruks du andbahtja.</p> 
 <p><a name="an_4:11">4:11</a> [B] Lukas ist miþ mis ains. Marku andnimands brigg miþ þus silbin, unte ist mis bruks du and(bahtja).</p> 
 <p><a name="an_4:12">4:12</a> [A] aþþan Twkeiku insandida in Aifaison.</p> 
 <p><a name="an_4:13">4:13</a> [A] hakul þanei bilaiþ in Trauadai at Karpau qimands atbair jah bokos, þishun maimbranans.</p> 
 <p><a name="an_4:14">4:14</a> [A] Alai[ai]ksandrus aizasmiþa managa mis unþiuþa ustaiknida; usgildiþ imma frauja bi waurstwam is;</p> 
 <p><a name="an_4:15">4:15</a> [A] þammei jah þu witai, filu auk andstoþ unsaraim waurdam.</p> 
 <p><a name="an_4:16">4:16</a> [A] in frumiston meinai sunjonai ni manna mis miþwas. ak allai mis biliþun, ni rahnjai(dau) (im) . . . .</p> 
 <p></p><hr>
 <center>
 <a href="tit.htm">Next: Titus</a></center>
 </body>