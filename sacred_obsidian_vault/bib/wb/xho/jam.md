<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="heb.htm">Previous</a> 
 <a href="pe1.htm">Next</a> 
 </center>
 <hr>
  <h3 align="center">Xhosa Bible: James</h3> 
 <p><a name="an_1:1">1:1</a> UYakobi, umkhonzi kaThixo neNkosi uYesu Kristu, ubhalela izizwe ezilishumi elinazibini eziziintsali, ebulisa.</p> 
 <p><a name="an_1:2">1:2</a> Kubaleleni ekuthini kuluvuyo olukhulu, bazalwana bam, xa nithe nagaxeleka ezilingweni ngezilingo,</p> 
 <p><a name="an_1:3">1:3</a> nisazi nje ukuba ucikido lokholo lwenu lusebenza umonde.</p> 
 <p><a name="an_1:4">1:4</a> Umonde ke mawube nomsebenzi ozalisekileyo, ukuze nibe ngabazalisekileyo, abagqibeleleyo, ningaswele nto.</p> 
 <p><a name="an_1:5">1:5</a> Ukuba ke ubani kuni uswele ubulumko, makacele kuThixo, onika bonke engenakumbi, engangcikivi; wobunikwa.</p> 
 <p><a name="an_1:6">1:6</a> Ke makacele ekholwa, engathandabuzi; kuba lowo uthandabuzayo ufana nokulatyuza kolwandle, luqhutywa ngumoya, luntsileka.</p> 
 <p><a name="an_1:7">1:7</a> Kuba loo mntu makangabi uya kwamkela nto kuyo iNkosi.</p> 
 <p><a name="an_1:8">1:8</a> Indoda emphefumlo umbaxa iyahlozinga kuzo zonke iindlela zayo.</p> 
 <p><a name="an_1:9">1:9</a> Ke umzalwana othobekileyo makaqhayise ngako ukuphakama kwakhe;</p> 
 <p><a name="an_1:10">1:10</a> osisityebi ke makaqhayise ngako ukuthobeka kwakhe; ngokuba uya kudlula njengentyantyambo yengca.</p> 
 <p><a name="an_1:11">1:11</a> Kuba lithi lakuphuma ilanga, kunye nolophu, liyitshise ingca, ize ke intyantyambo yayo ivuthuluke, buthi nobuhle bembonakalo yayo butshabalale; siya kwenjenjalo nesityebi ukungcumbeka eluhambeni lwaso.</p> 
 <p><a name="an_1:12">1:12</a> Inoyolo indoda ekunyamezelayo ukulingwa; ngokuba yothi,  yakuba icikidekile, isamkele isithsaba sobomi, ebabeke ngedinga iNkosi abo bayithandayo.</p> 
 <p><a name="an_1:13">1:13</a> Makungabikho namnye utshoyo akuhendwa ukuthi, Ndihendwa kwaThixo; kuba uThixo akanakuhendeka kokubi, akahendi namnye ke yena.</p> 
 <p><a name="an_1:14">1:14</a> Elowo ke uhendwa akutsalwa, abanjiswe, yeyakhe inkanuko.</p> 
 <p><a name="an_1:15">1:15</a> Ithi inkanuko, yakuba ithabathile, izale isono; sithi ke isono, sakuba sikhulelwe, sizale ukufa.</p> 
 <p><a name="an_1:16">1:16</a> Musani ukulahlekiswa, bazalwana bam baziintanda.</p> 
 <p><a name="an_1:17">1:17</a> Sonke isipho esilungileyo, naso sonke isipho esigqibeleleyo, sesaphezulu; sihla sivela kuye uYise wezikhanyiso, ongenabuyambo nasithunzi sakujika.</p> 
 <p><a name="an_1:18">1:18</a> Uthandile, wasizala ngelizwi lenyaniso, ukuze sibe yintlahlela yazo izidalwa zakhe.</p> 
 <p><a name="an_1:19">1:19</a> Ngoko ke, bazalwana bam baziintanda, makathi umntu wonke enze msinya ukuva, enze kade ukuthetha, enze kade ukuqumba;</p> 
 <p><a name="an_1:20">1:20</a> kuba ingqumbo yendoda ayisebenzi bulungisa bukaThixo.</p> 
 <p><a name="an_1:21">1:21</a> Kungoko endithi, yithini, nibubekile nxamnye bonke ubunyhukunyhuku nokuphuphuma ulunya, namkele ninobulali ilizwi elimiselweyo kuni, elinako ukuyisindisa imiphefumlo yenu.</p> 
 <p><a name="an_1:22">1:22</a> Yibani ke ngabenzi belizwi, ningabi ngabaphulaphuli kodwa,  nizidephisela.</p> 
 <p><a name="an_1:23">1:23</a> Ngokuba umntu, ukuba ungumphulaphuli nje welizwi, engemenzi walo, lowo ufana nendoda eqiqa ubuso bayo bobuntu esipilini;</p> 
 <p><a name="an_1:24">1:24</a> kuba iyaziqiqa, imke, ilibale kwaoko ukuba ibinjani na.</p> 
 <p><a name="an_1:25">1:25</a> Ke yena oqondela emthethweni ogqibeleleyo wayo inkululeko,  ahlale ehleli kuwo, lowo, ethe nje akaba ngumphulaphuli olibalayo, esuke waba ngumenzi womsebenzi: yena uya kuba noyolo ekwenzeni kwakhe.</p> 
 <p><a name="an_1:26">1:26</a> Ukuba ubani kuni uba ungonqulayo, abe engalubambi ngomkhala ulwimi lwakhe, elukuhla intliziyo yakhe, unqulo lwalowo alunto yanto.</p> 
 <p><a name="an_1:27">1:27</a> Unqulo lona oluhlambulukileyo, olu ngadyobhekileyo phambi koThixo uBawo, lulo olu: kukuvelela iinkedama nabahlolokazi embandezelweni, yabo: kukuzigcina engenabala kulo ihlabathi.</p> 
 <p><a name="an_2:1">2:1</a> Bazalwana bam, musani ukukuphatha ngokukhetha buso bamntu,  ukukholwa yiNkosi yethu yozuko, uYesu Kristu.</p> 
 <p><a name="an_2:2">2:2</a> Kuba, xa kuthe kwangena endlwini yenu yesikhungu indoda enemisesane yegolide, inengubo eqaqambileyo; kwaza ke kwangena ihlwempu, lineengubo ezimdaka;</p> 
 <p><a name="an_2:3">2:3</a> naza nakhangela kulowo uvethe ingubo eqaqambileyo, nathi kuye, Hlala apha kakuhle wena; nathi kulo ihlwempu, Yima phaya wena; mhlawumbi, Hlala phantsi apha ngasesihlalweni seenyawo zam:</p> 
 <p><a name="an_2:4">2:4</a> anicalulanga na ke phakathi kwenu, naba ngabagwebi abanezicamango ezingendawo?</p> 
 <p><a name="an_2:5">2:5</a> Yivani, bazalwana bam baziintanda: uThixo akawanyulanga na amahlwempu eli hlabathi, ukuba abe zizityebi zokholo,  neendlalifa zobukumkani, awababeka ngedinga abo bamthandayo?</p> 
 <p><a name="an_2:6">2:6</a> Ke nina nilihlazisile ihlwempu. Izityebi azinishicileli na?  Zona azinirholeli ematyaleni na?</p> 
 <p><a name="an_2:7">2:7</a> Zona azilinyelisi na igama elihle elo, nabizwa ngalo?</p> 
 <p><a name="an_2:8">2:8</a> Ukuba okunene niyawuzalisa umthetho wakomkhulu,  ngokwesibhalo esithi, Uze umthande ummelwane wakho ngoko uzithanda ngako, nityaphile;</p> 
 <p><a name="an_2:9">2:9</a> kodwa ukuba nikhetha ubuso bomntu, nisebenza isono,  niyohlwaywa ngumthetho ngokwabagqithi.</p> 
 <p><a name="an_2:10">2:10</a> Kuba yena oya kuwugcina umthetho uphela, akhubeke mthethweni mnye, unetyala layo yonke.</p> 
 <p><a name="an_2:11">2:11</a> Kuba lowo wathi, Musa ukukrexeza, ubuye wathi, Musa ukubulala. Ke, ukuba akukrexezi, kodwa ubulala, usewuthe waba ngumgqithi-mthetho.</p> 
 <p><a name="an_2:12">2:12</a> Yithini ukuthetha, yithini ukwenza, nenze njengabaza kugwetywa ngomthetho wenkululeko.</p> 
 <p><a name="an_2:13">2:13</a> Kuba umgwebo awuyi kuba natarhu kulowo ungenzanga nceba;  kananjalo inceba iyawuqhayisela umgwebo.</p> 
 <p><a name="an_2:14">2:14</a> Kunceda ntoni na, bazalwana bam, ukuba umntu uthi unokholo,  abe imisebenzi ke engenayo? Lunako yini na ukumsindisa ukholo lwakhe?</p> 
 <p><a name="an_2:15">2:15</a> Ukuba ke umzalwana, nokuba ngudade, bathi bahambe ze,  beswele ukudla imihla ngemihla,</p> 
 <p><a name="an_2:16">2:16</a> athi ke omnye wenu kubo, Hambani ninoxolo, yothani,  hluthani; nibe ke ningabaniki izinto ezo ziwufaneleyo umzimba:  kunceda ntoni na?</p> 
 <p><a name="an_2:17">2:17</a> Ngokunjalo nalo ukholo, ukuba luthi lungabi namisebenzi,  lufile ngokukokwalo.</p> 
 <p><a name="an_2:18">2:18</a> Wosuka omnye, athi, Wena unokholo, ke mna ndinemisebenzi;  ndibonise ukholo lwakho olungenamisebenzi yakho; nam ndokubonisa ngokwasemisebenzini yam ukholo lwam.</p> 
 <p><a name="an_2:19">2:19</a> Wena uyakholwa ukuba uThixo mnye; uyatyapha; nazo iidemon ziyakholwa, zibe namanwele.</p> 
 <p><a name="an_2:20">2:20</a> Uyathanda na ke ukwazi, mntundini ungento, ukuba ukholo olu, ingekho imisebenzi, lufile?</p> 
 <p><a name="an_2:21">2:21</a> UAbraham, ubawo wethu, akagwetyelwanga na ngokwasemisebenzini, akumnikela uIsake, unyana wakhe, phezu kwesibingelelo?</p> 
 <p><a name="an_2:22">2:22</a> Uyabona ukuba ukholo lwalusebenzisana nemisebenzi yakhe,  lwenziwa wagqibelela ukholo ngokwasemisebenzini?</p> 
 <p><a name="an_2:23">2:23</a> Saza sazaliseka isibhalo esithi, Wakholwa ke uAbraham nguye uThixo; kwaza oko kwabalelwa ebulungiseni kuye, wabizwa ngokuba sisihlobo sikaThixo.</p> 
 <p><a name="an_2:24">2:24</a> Niyabona ke ngoko, ukuba umntu uyagwetyelwa ngokwasemisebenzini; kungabi ngokwaselukholweni lodwa.</p> 
 <p><a name="an_2:25">2:25</a> Ngokunjalo ke, noRahabhi, ihenyukazi, akagwetyelwanga na ngokwasemisebenzini, akubamkela ngobubele abathunywa,  abakhuphele phandle ngayimbi indlela?</p> 
 <p><a name="an_2:26">2:26</a> Kuba, kwanjengokuba umzimba, ungekho umoya, ufile,  ngokunjalo ukholo, ingekho imisebenzi, lufile nalo.</p> 
 <p><a name="an_3:1">3:1</a> Musani ukuba ngabafundisi abaninzi, bazalwana bam, nisazi nje ukuba siya kwamkela olona lukhulu ugwebo.</p> 
 <p><a name="an_3:2">3:2</a> Kuba siyakhubeka kaninzi sonke. Ukuba umntu akakhubeki zwini, lowo uyindoda egqibeleleyo, enako ukuwubamba ngomkhala nawo umzimba uphela.</p> 
 <p><a name="an_3:3">3:3</a> Yabona, sifaka imikhala emilonyeni yamahashe, ukuba asithambele, siwajike umzimba wawo uphela.</p> 
 <p><a name="an_3:4">3:4</a> Yabona, nayo imikhombe, imikhulu kangaka nje, iqhutywa nje yimimoya enamandla, ijikwa ngomthi wokujika omncinanana, iye apho sukuba umlawuli angxamele ukuba ingaya ngakhona.</p> 
 <p><a name="an_3:5">3:5</a> Ngokunjalo nalo ulwimi, lulilungu elincinanana nje,  luyagwagwisa kakhulu. Yabona ke, umlilo omncinane utshisa ihlathi elikhulu.</p> 
 <p><a name="an_3:6">3:6</a> Nolwimi olu ngumlilo, lihlabathi elizele kukungalungisi;  lunjalo ulwimi ukuhlala phakathi kwamalungu ethu. Lona luyawudyobha umzimba uphela, luvuthisa intenda yobomi; lona ke luvuthiswa sisihogo somlilo.</p> 
 <p><a name="an_3:7">3:7</a> Kuba zonke iimvelo zezinto ezizitho zine, kwanezeentaka,  nezezinambuzane, kwanezezinto eziselwandle, ziyadanjiswa,  kanjalo sezikhe zadanjiswa yimvelo eyiyeyabantu;</p> 
 <p><a name="an_3:8">3:8</a> ke lona ulwimi alunaye noko amnye ebantwini, unokuludambisa;  lubububi obungenakubanjwa, luzele bubuhlungu obubulalayo.</p> 
 <p><a name="an_3:9">3:9</a> Ngalo siyambonga uThixo uYise, nangalo siyabaqalekisa abantu abenziwe ngokomfanekiselo kaThixo.</p> 
 <p><a name="an_3:10">3:10</a> Kwakulo mlomo mnye kuphuma intsikelelo nengqalekiso.  Akufanelekile, bazalwana bam, ukuba ezi zinto zibe nje.</p> 
 <p><a name="an_3:11">3:11</a> Umthombo umpompoza amnandi nakrakra kwangelo liso linye,  yini na?</p> 
 <p><a name="an_3:12">3:12</a> Unako yini na, bazalwana bam, umkhiwane ukuvelisa iinkozo zomnquma, uthi umdiliya uvelise amakhiwane? Ngokunjalo akukho namnye umthombo ongavelisa amanzi amtyuba namnandi.</p> 
 <p><a name="an_3:13">3:13</a> Ngubani na olumkileyo, owaziyo kakuhle phakathi kwenu?  Makayibonise imisebenzi yakhe ngehambo entle, enobulali bobulumko.</p> 
 <p><a name="an_3:14">3:14</a> Ke, ukuba ninomona okrakra neyelenqe entliziyweni yenu,  musani ukuyiqhayisela nokuyixoka inyaniso.</p> 
 <p><a name="an_3:15">3:15</a> Obo bulumko asibubo obuhla phezulu; bobasemhlabeni,  bobemvelo, bobeedemon.</p> 
 <p><a name="an_3:16">3:16</a> Kuba apho kukhoyo umona neyelenqe, kubakho isiphithiphithi nemicimbi emibi yonke.</p> 
 <p><a name="an_3:17">3:17</a> Ke bona ubulumko baphezulu ukuqala bunyulu, buze bube boboxolo; buyancendezela, buthozame kakuhle, buzele yinceba neziqhamo ezilungileyo; abunankani, abunaluhanahaniso.</p> 
 <p><a name="an_3:18">3:18</a> Isiqhamo ke sobulungisa sihlwayelwa ngoxolo ngabo benza uxolo.</p> 
 <p><a name="an_4:1">4:1</a> Zivela phi na iimfazwe nokulwa phakathi kwenu? Aziveli na apha eziyolweni zenu, eziwaphumela umkhosi amalungu enu?</p> 
 <p><a name="an_4:2">4:2</a> Niyakhanuka, ningabi nakuzuza nto noko; niyabulala, nizonde,  ningabi nakufumana nto noko; niyalwa, nenze imfazwe, ningabi nakuzuza nto ke, ngenxa yokuba ningaceli.</p> 
 <p><a name="an_4:3">4:3</a> Niyacela, ningamkeli noko, ngenxa enokuba nicela kakubi,  ukuze oko nikuchithele iziyolo zenu.</p> 
 <p><a name="an_4:4">4:4</a> Bakrexezindini, bakrexezikazindini, anazi na ukuba ubuhlobo balo ihlabathi bubutshaba kuye uThixo? Othe ngoko wanga angaba sisihlobo salo ihlabathi, uzenza utshaba lukaThixo.</p> 
 <p><a name="an_4:5">4:5</a> Okanye niba isibhalo esi sifumana sisitsho na, ukuthi, Umoya owahlala ngaphakathi kwethu ulangazelela ukukhweleta?</p> 
 <p><a name="an_4:6">4:6</a> Ke ubabala kakhulu ngakumbi. Kungoko sithi, UThixo uyabachasa abanekratshi, abababale abazithobileyo.</p> 
 <p><a name="an_4:7">4:7</a> Mthobeleni ngoko uThixo. Mchaseni ke uMtyholi, wonibaleka.</p> 
 <p><a name="an_4:8">4:8</a> Sondelani kuye uThixo, wosondela kuni. Hlambululani izandla,  boni, nenze nyulu iintliziyo, nina bamphefumlo umbaxa.</p> 
 <p><a name="an_4:9">4:9</a> Yibani ziindwayi, nikhedame, nilile; ukuhleka kwenu makujike kube kukukhedama, nalo uvuyo lwenu lube kukuthi dakumba.</p> 
 <p><a name="an_4:10">4:10</a> Zithobeni emehlweni eNkosi, yoniphakamisa.</p> 
 <p><a name="an_4:11">4:11</a> Musani ukuthetha okubi omnye ngomnye, bazalwana. Lowo uthetha okubi ngomzalwana, amgwebe umzalwana wakhe, uthetha okubi ngomthetho, agwebe umthetho; ke, ukuba uyawugweba umthetho, akumenzi wamthetho, ungumgwebi.</p> 
 <p><a name="an_4:12">4:12</a> Mnye uMmisi-mthetho, lowo unako ukusindisa nokutshabalalisa; ungubani na wena, umgwebayo omnye?</p> 
 <p><a name="an_4:13">4:13</a> Wenani kaloku, nina nitshoyo ukuthi, Namhla, nokuba kungomso, siya kuya kulaa mzi, senze khona umnyaka ube mnye,  sirhwebe, sizuze;</p> 
 <p><a name="an_4:14">4:14</a> kanti nina aba anikwazi kakuhle okwangomso. Kuba buyintoni na ubomi benu? Bungumphunga obonakala ixesha elincinane, uze ke uthi shwaka.</p> 
 <p><a name="an_4:15">4:15</a> Endaweni yokuba nithi, Ukuba iNkosi ithe yathanda, saphila,  siya kwenza le nto, nalaa nto.</p> 
 <p><a name="an_4:16">4:16</a> Ngoku ke niqhayisa ngokuqhankqalaza kwenu; konke ukuqhayisa okunjalo akundawo.</p> 
 <p><a name="an_4:17">4:17</a> Ngoko kowaziyo ukwenza okuhle, angakwenzi, kulowo kusisono.</p> 
 <p><a name="an_5:1">5:1</a> Wenani kaloku, zityebi, lilani nenze isijwili ngeenkxwaleko zenu ezizayo.</p> 
 <p><a name="an_5:2">5:2</a> Ubutyebi benu bubolile, neengubo zenu zidliwe ngamanundu.</p> 
 <p><a name="an_5:3">5:3</a> Igolide nesilivere yenu idliwe ngumhlwa; umhlwa wazo uya kuba lingqina ngakuni, uyidle inyama yenu njengomlilo.  Niziqwebele ubutyebi ngeemini zokugqibela.</p> 
 <p><a name="an_5:4">5:4</a> Yabonani, umvuzo wabasebenzi, abavune amasimi enu, lowo ubandeziweyo nini, uyakhala; kwaye ukubhomboloza kwabavuni abo kungenile ezindlebeni zeNkosi yemikhosi.</p> 
 <p><a name="an_5:5">5:5</a> Nadla ubuncwane emhlabeni apha, naxhamla iziyolo, nazondla iintliziyo zenu njengamhla kuxheliweyo.</p> 
 <p><a name="an_5:6">5:6</a> Namgweba, nambulala olilungisa; yena akanichasi.</p> 
 <p><a name="an_5:7">5:7</a> Nyamezelani ngoko, bazalwana, ide ifike iNkosi. Niyabona,  umlimi uyasilinda isiqhamo sawo umhlaba esinexabiso elikhulu,  anyamezele ngaso, side samkele eyaphambili neyasemva imvula.</p> 
 <p><a name="an_5:8">5:8</a> Nyamezelani nani, zizimaseni iintliziyo zenu, ngokuba ukufika kweNkosi kusondele.</p> 
 <p><a name="an_5:9">5:9</a> Musani ukukrokrelana omnye nomnye, bazalwana, ukuze ningagwetywa; yabonani, uMgwebi umi phambi komnyango.</p> 
 <p><a name="an_5:10">5:10</a> Bathabatheni, bazalwana bam, abaprofeti ababethetha egameni leNkosi, babe ngumzekelo wokuva ubunzima, nowokunyamezela.</p> 
 <p><a name="an_5:11">5:11</a> Yabonani, sithi, banoyolo abo banyamezelayo. Unyamezelo lukaYobhi naluva, nesigqibo seNkosi nasibona, ngokuba iNkosi inemfesane enkulu, inenceba.</p> 
 <p><a name="an_5:12">5:12</a> Ke kaloku, ngaphezu kweento zonke, bazalwana bam, musani ukufunga, nokuba lizulu, nokuba ngumhlaba, nokuba sesinye isifungo esiyini; makathi ke uewe wenu abe nguewe, nohayi abe nguhayi, ukuze ningeyeli ekugwetyweni.</p> 
 <p><a name="an_5:13">5:13</a> Kukho mntu na phakathi kwenu uva ububi? Makathandaze. Kukho mntu na unomxhelo owonwabileyo? Makenze indumiso.</p> 
 <p><a name="an_5:14">5:14</a> Kukho mntu na ufayo phakathi kwenu? Makabizele kuye amadoda amakhulu alo ibandla, athandaze wona phezu kwakhe, akuba emthambisile ngeoli, egameni leNkosi;</p> 
 <p><a name="an_5:15">5:15</a> wothi umthandazo wokholo umsindise lowo uleleyo, iNkosi imvuse; nokuba ubethe wenza izono, wozixolelwa.</p> 
 <p><a name="an_5:16">5:16</a> Xelelanani iziphoso, nithandazelane, ukuze niphiliswe.  Sinamandla kakhulu isikhungo selungisa, siyeyisa.</p> 
 <p><a name="an_5:17">5:17</a> UEliya wayengumntu oluvo lunjengolwethu, wathandaza umthandazo ukuba ingani; ayana emhlabeni iminyaka emithathu eneenyanga ezintandathu.</p> 
 <p><a name="an_5:18">5:18</a> Wabuya wathandaza, laza izulu lanika imvula, umhlaba wavelisa isiqhamo sawo.</p> 
 <p><a name="an_5:19">5:19</a> Bazalwana, ukuba uthe omnye phakathi kwenu walahleka enyanisweni, wathi ubani wamguqula,</p> 
 <p><a name="an_5:20">5:20</a> makazi ukuba lowo wamguqulayo umoni ekulahlekeni kwakhe,  woba usindise umphefumlo ekufeni, wagubungela inkitha yezono.</p> 
 <p></p><hr>
 <center>
 <a href="pe1.htm">Next: 1 Peter</a></center>
 </body>