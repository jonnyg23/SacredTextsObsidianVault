<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="kg1.htm">Previous</a> 
 <a href="ch1.htm">Next</a> 
 </center>
 <hr>
  <h3 align="center">Xhosa Bible: 2 Kings</h3> 
 <p><a name="an_1:1">1:1</a> Ke kaloku amaMowabhi akreqa kumaSirayeli emva kokufa kuka-Ahabhi.</p> 
 <p><a name="an_1:2">1:2</a> UAhaziya wawa efestileni yegumbi: lakhe eliphezulu elikwaSamari, wahliwa kukufa ke; wathuma abathunywa, wathi kubo, Hambani niye kubuzisa kuBhahali-zebhubhi, uthixo wase-Ekron, ukuba ndiya kuphila na kwesi sifo.</p> 
 <p><a name="an_1:3">1:3</a> Ke isithunywa sikaYehova sasithethile kuEliya waseTishbhi,  sathi, Suka, unyuke uye kukhawulela abathunywa bokumkani wakwaSamari, uthethe kubo, uthi, Kungokuba kungekho Thixo kwaSirayeli na, le nto niya kubuzisa kuBhahali-zebhubhi, uthixo wase-Ekron?</p> 
 <p><a name="an_1:4">1:4</a> Ngako oko utsho uYehova ukuthi, Isingqengqelo eso, unyuke waya kuso, akusayi kuhla kuso; inene, uya kufa. Wahamba ke uEliya.</p> 
 <p><a name="an_1:5">1:5</a> Babuya abathunywa, beza kuye. Wathi kubo, Yini na ukuba nibuye?</p> 
 <p><a name="an_1:6">1:6</a> Bathi kuye, Kunyuke indoda, yeza kusikhawulela, yathi kuthi,  Hambani nibuye, niye kukumkani lowo unithumileyo, nithethe kuye, nithi, Utsho uYehova ukuthi, Kungokuba kungekho Thixo kwaSirayeli na, le nto uthumela ukuba kubuziswe kuBhahali-zebhubhi, uthixo wase-Ekron? Ngako oko isingqengqelo eso, unyuke waya kuso, akusayi kuhla kuso; inene, uya kufa.</p> 
 <p><a name="an_1:7">1:7</a> Wathetha kubo, wathi, Iluhlobo luni na indoda leyo inyukileyo yeza kunikhawulela, yathetha loo mazwi kuni?</p> 
 <p><a name="an_1:8">1:8</a> Bathi kuye, Yindoda engubo ixhonti, ebhinqe umbhinqo wentlonze esinqeni sayo. Wathi ke, NguEliya waseTishbhi.</p> 
 <p><a name="an_1:9">1:9</a> Ukumkani wathumela kuye umthetheli-mashumi-mahlanu,  enamashumi omahlanu akhe. Wenyuka weza kuye; nanko ke ehleli encotsheni yentaba. Wathetha kuye wathi, Mfo wakwaThixo, uthe ukumkani, Yihla.</p> 
 <p><a name="an_1:10">1:10</a> Waphendula uEliya, wathi kumthetheli-mashumi-mahlanu, Ukuba ke mna ndingumfo wakwaThixo, makuhle umlilo ezulwini, ukudle wena namashumi omahlanu akho. Kwehla ke umlilo ezulwini, wamdla yena namashumi omahlanu akhe.</p> 
 <p><a name="an_1:11">1:11</a> Wabuya wamthumela kuye omnye umthetheli-mashumi-mahlanu,  enamashumi omahlanu akhe. Wenyuka wathi kuye, Mfo wakwaThixo,  utsho ukumkani ukuthi, Khawuleza uhle.</p> 
 <p><a name="an_1:12">1:12</a> Waphendula uEliya, wathi kubo, Ukuba ke ndingumfo wakwaThixo, makuhle umlilo ezulwini, ukudle wena namashumi omahlanu akho. Wehla ke umlilo kaThixo ezulwini, wamdla yena namashumi omahlanu akhe.</p> 
 <p><a name="an_1:13">1:13</a> Wabuya wathuma owesithathu umthetheli-mashumi-mahlanu,  enamashumi omahlanu akhe. Wenyuka ke owesithathu umthetheli-mashumi-mahlanu, waguqa ngamadolo phambi koEliya,  watarhuzisa kuye, wathi kuye, Mfo wakwaThixo, mawunqabe emehlweni akho umphefumlo wam, nomphefumlo wabakhonzi bakho abamashumi mahlanu.</p> 
 <p><a name="an_1:14">1:14</a> Uyabona, kwehla umlilo ezulwini, wabadla abathetheli bobabini baloo mashumi angamahlanu, kunye namashumi omahlanu abo; ngoko ke mawunqabe emehlweni akho umphefumlo wam.</p> 
 <p><a name="an_1:15">1:15</a> Sathi isithunywa sikaYehova kuEliya, Yihla naye; musa ukumoyika. Wesuka ke, wehla, waya naye kukumkani.</p> 
 <p><a name="an_1:16">1:16</a> Wathi kuye, Utsho uYehova ukuthi, Ngenxa enokuba uthumele abathunywa bokubuzisa kuBhahali-zebhubhi, uthixo wase-Ekron,  kungokuba kungekho Thixo kwaSirayeli na, kungabuziswa kuye?  Ngako oko isingqengqelo eso, unyuke waya kuso, akusayi kuhla kuso; inene, uya kufa.</p> 
 <p><a name="an_1:17">1:17</a> Wafa ke ngokwelizwi likaYehova elathethwa nguEliya.  UYehoram waba ngukumkani esikhundleni sakhe, ngomnyaka wesibini kaYehoram unyana kaYehoshafati, ukumkani wakwaYuda; ngokuba yena ebengenanyana.</p> 
 <p><a name="an_1:18">1:18</a> Ezinye izinto zika-Ahaziya awazenzayo, azibhalwanga na encwadini yemicimbi yemihla yookumkani bakwaSirayeli?</p> 
 <p><a name="an_2:1">2:1</a> Kwathi ekuza kumnyuseni kukaYehova uEliya ngomoya ovuthuzayo, ukuba aye emazulwini, wabe uEliya ehamba noElisha,  besuka eGiligali.</p> 
 <p><a name="an_2:2">2:2</a> Wathi uEliya kuElisha, Khawuhlale apha; ngokuba uYehova undithume eBheteli. Wathi uElisha, Ehleli nje uYehova, uhleli nje umphefumlo wakho, andiyi kwahlukana nawe. Behla ke, baya eBheteli.</p> 
 <p><a name="an_2:3">2:3</a> Baphuma oonyana babaprofeti, ababeseBheteli, baya kuElisha,  bathi kuye, Uyazi na kodwa ukuba namhlanje uyayisusa uYehova inkosi yakho entlokweni yakho? Wathi, Ndiyayazi loo nto;  yithini cwaka.</p> 
 <p><a name="an_2:4">2:4</a> Wathi uEliya kuye, Elisha, khawuhlale apha; ngokuba uYehova undithume eYeriko. Wathi, Ehleli nje uYehova, uhleli nje umphefumlo wakho, andiyi kwahlukana nawe. Bangena ke eYeriko.</p> 
 <p><a name="an_2:5">2:5</a> Beza oonyana babaprofeti ababeseYeriko kuElisha, bathi kuye,  Uyazi na kodwa ukuba namhla uyayisusa uYehova inkosi yakho entlokweni yakho? Wathi, Ndiyayazi loo nto; yithini cwaka.</p> 
 <p><a name="an_2:6">2:6</a> Wathi uEliya kuye, Khawuhlale apha; ngokuba uYehova undithume eYordan. Wathi, Ehleli nje uYehova, uhleli nje umphefumlo wakho, andiyi kwahlukana nawe. Bahamba ke bobabini.</p> 
 <p><a name="an_2:7">2:7</a> Kwahamba amadoda amashumi mahlanu koonyana babaprofeti,  afika ema mgama malunga nabo. Bona bema bobabini ngaseYordan.</p> 
 <p><a name="an_2:8">2:8</a> UEliya wayithabatha ingubo yakhe enkulu, wayisonga, wabetha ngayo emanzini; ahluka, asinga ngapha nangapha; bawela bobabini komile.</p> 
 <p><a name="an_2:9">2:9</a> Kwathi, xa bawelileyo, wathi uEliya kuElisha, Cela into,  ndikwenzele, ndingekasuswa kuwe. Wathi uElisha, Mandizuze izahlulo ezibini zomoya wakho.</p> 
 <p><a name="an_2:10">2:10</a> Wathi, Ucele into enzima; kodwa ke ukuba uthe wandibona ukususwa kwam kuwe, koba njalo, ukuba akuthanga undibone, akuyi kuba njalo.</p> 
 <p><a name="an_2:11">2:11</a> Kwathi, besahamba, behamba bethetha, kwabonakala inqwelo yomlilo namahashe omlilo; yabahlula bobabini, wenyuka uEliya ngomoya ovuthuzayo, waya emazulwini.</p> 
 <p><a name="an_2:12">2:12</a> UElisha akukubona oko, wadanduluka, wathi, Bawo, bawo,  nqwelo yokulwa yakwaSirayeli, nabamahashe ayo! Akaba sambona.  Wazibamba ezakhe iingubo, wazikrazula zaziqwenga zibini;</p> 
 <p><a name="an_2:13">2:13</a> wayichola ingubo enkulu kaEliya, eyayiwe kuye; wabuya,  wafika wema elunxwemeni lweYordan.</p> 
 <p><a name="an_2:14">2:14</a> Wayithabatha ingubo enkulu kaEliya, eyayiwe kuye, wabetha ngayo emanzini, wathi, Uphi na uYehova, uThixo kaEliya, yena kanye? Wabetha ke emanzini; ahluka, asinga ngapha nangapha;  wawela uElisha.</p> 
 <p><a name="an_2:15">2:15</a> Bambona oonyana babaprofeti ababeseYeriko malunga naye,  bathi, Umoya kaEliya uhleli kuElisha. Baya kumkhawulela,  baqubuda kuye.</p> 
 <p><a name="an_2:16">2:16</a> Bathi kuye, Yabona, kukho kubakhonzi bakho amadoda amashumi mahlanu anobukroti; makhe aye kuyifuna inkosi yakho, ukuba uMoya kaYehova akayifukulanga na, wayiphosa entabeni ethile,  nokuba kusemfuleni othile. Wathi, Musani ukuwathuma.</p> 
 <p><a name="an_2:17">2:17</a> Bamjoka, wada waneentloni, wathi, Wathumeni. Bawathuma ke amadoda amashumi mahlanu; amfuna iintsuku ezintathu,  akamfumana.</p> 
 <p><a name="an_2:18">2:18</a> Abuya eza kuye; waye eseYeriko, wathi kuwo, Ndibe ndingatshongo na kuni ukuthi, Musani ukuya?</p> 
 <p><a name="an_2:19">2:19</a> Athi amadoda aloo mzi kuElisha, Uyabona, ukuma kwalo mzi kuhle, njengoko ibonayo inkosi yethu; ke amanzi mabi, nalo mhlaba awuniki nto.</p> 
 <p><a name="an_2:20">2:20</a> Wathi, Ndiziseleni isitya esitsha, nigalele ityuwa kuso.  Amzisela ke.</p> 
 <p><a name="an_2:21">2:21</a> Waphuma, waya apho aphuma khona amanzi, wayigalela kuwo ityuwa, wathi, Utsho uYehova ukuthi, Ndiwaphilisile la manzi;  akusayi kuba saphuma kufa kuwo, nakunganiki.</p> 
 <p><a name="an_2:22">2:22</a> Aphila ke amanzi lawo unanamhla, ngokwelizwi likaElisha awalithethayo.</p> 
 <p><a name="an_2:23">2:23</a> Wenyuka apho waya eBheteli. Uthe xa anyuka ngendlela,  kwaphuma usapho lwamgculela, lwathi kuye, Nyuka, nkqayindini!  Nyuka, nkqayindini!</p> 
 <p><a name="an_2:24">2:24</a> Wabheka ngasemva, walubona, waluqalekisa egameni likaYehova. Kwaphuma iibherekazi zambini ehlathini, zabaqwenga abantwana abamashumi mane anababini kulo.</p> 
 <p><a name="an_2:25">2:25</a> Wesuka khona, waya entabeni yeKarmele; wesuka khona,  wabuyela kwaSamari.</p> 
 <p><a name="an_3:1">3:1</a> Ke kaloku uYehoram, unyana ka-Ahabhi, waba ngukumkani kumaSirayeli kwaSamari, ngomnyaka weshumi elinesibhozo kaYehoshafati ukumkani wakwaYuda; waba neminyaka elishumi elinamibini engukumkani.</p> 
 <p><a name="an_3:2">3:2</a> Wenza okubi emehlweni kaYehova; kodwa akaba njengoyise nanjengonina; kuba wasisusa isimiso selitye sikaBhahali,  awasenzayo uyise.</p> 
 <p><a name="an_3:3">3:3</a> Kodwa ke wanamathela ezonweni zikaYarobheham unyana kaNebhati, awawonisa ngazo amaSirayeli; akatyeka kuzo.</p> 
 <p><a name="an_3:4">3:4</a> Ke kaloku uMesha, ukumkani wamaMowabhi, ubengumfuyi weegusha; emana embuyisela ukumkani wakwaSirayeli ngoboya bekhulu lamawaka eemvana, nekhulu lamawaka eenkunzi zeegusha.</p> 
 <p><a name="an_3:5">3:5</a> Kwathi ke akufa uAhabhi, wakreqa ukumkani wamaMowabhi kukumkani wamaSirayeli.</p> 
 <p><a name="an_3:6">3:6</a> Waphuma ke ukumkani uYehoram ngayo loo mini kwaSamari,  wawabala onke amaSirayeli.</p> 
 <p><a name="an_3:7">3:7</a> Waya wathumela kuYehoshafati, ukumkani wakwaYuda, esithi,  Ukreqile kum ukumkani wakwaMowabhi; wohamba na nam siye kulwa namaMowabhi? Wathi, Ndonyuka ndiye; ndinjengoko unjalo; abantu bam banjengoko banjalo abantu bakho; amahashe am anjengoko anjalo amahashe akho.</p> 
 <p><a name="an_3:8">3:8</a> Wathi, Sonyuka ngayiphi na indlela? Wathi, Ngendlela ephuma entlango yakwaEdom.</p> 
 <p><a name="an_3:9">3:9</a> Wahamba ke ukumkani wakwaSirayeli, nokumkani wakwaYuda,  nokumkani wakwaEdom. Bahamba ngendlela ezungulezayo iintsuku ezisixhenxe; awaba namanzi umkhosi kwaneenkomo ebezibalandela.</p> 
 <p><a name="an_3:10">3:10</a> Wathi ukumkani wamaSirayeli, Yeha, uYehova ubabizele aba kumkani bathathu, ukuba abanikele esandleni sikaMowabhi.</p> 
 <p><a name="an_3:11">3:11</a> Wathi uYehoshafati, Akukho mprofeti kaYehova na apha,  sibuzise kuYehova ngaye? Waphendula omnye wabakhonzi bokumkani wakwaSirayeli, wathi, Ukho apha uElisha, unyana kaShafati,  obegalela amanzi ezandleni zikaEliya.</p> 
 <p><a name="an_3:12">3:12</a> Wathi uYehoshafati, Ilizwi likaYehova linaye. Behla ke baya kuye, ukumkani wakwaSirayeli, noYehoshafati, nokumkani wakwaEdom.</p> 
 <p><a name="an_3:13">3:13</a> Wathi ke uElisha kukumkani wamaSirayeli, Yintoni na enam nawe? Hamba uye kubaprofeti bakayihlo, nakubaprofeti bakanyoko.  Wathi ukumkani wakwaSirayeli kuye, Hayi; ngokuba uYehova ubabizele aba kumkani bathathu, ukuba abanikele esandleni sikaMowabhi.</p> 
 <p><a name="an_3:14">3:14</a> Wathi uElisha, Ehleli nje uYehova wemikhosi, endimi phambi kwakhe, ndinge ndingakubheki, ndikubone, koko bendihlonele uYehoshafati, ukumkani wakwaYuda.</p> 
 <p><a name="an_3:15">3:15</a> Ndiziseleni ke ngoku umbethi-luhadi. Kwathi, xa umbethi-luhadi lo alubethayo, samfikela isandla sikaYehova.</p> 
 <p><a name="an_3:16">3:16</a> Wathi, Utsho uYehova ukuthi, Senzeni esi sihlambo sizale yimisele.</p> 
 <p><a name="an_3:17">3:17</a> Ngokuba utsho uYehova ukuthi, Aniyi kubona moya, aniyi kubona mvula; esi sihlambo ke siya kuzala amanzi, nisele nina,  nemihlambi yenu, namaqegu enu.</p> 
 <p><a name="an_3:18">3:18</a> Loo nto ilula emehlweni kaYehova; uya kuwanikela namaMowabhi esandleni senu.</p> 
 <p><a name="an_3:19">3:19</a> Noyixabela yonke imizi enqatyisiweyo, nemizi yonke enyuliweyo, niyiwise yonke imithi emihle, niyidibelele yonke imithombo yamanzi, niwonakalise onke amasimi amahle ngamatye.</p> 
 <p><a name="an_3:20">3:20</a> Kwathi kusasa, xa kunyuswa umnikelo wokudla, nanko kusiza amanzi, evela ngendlela yakwaEdom, ilizwe lazala amanzi.</p> 
 <p><a name="an_3:21">3:21</a> Eva ke onke amaMowabhi ukuba benyukile ookumkani, besiza kulwa nawo, ahlaba umkhosi kwintanga yonke exhobayo nengaphezulu, ema emdeni.</p> 
 <p><a name="an_3:22">3:22</a> Avuka kusasa, ilanga lithe chapha emanzini; amaMowabhi awabona amanzi phambi kwawo, ebomvu njengegazi;</p> 
 <p><a name="an_3:23">3:23</a> athi, Ligazi le nto; ookumkani bachithene bodwa,  babulalana. Nalo ke ixhoba, Mowabhi.</p> 
 <p><a name="an_3:24">3:24</a> Afika ke emkhosini wakwaSirayeli; asuka amaSirayeli,  awaxabela amaMowabhi, asaba wona ebusweni bawo, alingenela ilizwe, ehamba ewaxabela amaMowabhi.</p> 
 <p><a name="an_3:25">3:25</a> Bayigungxula nemizi; emasimini onke amahle, elowo waphosa ilitye lakhe, bawazalisa, bayidibelela yonke imithombo yamanzi,  bayiwisa yonke imithi emihle, kwada eKir-hareshete kwasala amatye ayo odwa; bayirhawula abasawuli, batsho kuyo.</p> 
 <p><a name="an_3:26">3:26</a> Wabona ukumkani wamaMowabhi, ukuba impi imkhulele,  wathabathela kuye amadoda angamakhulu asixhenxe arhola ikrele,  ukuba atyhudise, abheke kukumkani wakwaEdom; akaba nako.</p> 
 <p><a name="an_3:27">3:27</a> Wathabatha unyana wakhe wamazibulo, obeya kuba ngukumkani esikhundleni sakhe, wamnyusa waba lidini elinyukayo phezu kodonga. Afikelwa buburhalarhume obukhulu amaSirayeli.  Ancothuka kuye, abuyela ezweni lawo.</p> 
 <p><a name="an_4:1">4:1</a> Ke kaloku umfazi othile kubafazi boonyana babaprofeti wakhala kuElisha, esithi, Umkhonzi wakho indoda yam ifile.  Uyazi wena ukuba umkhonzi wakho lowo ebemoyika uYehova; ke umboleki-mali uze kubathabathela kuye oonyana bam bobabini,  ukuba babe ngamakhoboka.</p> 
 <p><a name="an_4:2">4:2</a> Wathi uElisha kuye, Ndikwenzele ntoni na? Ndixelele,  unantoni na endlwini? Wathi, Umkhonzazana wakho akananto endlwini, kuphela ligubu leoli.</p> 
 <p><a name="an_4:3">4:3</a> Wathi, Hamba uye kuzibolekela izitya ngaphandle, kubamelwane bakho bonke, izitya ezize; zingabi mbalwa;</p> 
 <p><a name="an_4:4">4:4</a> ungene, uzivalele wena noonyana bakho, uthululele kwezo zitya zonke, uzishenxise ezizeleyo.</p> 
 <p><a name="an_4:5">4:5</a> Wemka ke kuye, wazivalela, yena noonyana bakhe; bezisa kuye bona, wathulula yena.</p> 
 <p><a name="an_4:6">4:6</a> Kwathi, zakuzala izitya, wathi kunyana wakhe, Zisa esinye isitya kum. Wathi yena kuye, Akusekho sitya: yanqamka ke ioli.</p> 
 <p><a name="an_4:7">4:7</a> Waya waxelela umfo wakwaThixo; wathi yena, Hamba uye kuthengisa ngeoli leyo, uhlawule ityala lakho, uphile wena noonyana bakho ngeseleyo.</p> 
 <p><a name="an_4:8">4:8</a> Kwathi ngamhla uthile, uElisha wagqithela eShunem, apho kwaye kukho intokazi elinonokazi; yamzama ukuba adle isonka.  Ubesithi, xa agqithayo, aphambukele khona ukuba adle isonka.</p> 
 <p><a name="an_4:9">4:9</a> Yathi endodeni yayo, Uyabona ke, ndiyaqonda ukuba lo mfo ungcwele wakwaThixo umana egqitha apha.</p> 
 <p><a name="an_4:10">4:10</a> Masenze eludongeni igunjana eliphezulu, simbekele khona isingqengqelo, netafile, nesihlalo, nesibane, angene khona akuphambukela kuthi.</p> 
 <p><a name="an_4:11">4:11</a> Kwathi ngamhla uthile waya khona, waphambukela egumbini elo liphezulu, walala khona.</p> 
 <p><a name="an_4:12">4:12</a> Wathi kuGehazi umfana wakwakhe, Biza lo mShunemekazi.</p> 
 <p><a name="an_4:13">4:13</a> Wambiza; wema phambi kwakhe. Wathi kuye, Khawuthi kuye,  Uyabona, usinyamekele ngayo yonke le nyameko; unga ungenzelwa ntoni na ke? Unelizwi ongalenzelwayo na kukumkani, nokuba kukumthetheli-mkhosi? Wathi yena, Ndihleli phakathi kwabantu bakowethu.</p> 
 <p><a name="an_4:14">4:14</a> Wathi, Makenzelwe ntoni na? Wathi uGehazi, Inyaniso,  akananyana; indoda yakhe yaluphele.</p> 
 <p><a name="an_4:15">4:15</a> Wathi, Mbize. Wambiza, wafika, wema emnyango.</p> 
 <p><a name="an_4:16">4:16</a> Wathi, Mayela neli xesha nyakenye uya kusingatha unyana.  Wathi yena, Musa, nkosi yam, mfo wakwaThixo, musa ukuthetha amanga kumkhonzazana wakho.</p> 
 <p><a name="an_4:17">4:17</a> Wamitha ke loo mfazi, wazala unyana ngelo xesha limisiweyo lanyakenye, abelithethile uElisha kuye.</p> 
 <p><a name="an_4:18">4:18</a> Wakhula umntwana, kwathi ngamhla uthile, waphuma waya kuyise, kubavuni.</p> 
 <p><a name="an_4:19">4:19</a> Wathi kuyise, Intloko yam, intloko yam! Wathi kumfana,  Mthwale, umse kunina.</p> 
 <p><a name="an_4:20">4:20</a> Wamthwala, wamsa kunina; wahlala emathangeni akhe, kwada kwasemini enkulu, waqhawuka ke.</p> 
 <p><a name="an_4:21">4:21</a> Wenyuka, wamlalisa esingqengqelweni somfo wakwaThixo,  wamvalela, waphuma.</p> 
 <p><a name="an_4:22">4:22</a> Wabiza indoda yakhe, wathi, Khawundithumele omnye wakubafana, nenye yeemazi zamaesile, khe ndithi gxada, ndiye kumfo wakwaThixo, ndibuye ndibuye.</p> 
 <p><a name="an_4:23">4:23</a> Wathi yena, Yini na ukuba uhambe uye kuye namhla? Akuthwase nyanga, asiyisabatha. Wathi yena, Kulungile.</p> 
 <p><a name="an_4:24">4:24</a> Wayibopha imazi ye-esile, wathi kumfana lowo, Qhuba uhambe,  musa ukuzibambezela ekukhweleni ngenxa yam, ndigatshonga kuwe.</p> 
 <p><a name="an_4:25">4:25</a> Wahamba wada weza kumfo wakwaThixo entabeni yeKarmele. Waza umfo wakwaThixo, akumbona esekude, wathi kuGehazi umfana,  Nankuya laa mShunemekazi;</p> 
 <p><a name="an_4:26">4:26</a> khawugidime ngoku, umkhawulele, uthi kuye, Uhleli kakuhle na? Ihleli kakuhle na indoda yakho? Uhleli kakuhle na umntwana?  Wathi, Kusahleliwe kakuhle.</p> 
 <p><a name="an_4:27">4:27</a> Akufika kumfo wakwaThixo entabeni, wambamba ngeenyawo.  Wasondela uGehazi ukuba amsunduze; wathi umfo wakwaThixo,  Myeke, ngokuba umphefumlo wakhe ukrakra; uYehova undifihlele,  akandixelela.</p> 
 <p><a name="an_4:28">4:28</a> Wathi, Ndakha ndacela unyana yini na enkosini yam?  Ndandingatshongo yini na ukuthi, Uze ungandilahlekisi?</p> 
 <p><a name="an_4:29">4:29</a> Wathi kuGehazi, Bhinqa isinqe sakho, uphathe umsimelelo wam esandleni sakho, uhambe. Ukuba uthe waqubisana nomntu, uze ungambulisi; ukuba uthe umntu wakubulisa, uze ungamphenduli;  uze uwubeke umsimelelo wam phezu kobuso benkwenkwe leyo.</p> 
 <p><a name="an_4:30">4:30</a> Wathi unina wenkwenkwe, Ehleli nje uYehova, uhleli nje umphefumlo wakho, andiyi kwahlukana nawe. Wesuka ke wamlandela.</p> 
 <p><a name="an_4:31">4:31</a> UGehazi wagqithela phambili kubo, wafika wawubeka umsimelelo phezu kobuso benkwenkwe; akwabakho lizwi, akwabakho kushukuma. Wabuya waya kumkhawulela, wamxelela, wathi,  Inkwenkwe ayivukanga.</p> 
 <p><a name="an_4:32">4:32</a> Wafika uElisha endlwini; nantso inkwenkwe ifile, ilele esingqengqelweni sakhe.</p> 
 <p><a name="an_4:33">4:33</a> Wangena, waluvala ucango, bebobabini; wathandaza kuYehova.</p> 
 <p><a name="an_4:34">4:34</a> Wenyuka, walala phezu komntwana lowo, wabeka umlomo wakhe phezu komlomo wakhe, amehlo akhe phezu kwamehlo akhe, izandla zakhe phezu kwezandla zakhe, wazolula phezu kwakhe; yafudumala inyama yomntwana.</p> 
 <p><a name="an_4:35">4:35</a> Wabuya, wahamba endlwini, wasinga ngapha kwakanye, wasinga ngapha kwakanye, wenyuka wazolula phezu kwakhe. Yathimla inkwenkwe izihlandlo ezisixhenxe, yawavula inkwenkwe amehlo ayo.</p> 
 <p><a name="an_4:36">4:36</a> Wabiza uGehazi, wathi, Biza laa mShunemekazi. Wambiza. Weza ke kuye, wathi, Mthabathe unyana wakho.</p> 
 <p><a name="an_4:37">4:37</a> Weza, waziphosa ezinyaweni zakhe, waqubuda kuye,  wamthabatha unyana wakhe, waphuma.</p> 
 <p><a name="an_4:38">4:38</a> Ke kaloku uElisha wabuya, waya eGiligali. Kwakukho indlala elizweni; oonyana babaprofeti babehleli phambi kwakhe. Wathi kumfana lowo, Beka imbiza enkulu eziko, ubaphekele ukudla oonyana babaprofeti.</p> 
 <p><a name="an_4:39">4:39</a> Waphuma omnye, waya kufuna imifuno endle; wafumana uthangazana, wakha amathangazana kulo; yazala ingubo yakhe.  Wafika, wawaxabelela embizeni yokupheka; ngokuba babengawazi.</p> 
 <p><a name="an_4:40">4:40</a> Bawaphakela amadoda ukuba adle. Kwathi, xa akudlayo oko kudla, akhala wona, athi, Mfo wakwaThixo, kukho ukufa embizeni le. Akaba nako ukukudla.</p> 
 <p><a name="an_4:41">4:41</a> Wathi, Yizani nomgubo. Wawugalela embizeni, wathi,  Baphakele abantu, badle; akwabakho nto imbi embizeni.</p> 
 <p><a name="an_4:42">4:42</a> Kwavela indoda eBhahali-shalisha, yamzisela umfo wakwaThixo ukudla okutsha: izonka zerhasi ezimashumi mabini, namakhweba engxoweni yakhe. Wathi, Nika abantu, badle.</p> 
 <p><a name="an_4:43">4:43</a> Wathi umlungiseleli wakhe, Ndothini na ukukubeka oku phambi kwekhulu lamadoda? Wathi, Nika abantu, badle; ngokuba utsho uYehova ukuthi, Baya kudla, bade bakushiye.</p> 
 <p><a name="an_4:44">4:44</a> Wabeka ke phambi kwabo; badla bakushiya, ngokwelizwi likaYehova.</p> 
 <p><a name="an_5:1">5:1</a> Ke kaloku uNahaman, umthetheli-mkhosi wokumkani wakwa-Aram,  waye eyindoda enkulu enkosini yakhe, ebekekileyo; ngokuba uYehova wayewanike ama-Aram usindiso ngaye. Loo ndoda yabe iligorha, ilikroti, kodwa ineqhenqa.</p> 
 <p><a name="an_5:2">5:2</a> Ama-Aram ayephume aya kututa, athimba ezweni lakwaSirayeli intombazana; yasisicakakazi kumkaNahaman.</p> 
 <p><a name="an_5:3">5:3</a> Yathi kwinkosikazi yayo, Akwaba inkosi yam le ibiphambi komprofeti okwaSamari! Ubeya kuyiphilisa eqhenqeni layo.</p> 
 <p><a name="an_5:4">5:4</a> Waya wayixelela inkosi yakhe, wathi, Ithe yathi, yathi ukuthetha, intombi evela ezweni lakwaSirayeli.</p> 
 <p><a name="an_5:5">5:5</a> Wathi ukumkani wama-Aram, Hamba uye, ndomthumela incwadi ukumkani wakwaSirayeli. Wahamba, waphatha esandleni sakhe ishumi leetalente zesilivere, namawaka amathandathu eeshekele zegolide, neshumi leengubo zokukhululana.</p> 
 <p><a name="an_5:6">5:6</a> Wayizisa incwadi kukumkani wakwaSirayeli, isithi, Kaloku ke,  ekufikeni kwale ncwadi kuwe, yabona, ndikuthumele uNahaman umkhonzi wam, ukuba umphilise eqhenqeni lakhe.</p> 
 <p><a name="an_5:7">5:7</a> Kwathi, akuyilesa ukumkani wakwaSirayeli incwadi,  wazikrazula iingubo zakhe, esithi, NdinguThixo yini na, ukuba ndibulale, nokuba ndiphilise, ngokuba lo uthumele kum, ukuba ndiphilise indoda eqhenqeni layo. Khangelani ke, nibone,  ukufuna kwakhe isizathu sokuxabana nam.</p> 
 <p><a name="an_5:8">5:8</a> Kwathi, akuva uElisha, umfo wakwaThixo, ukuba ukumkani wakwaSirayeli uzikrazule iingubo zakhe, wathumela kukumkani wathi, Uzikrazulele ntoni na iingubo zakho? Makeze kum, azi ukuba kukho umprofeti kwaSirayeli.</p> 
 <p><a name="an_5:9">5:9</a> Weza uNahaman namahashe akhe neenqwelo zakhe, wamisa emnyango endlwini kaElisha.</p> 
 <p><a name="an_5:10">5:10</a> UElisha wathuma umthunywa kuye, esithi, Yiya uhlambe izihlandlo ezisixhenxe eYordan, ibuyele kuwe inyama yakho,  uhlambuluke.</p> 
 <p><a name="an_5:11">5:11</a> Waba noburhalarhume uNahaman, wemka, wathi, Bonani, bendiba mna wophuma eze kum, eme anqule igama likaYehova uThixo wakhe,  awangawangise isandla sakhe phezu kwale ndawo, alisuse iqhenqa.</p> 
 <p><a name="an_5:12">5:12</a> IAbhana neFarpare, imilambo yaseDamasko, ayilungile na,  ngaphezu kwamanzi onke akwaSirayeli? Andingehlambi kuyo na,  ndihlambuluke? Wajika, wahamba engumlilo.</p> 
 <p><a name="an_5:13">5:13</a> Bafika abakhonzi bakhe, bathetha naye, bathi, Bawo, ukuba umprofeti ubethethe into enkulu kuwe, ubungayi kuyenza yini na?  Kangakanani na ke xa athi kuwe, Hlamba, uhlambuluke?</p> 
 <p><a name="an_5:14">5:14</a> Wehla ke, wantywila izihlandlo ezisixhenxe eYordan,  ngokwelizwi lomfo wakwaThixo; yabuya ke inyama yakhe,  yanjengenyama yomntwana, wahlambuluka.</p> 
 <p><a name="an_5:15">5:15</a> Wabuyela kumfo wakwaThixo, yena nesihlwele sakhe sonke,  weza, wema phambi kwakhe, wathi, Uyabona, ndiyaqonda ngoku ukuba akukho Thixo ehlabathini lonke, kukwaSirayeli kodwa;  kaloku khawamkele intsikelelo kumkhonzi wakho.</p> 
 <p><a name="an_5:16">5:16</a> Wathi yena, Ehleli nje uYehova, endimi phambi kwakhe,  andiyi kuyamkela. Wamjoka, ukuba ayamkele; akavuma.</p> 
 <p><a name="an_5:17">5:17</a> Wathi uNahaman, Umkhonzi wakho akangekhe anikwe na ke umhlaba ongumthwalo woondlebende ababini? Ngokuba umkhonzi wakho akasayi kuba senza dini linyukayo nambingelelo thixweni bambi; uya kwenza kuYehova yedwa.</p> 
 <p><a name="an_5:18">5:18</a> Kule nto uYehova aze amxolele umkhonzi wakho: yakungena inkosi yam endlwini kaRimon, ukuba iqubude khona, yayame esandleni sam, nam ndaqubuda endlwini kaRimon: ekuqubudeni kwam ke endlwini kaRimon, aze uYehova amxolele umkhonzi wakho kuloo nto.</p> 
 <p><a name="an_5:19">5:19</a> Wathi kuye, Hamba unoxolo. Wemka kuye, wee qelele umganyana.</p> 
 <p><a name="an_5:20">5:20</a> Wathi uGehazi, umkhonzi kaElisha umfo wakwaThixo, Yabona,  inkosi yam imyekile uNahaman umAram lo, ayayamkela esandleni sakhe into abeyizisile; ehleli nje uYehova, inene, ndiya kumsukela, ndithabathe intwana kuye.</p> 
 <p><a name="an_5:21">5:21</a> UGehazi wamphuthuma uNahaman. UNahaman wambona emsukela,  wehla enqwelweni yakhe, eya kumkhawulela, wathi, Kuhle ntoni na?</p> 
 <p><a name="an_5:22">5:22</a> Wathi, Akukho nto. Inkosi yam indithumile, isithi, Nanku,  kufike kum ngoku amadodana amabini akoonyana babaprofeti, evela kweleentaba lakwaEfrayim; khawuwanike italente yesilivere,  neengubo ezimbini zokukhululana.</p> 
 <p><a name="an_5:23">5:23</a> Wathi uNahaman, Makukholeke kuwe ukuthabatha zibe mbini iitalente. Wamjoka, wabopha iitalente zambini zesilivere ezingxoweni ezimbini, neengubo ezimbini zokukhululana, wanika abafana ababini; bathwala phambi kwakhe.</p> 
 <p><a name="an_5:24">5:24</a> Uthe akufika endulini, wazithabatha ezandleni zabo,  wazibeka endlwini, wawandulula amadoda lawo emka.</p> 
 <p><a name="an_5:25">5:25</a> Waya, wema phambi kwenkosi yakhe. Wathi uElisha kuye, Uvela phi na, Gehazi? Wathi, Ubengayanga ndawo umkhonzi wakho.</p> 
 <p><a name="an_5:26">5:26</a> Wathi kuye, Intliziyo yam ayihambanga nawe yini na, okuya yajikayo indoda enqwelweni yayo, yeza kukukhawulela? Lixesha yini na eli lokwamkela isilivere, nelokwamkela iingubo,  neminquma, nezidiliya, nempahla emfutshane, neenkomo,  nabakhonzi, nabakhonzazana?</p> 
 <p><a name="an_5:27">5:27</a> Iqhenqa likaNahaman malinamathele kuwe nakwimbewu yakho ngonaphakade. Waphuma ebusweni bakhe eneqhenqa, emhlophe njengekhephu.</p> 
 <p><a name="an_6:1">6:1</a> Bathi oonyana babaprofeti kuElisha, Khawubone le ndawo,  sihleli kuyo phambi kwakho; sixinene kuyo.</p> 
 <p><a name="an_6:2">6:2</a> Makhe siye eYordan, sizithabathele khona elowo umqadi ube mnye, sizenzele khona indawo yokuhlala. Wathi, Yiyani.</p> 
 <p><a name="an_6:3">6:3</a> Wathi omnye, Makukholeke kuwe ukuhamba nabakhonzi bakho.  Wathi, Ndiya kuhamba.</p> 
 <p><a name="an_6:4">6:4</a> Wahamba nabo. Bathi bakufika eYordan, bagawula imithi.</p> 
 <p><a name="an_6:5">6:5</a> Kwathi, omnye ewisa umqadi, intsimbi yeyela emanzini;  wakhala, wathi, Yoo, nkosi yam! ibibolekiwe.</p> 
 <p><a name="an_6:6">6:6</a> Wathi umfo wakwaThixo, Iwe phi na? Wambonisa loo ndawo.  Wanqumla uluthi, waluphosa khona. Yadada intsimbi.</p> 
 <p><a name="an_6:7">6:7</a> Wathi, Yithabathe. Wasolula isandla sakhe, wayithabatha.</p> 
 <p><a name="an_6:8">6:8</a> Ke kaloku ukumkani wama-Aram wayesilwa namaSirayeli,  wacebisana nabakhonzi bakhe, esithi, Kuya kuba sekuthini,  nasekuthini, apho ndolalisa khona.</p> 
 <p><a name="an_6:9">6:9</a> Wathumela umfo wakwaThixo kukumkani wakwaSirayeli, esithi,  Zigcine, ungegqithi kulaa ndawo; ngokuba ama-Aram ehla khona.</p> 
 <p><a name="an_6:10">6:10</a> Ukumkani wamaSirayeli wathumela kuloo ndawo, abemxelele yona umfo wakwaThixo, embonisa; wazikhusela khona, akwaba kanye nakabini.</p> 
 <p><a name="an_6:11">6:11</a> Yabhabhama intliziyo yokumkani wakwa-Aram yiloo nto; wabiza abakhonzi bakhe, wathi kubo. Anindixeleli na ukuba ngubani na kuthi apha, ongakukumkani wakwaSirayeli?</p> 
 <p><a name="an_6:12">6:12</a> Wathi omnye wakubakhonzi bakhe, Asisithi, nkosi yam kumkani; ke nguElisha, umprofeti okwaSirayeli, oxelela ukumkani wamaSirayeli amazwi owathetha usengontsini yakho yokulala.</p> 
 <p><a name="an_6:13">6:13</a> Wathi, Yiyani, nikhangele apho akhona; ndithumele,  ndimthabathe. Waxelelwa kwathiwa, Nanko eDotan.</p> 
 <p><a name="an_6:14">6:14</a> Wathumela khona amahashe, neenqwelo zokulwa, nempi eninzi;  baya ebusuku, bawungqinga umzi.</p> 
 <p><a name="an_6:15">6:15</a> Wavuka kusasa umlungiseleli womfo wakwaThixo, wesuka waphuma, nantso impi iwujikelezile umzi, inamahashe neenqwelo zokulwa. Wathi umfana lowo kuye, Yoo, nkosi yam, siya kuthini na?</p> 
 <p><a name="an_6:16">6:16</a> Wathi yena, Musa ukoyika; ngokuba baninzi abangakuthi,  ngaphezu kwabangakubo.</p> 
 <p><a name="an_6:17">6:17</a> Wathandaza uElisha, wathi, Yehova, khawuwavule amehlo akhe,  abone. UYehova wawavula amehlo omfana lowo, wabona, nantso intaba izele ngamahashe neenqwelo zokulwa zomlilo,  zimjikelezile uElisha.</p> 
 <p><a name="an_6:18">6:18</a> Behla baya kuye, wathandaza uElisha kuYehova, wathi,  Khawulubethe olu hlanga ngobumfama. Wababetha ke ngobumfama,  ngokwelizwi likaElisha.</p> 
 <p><a name="an_6:19">6:19</a> Wathi uElisha kubo, Asiyiyo indlela le, asinguwo umzi lo;  ndilandeleni, ndinise kuloo ndoda niyifunayo; wabasa kwaSamari.</p> 
 <p><a name="an_6:20">6:20</a> Kwathi, bakufika kwaSamari, wathi uElisha, Yehova, wavule amehlo aba bantu, babone. Wawavula uYehova amehlo abo, babona.  Nanku, bephakathi komzi wakwaSamari.</p> 
 <p><a name="an_6:21">6:21</a> Wathi ukumkani wakwaSirayeli kuElisha, akubabona,  Ndibaxabele na, ndibaxabele na, bawo?</p> 
 <p><a name="an_6:22">6:22</a> Wathi yena, Uze ungabaxabeli. Obathimbileyo ngekrele lakho nesaphetha sakho ubungabaxabelayo na? Beka isonka namanzi phambi kwabo, badle, basele, bahambe, baye enkosini yabo.</p> 
 <p><a name="an_6:23">6:23</a> Wabenzela isidlo esikhulu; badla basela; wabandulula,  bahamba baya enkosini yabo. Akaba saphinda amatutu ama-Aram ukulingena ilizwe lamaSirayeli.</p> 
 <p><a name="an_6:24">6:24</a> Kwathi emva koko, wayihlanganisa uBhen-hadade, ukumkani wakwa-Aram, yonke impi yakhe, wenyuka wawungqinga umzi wakwaSamari.</p> 
 <p><a name="an_6:25">6:25</a> Kwabakho ke indlala enkulu kwaSamari. Yabona, bawungqinga ke, yada intloko ye-esile yathengiswa ngamashumi osibhozo eeshekele zesilivere, nesahlulo sesine sekabhe yendlelo yamavukuthu saba sisihlanu sesilivere.</p> 
 <p><a name="an_6:26">6:26</a> Kwathi, edlula ukumkani wakwaSirayeli phezu kodonga,  intokazi yamemeza kuye, isithi, Sindisa, nkosi yam, kumkani.</p> 
 <p><a name="an_6:27">6:27</a> Wathi yena, Engakusindisi nje uYehova, ndokusindisa ngantoni na mna? ngesanda, ngesixovulelo sediliya, kusini na?</p> 
 <p><a name="an_6:28">6:28</a> Wathi ukumkani kuyo, Uhlelwe yintoni na? Wathi, Lo mfazi uthe kum, Ndinike unyana wakho, sidle yena namhla, sidle unyana wam ngomso.</p> 
 <p><a name="an_6:29">6:29</a> Sampheka ke unyana wam, samdla; ndathi kuye ngomhla olandelayo, Ethe unyana wakho, simdle; wamzimeza unyana wakhe.</p> 
 <p><a name="an_6:30">6:30</a> Kwathi, akuweva ukumkani amazwi entokazi leyo, wazikrazula iingubo zakhe; wayedlula phezu kodonga. Bakhangela abantu,  nanko eneengubo ezirhwexayo ngaphantsi kwezinye enyameni yakhe.</p> 
 <p><a name="an_6:31">6:31</a> Wathi, Makenjenje kum uThixo, aqokele ukwenjenje, ukuba intloko kaElisha, unyana kaShafati, iya kuma phezu kwakhe namhla.</p> 
 <p><a name="an_6:32">6:32</a> UElisha ke ubehleli endlwini yakhe, namadoda amakhulu ebehleli naye. Ukumkani wathuma indoda ebusweni bakhe.  Engekafiki umthunywa lowo kuye, wathi yena kumadoda amakhulu,  Niyabona na, ukubo lo nyana wombulali uthumele ukuba ndisuswe intloko? Niyabona, akufika umthunywa lowo, luvaleni ucango,  nimtyhale ngocango; naso isingqi seenyawo zenkosi yakhe sisemva kwakhe.</p> 
 <p><a name="an_6:33">6:33</a> Esathetha nawo, nanko umthunywa lo esihla esiza kuye. Wathi ukumkani, Yabona, obu bubi buphuma kuYehova; ndisamlindele ngani na uYehova?</p> 
 <p><a name="an_7:1">7:1</a> Wathi uElisha, Liveni ilizwi likaYehova. Utsho uYehova ukuthi, Eli xa ngomso iseha yomgubo ocoliweyo yoba yishekele,  neeseha zombini zerhasi zoba yishekele esangweni lakwaSamari.</p> 
 <p><a name="an_7:2">7:2</a> Wamphendula umfo wakwaThixo umphathi-mkhosi, abesayama esandleni sakhe ukumkani, wathi, Yabona, khona ukuba uYehova wenze iifestile ezulwini, ingabakho na loo nto? Wathi yena,  Khangela, uya kuyibona loo nto ngamehlo akho, ungadli kuyo.</p> 
 <p><a name="an_7:3">7:3</a> Ke kaloku kwakukho amadoda amane aneqhenqa ngaphandle kwesango. Yathi enye kwenye, Sihlaleleni na apha, side sife?</p> 
 <p><a name="an_7:4">7:4</a> Ukuba sithe, masingene kulo mzi, kukho indlala kuwo umzi lo,  siya kufa khona; ukuba sithe sahlala apha, siya kufa. Kaloku ke masihambe, sizilahlele emkhosini wama-Aram. Ukuba athe asisindisa, sodla ubomi; ukuba athe asibulala, hayi ke, siya kufa.</p> 
 <p><a name="an_7:5">7:5</a> Asuka ngongcwalazi, aya eminqubeni yama-Aram, ada afika ekupheleni kweminquba yama-Aram. Yini le? Kusenxiweni.</p> 
 <p><a name="an_7:6">7:6</a> Kuba iNkosi yayiwenze umkhosi wama-Aram ukuba uve isandi seenqwelo zokulwa, isandi samahashe, nesandi sempi enkulu.  Bathi omnye komnye, Niyabona, ukumkani wamaSirayeli usiqeshele ookumkani bamaHeti nookumkani bamaYiputa, ukuba basiwele.</p> 
 <p><a name="an_7:7">7:7</a> Besuka ke, basaba ngongcwalazi, bazishiya iintente zabo,  namahashe abo, namaesile abo eminqubeni, injengoko ibinjalo;  basabisa ubomi babo.</p> 
 <p><a name="an_7:8">7:8</a> Afika ke loo madoda aneqhenqa ekupheleni kweminquba, angena kwenye intente, adla, asela, athabatha apho isilivere negolide neengubo, aya kuziqhusheka; abuya, angena kwenye intente,  athabatha nakhona, aya kuqhusheka.</p> 
 <p><a name="an_7:9">7:9</a> Yathi enye kwenye, Asilungisi; le mini yimini yeendaba ezilungileyo, sithe cwaka nje; ukuba silinde kwada kwasa, siya kuzeka ityala. Hambani ke ngoko, siye sixele endlweni yokumkani.</p> 
 <p><a name="an_7:10">7:10</a> Afika, abiza umlindi wesango lomzi, amxelela, athi, Sifike eminqubeni yama-Aram, nanko kungekho mntu khona, nazwi lamntu,  kuphela ingamahashe abotshelelweyo namaesile abotshelelweyo,  neentente zinjengoko bezinjalo.</p> 
 <p><a name="an_7:11">7:11</a> Bamemeza abalindi-masango omzi; baxelela indlu yokumkani ngaphakathi.</p> 
 <p><a name="an_7:12">7:12</a> Wavuka ukumkani ebusuku, wathi kubakhonzi bakhe, Makhe ndinixelele into ayenzileyo kuthi ama-Aram. Ayazi ukuba silambile; aphumile eminqubeni, aya kuzimela endle, esithi,  Bothi bakuphuma kuwo umzi, sibabambe behleli, singene kuwo umzi.</p> 
 <p><a name="an_7:13">7:13</a> Waphendula omnye wakubakhonzi bakhe, wathi, Makhe kuthatyathwe abe mahlanu kumahashe aseleyo, la aseleyo phakathi komzi (yabona, anjengengxokolo yonke yamaSirayeli eseleyo kuwo;  yabona, anjengengxokolo yonke yakwaSirayeli ephelileyo),  siwathume sibone.</p> 
 <p><a name="an_7:14">7:14</a> Kwathatyathwa iinqwelo ezimbini zokulwa ezinamahashe,  waphuthumisa ukumkani emva komkhosi wama-Aram, wathi, Hambani niye kubona.</p> 
 <p><a name="an_7:15">7:15</a> Bawaphuthuma, bada baya eYordan; nantso indlela yonke izele ziingubo neempahla, abezilahlile ama-Aram ekubalekeni kwawo buphuthuphuthu. Babuya abathunywa abo, bamxelela ukumkani.</p> 
 <p><a name="an_7:16">7:16</a> Baphuma ke abantu, bayiphanga iminquba yama-Aram. Yathi iseha yomgubo ocoliweyo yayeyeshekele, iiseha ezimbini zerhasi zazezeshekele, ngokwelizwi likaYehova.</p> 
 <p><a name="an_7:17">7:17</a> Ukumkani wamphathisa isango umphathi-mkhosi abesayama esandleni sakhe. Bamnyathela abantu esangweni, wafa, njengoko wakuthethayo umfo wakwaThixo, owathetha ekuhleni kokumkani,  esiza kuye.</p> 
 <p><a name="an_7:18">7:18</a> Kwenzeka ke njengoko wakuthethayo umfo wakwaThixo kukumkani, esithi, Iiseha ezimbini zerhasi zoba zezeshekele,  iseha yomgubo ocoliweyo yoba yeyeshekele, eli xa ngomso,  esangweni lakwaSamari;</p> 
 <p><a name="an_7:19">7:19</a> ukuze amphendule umphathi-mkhosi lowo umfo wakwaThixo,  esithi, Yabona, khona ukuba uYehova wenze iifestile ezulwini,  ingabakho na loo nto? Ukuze athi ke yena, Khangela, uya kuyibona ngamehlo akho, ungadli kuyo.</p> 
 <p><a name="an_7:20">7:20</a> Kwaba njalo ke kuye; bamnyathela abantu esangweni, wafa.</p> 
 <p><a name="an_8:1">8:1</a> Ke, uElisha wayethethile kwintokazi leyo, wayephilise unyana wayo, esithi, Suka uhambe, wena nendlu yakho, uphambukele apho ungaphambukela khona; ngokuba uYehova ubize indlala; kananjalo iya kulifikela ilizwe iminyaka esixhenxe.</p> 
 <p><a name="an_8:2">8:2</a> Yayisukile ke intokazi leyo, yenza ngokwelizwi lomfo wakwaThixo, yahamba yona nendlu yayo, yaphambukela ezweni lamaFilisti iminyaka esixhenxe.</p> 
 <p><a name="an_8:3">8:3</a> Ke kaloku kwathi ekupheleni kweminyaka esixhenxe leyo,  yabuya loo ntokazi ezweni lamaFilisti; yaphuma yaya kuzibika ngendlu yayo nentsimi yayo kukumkani.</p> 
 <p><a name="an_8:4">8:4</a> Ke kaloku ukumkani ubethetha noGehazi, umkhonzi womfo wakwaThixo, esithi, Khawundibalisele zonke izinto ezinkulu azenzileyo uElisha.</p> 
 <p><a name="an_8:5">8:5</a> Kwathi, esamxelela ukumkani ukuphilisa kwakhe umntu owayeselefile, kwabonakala laa ntokazi, abephilise unyana wayo,  izibika ngendlu yayo nentsimi yayo kukumkani. Wathi uGehazi,  Nkosi yam, kumkani, yiloo ntokazi ke le, nguloo nyana wayo waphiliswayo nguElisha ke lo.</p> 
 <p><a name="an_8:6">8:6</a> Wayibuza ukumkani intokazi leyo; yamxelela. Ukumkani wayinika umbusi othile, wathi, Yibuyisele zonke izinto zayo,  nokutya konke kwentsimi yayo, kuthabathela kwimini eyemka ngayo kweli lizwe, kuzise nakweli xesha langoku.</p> 
 <p><a name="an_8:7">8:7</a> Weza uElisha eDamasko. UBhen-hadade, ukumkani wakwa-Aram,  waye esifa. Kwathiwa kuye, Umfo wakwaThixo ufikile apha.</p> 
 <p><a name="an_8:8">8:8</a> Wathi ukumkani lowo kuHazayeli, Phatha umnikelo ngesandla sakho, uye kumkhawulela umfo wakwaThixo lowo, ubuzise kuYehova ngaye, uthi, Ndiya kuphila na kwesi sifo?</p> 
 <p><a name="an_8:9">8:9</a> UHazayeli waya kumkhawulela, waphatha umnikelo ngesandla sakhe, nento yonke elungileyo yaseDamasko, imithwalo yeenkamela ezimashumi mane. Waya, wema phambi kwakhe, wathi, Unyana wakho uBhen-hadade, ukumkani wakwa-Aram, undithumele kuwe, esithi,  Ndiya kuphila na kwesi sifo ndinaso?</p> 
 <p><a name="an_8:10">8:10</a> Wathi uElisha kuye, Hamba uye kuthi, Ungaphila; koko uYehova undibonisile ukuba, inene, uya kufa.</p> 
 <p><a name="an_8:11">8:11</a> Wamkhangela, wamthi ntsho, wada waneentloni; walila umfo wakwaThixo.</p> 
 <p><a name="an_8:12">8:12</a> Wathi uHazayeli, Ililelani na inkosi yam? Wathi, Kungokuba ndibazi ububi oya kubenza koonyana bakaSirayeli; uya kuzitshisa ngomlilo iinqaba zabo, uwabulale amadodana abo ngekrele,  ubatyumze abantwana babo, ubaqangqulule abafazi babo abamithiyo.</p> 
 <p><a name="an_8:13">8:13</a> Wathi uHazayeli, Uyintoni na umkhonzi wakho, eyinja nje,  ukuba ade enze loo nto ingako? Wathi uElisha, UYehova undibonisile, ukuba uya kuba ngukumkani wakwa-Aram wena.</p> 
 <p><a name="an_8:14">8:14</a> Wemka kuElisha, waya enkosini yakhe. Yathi kuye, Utheni na uElisha kuwe? Wathi, Uthe kum, Inene, uya kuphila.</p> 
 <p><a name="an_8:15">8:15</a> Kwathi ngengomso wathabatha ingcawa, wayithi nkxu emanzini,  wayaneka ebusweni bayo; yafa. UHazayeli waba ngukumkani esikhundleni sayo.</p> 
 <p><a name="an_8:16">8:16</a> Ke kaloku ngomnyaka wesihlanu kaYehoram, unyana ka-Ahabhi ukumkani wamaSirayeli (uYehoshafati engukumkani wamaYuda), waba ngukumkani uYehoram, unyana kaYehoshafati ukumkani wamaYuda.</p> 
 <p><a name="an_8:17">8:17</a> Ebeminyaka imashumi mathathu anamibini ezelwe, ukuba ngukumkani kwakhe, waba neminyaka esibhozo engukumkani eYerusalem.</p> 
 <p><a name="an_8:18">8:18</a> Wahamba ngendlela yookumkani bakwaSirayeli, njengoko yenza ngako indlu ka-Ahabhi; ngokuba intombi ka-Ahabhi yayingumkakhe;  wenza okubi emehlweni kaYehova.</p> 
 <p><a name="an_8:19">8:19</a> Noko uYehova ebengavumi ukulonakalisa elakwaYuda, ngenxa kaDavide umkhozi wakhe; njengoko wathethayo kuye, wathi womnika isibane ngoonyana bakhe yonke imihla.</p> 
 <p><a name="an_8:20">8:20</a> Ngemihla yakhe akreqa amaEdom, aphuma phantsi kwesandla samaYuda, azenzela ukumkani.</p> 
 <p><a name="an_8:21">8:21</a> Wagqitha uYehoram, waya eTsahira, eneenqwelo zonke zokulwa.  Wavuka ebusuku, wawaxabela amaEdom awayemrhawule ngeenxa zonke,  nabathetheli beenqwelo zokulwa; basaba abantu, baya ezintenteni zabo.</p> 
 <p><a name="an_8:22">8:22</a> Akreqa ke amaEdom, aphuma phantsi kwesandla samaYuda unanamhla. Yaza yakreqa iLibhena kwangelo xesha.</p> 
 <p><a name="an_8:23">8:23</a> Ezinye izinto zikaYoram, nako konke awakwenzayo,  azibhalwanga na encwadini yemicimbi yemihla yookumkani bakwaYuda?</p> 
 <p><a name="an_8:24">8:24</a> UYoram walala kooyise, wangcwatyelwa kooyise emzini kaDavide, uAhaziya unyana wakhe waba ngukumkani esikhundleni sakhe.</p> 
 <p><a name="an_8:25">8:25</a> Ngomnyaka weshumi elinesibini kaYoram unyana ka-Ahabhi,  ukumkani wamaSirayeli, waba ngukumkani uAhaziya, unyana kaYehoram ukumkani wamaYuda.</p> 
 <p><a name="an_8:26">8:26</a> UAhaziya ebeminyaka imashumi mabini namibini ezelwe, ukuba ngukumkani kwakhe. Waba mnyaka mnye engukumkani eYerusalem.  Igama lonina libe linguAtaliya, intombi kaOmri ukumkani wamaSirayeli.</p> 
 <p><a name="an_8:27">8:27</a> Wahamba ngendlela yendlu ka-Ahabhi, wenza okubi emehlweni kaYehova ngokwendlu ka-Ahabhi; ngokuba ebengumyeni wakwa-Ahabhi.</p> 
 <p><a name="an_8:28">8:28</a> Wahamba noYoram, unyana ka-Ahabhi, waya kulwa noHazayeli ukumkani wakwa-Aram eRamoti yaseGiliyadi. Ama-Aram amngxwelerha uYoram.</p> 
 <p><a name="an_8:29">8:29</a> Wabuya uYoram ukumkani, waya kunyangwa eYizereli loo manxeba wawafumanayo kuma-Aram eRama, ekulweni kwakhe noHazayeli ukumkani wakwa-Aram. Wehla uAhaziya, unyana kaYehoram ukumkani wamaYuda, esiya kumbona uYoram unyana ka-Ahabhi eYizereli, ngokuba ebengxwelerhiwe.</p> 
 <p><a name="an_9:1">9:1</a> Ke uElisha umprofeti wabiza omnye koonyana babaprofeti,  wathi kuye, Bhinqa isinqe sakho, uphathe eli gutyana leoli ngesandla sakho, uye eRamoti yaseGiliyadi;</p> 
 <p><a name="an_9:2">9:2</a> ungene khona, ukhangele khona uYehu, unyana kaYehoshafati,  unyana kaNimshi, uye utsho esuke phakathi kwabazalwana bakhe,  umse engontsini engaphakathi;</p> 
 <p><a name="an_9:3">9:3</a> uthabathe igutyana leoli, umgalele entloko, uthi, Utsho uYehova ukuthi, Ndikuthambisile ukuba ube ngukumkani kumaSirayeli; uluvule ke ucango, usabe, ungahlali.</p> 
 <p><a name="an_9:4">9:4</a> Waya umfana lowo, umkhonzi lowo womprofeti, eRamoti yaseGiliyadi.</p> 
 <p><a name="an_9:5">9:5</a> Wafika ke, naba abathetheli bempi behleli phantsi. Wathi,  Ndinelizwi kuwe, mthetheli-mkhosi. Wathi uYehu, Kuwuphi na,  phakathi kwethu aba sonke? Wathi, Kuwe, mthetheli-mkhosi.</p> 
 <p><a name="an_9:6">9:6</a> Wesuka, wangena endlwini, wamgalela ioli entloko, wathi kuye, Utsho uYehova, uThixo kaSirayeli, ukuthi, Ndikuthambisile ukuba ube ngukumkani kubantu bakaYehova, kumaSirayeli.</p> 
 <p><a name="an_9:7">9:7</a> Woyixabela indlu ka-Ahabhi inkosi yakho, ndiwaphindezele amagazi abakhonzi bam abaprofeti, namagazi abakhonzi bonke bakaYehova, esandleni sikaIzebhele;</p> 
 <p><a name="an_9:8">9:8</a> idake yonke indlu ka-Ahabhi, ndinqumle kuAhabhi yonke into eyindoda, novalelweyo novulelweyo kwaSirayeli.</p> 
 <p><a name="an_9:9">9:9</a> Ndoyenza indlu ka-Ahabhi ibe njengendlu kaYarobheham unyana kaNebhati, nanjengendlu kaBhahesha unyana ka-Ahiya;</p> 
 <p><a name="an_9:10">9:10</a> zimdle izinja uIzebhele esiqwengeni esiseYizereli,  kungabikho umngcwabayo. Waluvula ucango, wasaba.</p> 
 <p><a name="an_9:11">9:11</a> Ephumile uYehu, waya kubakhonzi benkosi yakhe. Kwathiwa kuye, Luxolo na? Ebezeleni na lo mbhudi? Wathi kubo, Le ndoda yaziwa nini, kwanokuthethathetha kwayo.</p> 
 <p><a name="an_9:12">9:12</a> Bathi, Xoka; khawusixelele. Wathi, Uthe, wathi ukuthetha kum, Utsho uYehova ukuthi, Ndikuthambisile ukuba ube ngukumkani kumaSirayeli.</p> 
 <p><a name="an_9:13">9:13</a> Bakhawuleza, wathabatha elowo ingubo yakhe, wayibeka phantsi kwakhe uYehu ezinyukweni kanye, bavuthela izigodlo,  bathi, UYehu ngukumkani!</p> 
 <p><a name="an_9:14">9:14</a> UYehu, unyana kaYehoshafati, unyana kaNimshi, wamceba ke uYoram. Ke kaloku uYoram ubeyilinda iRamoti yaseGiliyadi, yena namaSirayeli onke, ngenxa kaHazayeli ukumkani wakwa-Aram;</p> 
 <p><a name="an_9:15">9:15</a> ke ukumkani, uYoram, ubebuyele eYizereli, ukuba anyangwe amanxeba awawafumana kuma-Aram, esilwa noHazayeli ukumkani wakwa-Aram. Wathi uYehu, Ukuba kukuthanda kwenu, makungaphumi kusinde mntu kulo mzi, aye kuxela eYizereli.</p> 
 <p><a name="an_9:16">9:16</a> Wakhwela uYehu enqwelweni, waya eYizereli; ngokuba uYoram ebelele khona. Ke uAhaziya ukumkani wamaYuda wehla, waya kumbona uYoram.</p> 
 <p><a name="an_9:17">9:17</a> Ke kaloku umlindi, obemi phezu kwenqaba eYizereli, wabona impi kaYehu ekuzeni kwakhe, wathi, Ndibona impi. Wathi uYoram,  Thabatha okhwele ihashe, umthume aye kubakhawulela, athi,  Luxolo na?</p> 
 <p><a name="an_9:18">9:18</a> Waya kumkhawulela loo mkhweli-hashe, wathi, Utsho ukumkani ukuthi, Luxolo na? Wathi uYehu, Yintoni na enawe noxolo? Jikela emva kwam. Waxela umlindi, wathi, Umthunywa uye wafika kubo, ke akabuyi.</p> 
 <p><a name="an_9:19">9:19</a> Wathuma owesibini umkhweli-hashe, waya kubo, wathi, Utsho ukumkani ukuthi, Luxolo na? Wathi uYehu, Yintoni na enawe noxolo? Jikela emva kwam.</p> 
 <p><a name="an_9:20">9:20</a> Waxela umlindi, wathi, Uye wafika kubo, ke akabuyi; ke ukuqhuba kunjengokuqhuba kukaYehu, unyana kaNimshi; ngokuba uqhuba ngobudlongodlongo.</p> 
 <p><a name="an_9:21">9:21</a> Wathi uYoram, Bopha. Yabotshwa inqwelo yakhe yokulwa.  Waphuma uYoram ukumkani wamaSirayeli, noAhaziya ukumkani wamaYuda, elowo esenqwelweni yakhe yokulwa. Baphuma baya kumkhawulela uYehu, bamfumana esiqwengeni somhlaba sikaNabhoti waseYizereli.</p> 
 <p><a name="an_9:22">9:22</a> Kwathi uYoram, akumbona uYehu, wathi, Luxolo na, Yehu?  Wathi yena, Luxolo lwani na, xa ukuhenyuza kukaIzebhele unyoko,  nokukhafula kwakhe okuninzi, kusahleliyo nje?</p> 
 <p><a name="an_9:23">9:23</a> UYoram wawajika amahashe ngezandla zakhe, wasaba. Wathi kuAhaziya, Licebo, Ahaziya.</p> 
 <p><a name="an_9:24">9:24</a> UYehu waqubula isaphetha sakhe, watsho kuYoram phakathi kwamagxa, utolo lwaphumela ephaphini lakhe, wee buthuthu enqwelweni yakhe.</p> 
 <p><a name="an_9:25">9:25</a> Wathi uYehu kuBhidekare, umphathi-mkhosi wakhe, Mthwale,  umphose esiqwengeni somhlaba kaNabhoti wakwaYizereli; ngokuba,  khumbula, oko sasikhwele thina sobabini, mna nawe, emva koAhabhi uyise, uYehova wahlaba eso sihlabo ngaye.</p> 
 <p><a name="an_9:26">9:26</a> Inene amagazi kaNabhoti, namagazi oonyana bakhe,  ndiwabonile izolo, utsho uYehova; ndiya kukuphindezelela kwesi siqwenga somhlaba, utsho uYehova. Ke ngoko mthwale, umphose esiqwengeni eso ngokwelizwi likaYehova.</p> 
 <p><a name="an_9:27">9:27</a> UAhaziya ukumkani wakwaYuda, ekubonile oko, wasaba ngendlela yendlu yasemyezweni. UYehu wamsukela, wathi, Naye mgwazeleni enqwelweni yokulwa (kube kuseqhineni leGure elingaseIhlam). Wasaba ke waya eMegido, wafela khona.</p> 
 <p><a name="an_9:28">9:28</a> Abakhonzi bakhe bamsa ngenqwelo eYerusalem, bamngcwabela engcwabeni lakhe kooyise, emzini kaDavide.</p> 
 <p><a name="an_9:29">9:29</a> Ngomnyaka weshumi elinamnye kaYoram unyana ka-Ahabhi,  uAhaziya waba ngukumkani wakwaYuda.</p> 
 <p><a name="an_9:30">9:30</a> Uthe uYehu akufika eYizereli, weva uIzebhele, waziqaba amehlo, wazihombisa intloko, wavela ngefestile.</p> 
 <p><a name="an_9:31">9:31</a> Wangena uYehu esangweni, wathi yena, Luxolo na, Zimri, wena mbulali wenkosi yakho?</p> 
 <p><a name="an_9:32">9:32</a> Wawaphakamisa uYehu amehlo akhe, wabheka efestileni, wathi,  Ngubani na ongakum? Ngubani na? Kwalunguza ababusi ababini,  abathathu.</p> 
 <p><a name="an_9:33">9:33</a> Wathi, Mkhahleleni phantsi. Amkhahlela phantsi; igazi lakhe lachaphazela udonga namahashe, wamnyathelisa ngawo.</p> 
 <p><a name="an_9:34">9:34</a> Wangena, wadla, wasela; wathi, Khanimvelele laa mqalekiswakazi, nimngcwabe; ngokuba yintombi yokumkani.</p> 
 <p><a name="an_9:35">9:35</a> Baya kumngcwaba: abawufumana umzimba wakhe, yaba lukakayi,  neenyawo, neentende zezandla kuphela.</p> 
 <p><a name="an_9:36">9:36</a> Babuya ke, bamxelela. Wathi, Lilizwi likaYehova elo,  abelithethe ngomkhonzi wakhe uEliya waseTishbhi, lisithi,  Izinja ziya kuyidla inyama kaIzebhele esiqwengeni somhlaba saseYizereli,</p> 
 <p><a name="an_9:37">9:37</a> sithi isidumbu sikaIzebhele sibe njengomgquba phezu komhlaba esiqwengeni saseYizereli, kukuze kungathiwa, Lo nguIzebhele.</p> 
 <p><a name="an_10:1">10:1</a> Waye uAhabhi enoonyana abamashumi asixhenxe kwaSamari.  Wabhala incwadi uYehu, wathumela kwaSamari kubathetheli baseYizereli, kumadoda amakhulu, nakubondli bentsapho ka-Ahabhi, wathi,</p> 
 <p><a name="an_10:2">10:2</a> Ngoku ke, xa ifikileyo kuni le ncwadi, bekuni nje oonyana benkosi yenu, zikuni nje iinqwelo zokulwa, namahashe, nomzi onqatyisiweyo, nezikrweqe;</p> 
 <p><a name="an_10:3">10:3</a> khangelani oyena ufanelekileyo, othe tye, koonyana benkosi yenu, nimbeke etroneni yoyise, niyilwele indlu yenkosi yenu.</p> 
 <p><a name="an_10:4">10:4</a> Boyika kakhulu kunene, bathi, Yabonani, ookumkani bebabini abemanga phambi kwakhe; sothini na ukumisa thina?</p> 
 <p><a name="an_10:5">10:5</a> Bathuma ophethe indlu, nophethe umzi, namadoda amakhulu,  nabondli, kuYehu, bathi, Singabakhonzi bakho; konke oya kukuthetha kuthi, sokwenza; asiyi kumisa mntu abe ngukumkani;  yenza ngokubona kwakho.</p> 
 <p><a name="an_10:6">10:6</a> Wababhalela eyesibini incwadi, esithi, Ukuba ningakum,  niphulaphula izwi lam, thabathani iintloko zamadoda angoonyana benkosi yenu, nizizise kum eYizereli eli xa ngomso. Ke, oonyana bokumkani, bengamashumi asixhenxe amadoda, babekwizikhulu zomzi, ezibe zibakhulisa.</p> 
 <p><a name="an_10:7">10:7</a> Kwathi, yakufika kubo le ncwadi, babathabatha oonyana bokumkani, babasika bengamadoda angamashumi asixhenxe, bazibeka iintloko zabo ezingobozini, bazithumela kuye eYizereli.</p> 
 <p><a name="an_10:8">10:8</a> Wafika umthunywa, wamxelela, wathi, Bazizisile iintloko zoonyana bokumkani. Wathi, Zibekeni zibe ziimfumba ezimbini ngaphandle kwesango kude kuse.</p> 
 <p><a name="an_10:9">10:9</a> Kwathi kusasa waphuma, wema, wathi kubantu bonke,  Ningamalungisa; yabonani, mna ndaceba inkosi yam, ndayibulala;  ngubani na ke lo uxabele bonke aba?</p> 
 <p><a name="an_10:10">10:10</a> Yazini ke ngoku, ukuba akuyi kuwa phantsi nento yelizwi likaYehova, awalithethayo uYehova ngendlu ka-Ahabhi. UYehova ukwenzile ke oko wakuthethayo ngomkhonzi wakhe uEliya.</p> 
 <p><a name="an_10:11">10:11</a> UYehu wababulala bonke abaseleyo bendlu ka-Ahabhi eYizereli, nezikhulu zakhe zonke, nabazana naye, nababingeleli bakhe, kwada akwasala kuye namnye usindileyo.</p> 
 <p><a name="an_10:12">10:12</a> Wesuka wemka, waya kwaSamari; kwathi, uYehu lowo esendlwini yokucheba yabalusi, endleleni,</p> 
 <p><a name="an_10:13">10:13</a> wafumanana nabazalwana baka-Ahaziya, ukumkani wakwaYuda,  wathi, Ningoobani na nina? Bathi, Singabazalwana baka-Ahaziya;  siyehla, siya kubulisa oonyana bokumkani noonyana benkosikazi.</p> 
 <p><a name="an_10:14">10:14</a> Wathi, Babambeni behleli. Bababamba behleli, babasika ngasemhadini wendlu yokucheba; babengamadoda angamashumi omane anamabini; akasalisa mntu kubo.</p> 
 <p><a name="an_10:15">10:15</a> Uthe akunduluka khona, wafumanana noYehonadabhi unyana kaRekabhi, emkhawulela; wambulisa, wathi kuye, Ithe tye na intliziyo yakho, njengokuba injalo intliziyo yam kwintliziyo yakho? Wathi uYehonadabhi, Injalo. Wathi, Ukuba injalo ke, ethe isandla sakho. Wamnika isandla sakhe. Wamnyusa wamkhwelisa enqwelweni.</p> 
 <p><a name="an_10:16">10:16</a> Wathi, Hamba nam, ubone ikhwele lam ngenxa kaYehova.  Bamkhwelisa ke naye enqwelweni yakhe.</p> 
 <p><a name="an_10:17">10:17</a> Weza kwaSamari, wababulala bonke abaseleyo kuAhabhi kwaSamari, wada wamtshabalalisa ngokwelizwi likaYehova,  abelithethile kuEliya.</p> 
 <p><a name="an_10:18">10:18</a> UYehu wabahlanganisa bonke abantu, wathi kubo, UAhabhi wamkhonza kancinane uBhahali, uYehu yena uya kumkhonza kakhulu.</p> 
 <p><a name="an_10:19">10:19</a> Ke ngoko babizeleni kum abaprofeti bakaBhahali bonke,  abakhonzi bakhe bonke, nababingeleli bakhe bonke. Makungabikho mntu ungekhoyo; ngokuba ndinombingelelo omkhulu kuBhahali.  Bonke abathe ababakho, abayi kudla bomi. UYehu waye esenza le nto ebalalanisa, ukuze abatshabalalise abakhonzi bakaBhahali.</p> 
 <p><a name="an_10:20">10:20</a> Wathi uYehu, Mmemeleni ingqungquthela engcwele uBhahali.  Bayimema ke.</p> 
 <p><a name="an_10:21">10:21</a> UYehu wathumela kumaSirayeli onke; beza bonke abakhonzi bakaBhahali, kwada akwasala namnye ungezanga. Bangena endlwini kaBhahali, bayizalisa indlu kaBhahali, kwathabathela kwelinye icala kwesa kwelinye.</p> 
 <p><a name="an_10:22">10:22</a> Wathi kumphathi wendlu yeengubo, Barholeleni bonke abakhonzi bakaBhahali iingubo; wabarholela ke iingubo.</p> 
 <p><a name="an_10:23">10:23</a> Wangena uYehu noYehonadabhi, unyana kaRekabhi, endlwini kaBhahali, wathi kubakhonzi bakaBhahali, Funisisani nikhangele,  hleze kubekho kuni apha omnye wakubakhonzi bakaYehova; mayibe ngabakhonzi bakaBhahali bodwa.</p> 
 <p><a name="an_10:24">10:24</a> Bangena ke, baya kwenza imibingelelo namadini anyukayo.  UYehu wayezimisele ngaphandle amashumi osibhozo amadoda, wathi,  Indoda ethe yasindisa umntu kula madoda, ndiwazisileyo ezandleni zenu, umphefumlo wayo woba sesikhundleni somphefumlo walowo usindileyo.</p> 
 <p><a name="an_10:25">10:25</a> Kwathi, xa abegqibile ukulenza idini elinyukayo, wathi uYehu kwizigidimi nakubaphathi-mikhosi, Ngenani nibabulale;  makungaphumi mntu. Babaxabela ke ngohlangothi lwekrele;  zabaphosa phandle izigidimi nabaphathi-mikhosi. Zaya enqabeni yendlu kaBhahali,</p> 
 <p><a name="an_10:26">10:26</a> zazikhupha iintsika zendlu kaBhahali, zazitshisa;</p> 
 <p><a name="an_10:27">10:27</a> zazidiliza izimiso zamatye zikaBhahali, zayidiliza indlu kaBhahali, zayenza indawo ekuyiwa kuyo endle unanamhla.</p> 
 <p><a name="an_10:28">10:28</a> UYehu wamtshabalalisa ke uBhahali kwaSirayeli;</p> 
 <p><a name="an_10:29">10:29</a> kodwa izono zikaYarobheham, unyana kaNebhati, awawonisa amaSirayeli ngazo, uYehu akatyekanga ekuzilandeleni,  ezingamathole egolide abeseBheteli nabekwaDan.</p> 
 <p><a name="an_10:30">10:30</a> Wathi uYehova kuYehu, Ngenxa enokuba ulungisile ukwenza okuthe tye emehlweni am, wenza kwindlu ka-Ahabhi njengako konke okusentliziyweni yam: oonyana bakho besizukulwana sesine baya kukuhlalela etroneni yakwaSirayeli.</p> 
 <p><a name="an_10:31">10:31</a> Ke uYehu akakugcinanga ukuhamba ngomyalelo kaYehova uThixo kaSirayeli ngentliziyo yakhe yonke; akatyekanga ezonweni zikaYarobheham, awawonisa ngazo amaSirayeli.</p> 
 <p><a name="an_10:32">10:32</a> Ngaloo mihla waqala uYehova ukunciphisa kumaSirayeli.  Wawaxabela uHazayeli emideni yonke yakwaSirayeli,</p> 
 <p><a name="an_10:33">10:33</a> wathabathela eYordan empumalanga, lonke ilizwe laseGiliyadi, elamaGadi, nelamaRubhen, nelamaManase;  wathabathela eArohere, engasemlanjaneni oyiArnon, elaseGiliyadi nelaseBhashan.</p> 
 <p><a name="an_10:34">10:34</a> Ezinye izinto zikaYehu, nako konke awakwenzayo, nobukroti bakhe bonke, azibhalwanga na encwadini yemicimbi yemihla yookumkani bakwaSirayeli?</p> 
 <p><a name="an_10:35">10:35</a> UYehu walala kooyise, wangcwatyelwa kwaSamari.  UYehowahazi, unyana wakhe, waba ngukumkani esikhundleni sakhe.</p> 
 <p><a name="an_10:36">10:36</a> Imihla uYehu awaba ngukumkani kumaSirayeli kwaSamari, yaba yiminyaka emashumi mabini anesibhozo.</p> 
 <p><a name="an_11:1">11:1</a> Ke kaloku uAtaliya, unina ka-Ahaziya, uthe, akubona ukuba unyana wakhe ufile, wesuka wayitshabalalisa yonke imbewu yokumkani.</p> 
 <p><a name="an_11:2">11:2</a> Ke uYoshebha, intombi yokumkani uYehoram, udade boAhaziya,  wamthabatha uYowashe unyana ka-Ahaziya, wamba phakathi koonyana bokumkani ababulawayo, wamsa yena nomondli wakhe egumbini lokulala, bamfihla kuAtaliya, ukuba angabulawa.</p> 
 <p><a name="an_11:3">11:3</a> Wayenaye endlwini kaYehova, ezinyeziwe, iminyaka emithandathu. Waye uAtaliya engukumkanikazi kulo ilizwe.</p> 
 <p><a name="an_11:4">11:4</a> Ngomnyaka wesixhenxe uYehoyada wathumela, wathabatha abathetheli-makhulu basebancinithini nabasezigidimini, wabazisa kuye endlwini kaYehova. Wabamisela umnqophiso, wabafungisa endlwini kaYehova, wababonisa unyana wokumkani.</p> 
 <p><a name="an_11:5">11:5</a> Wabawisela umthetho, wathi, Yiyo le into eniya kuyenza:  Isahlulo sesithathu kuni, bangenayo ngesabatha, sogcina isigxina sendlu yokumkani;</p> 
 <p><a name="an_11:6">11:6</a> esinye isahlulo sesithathu sibe sesangweni laseSure; esinye isahlulo sesithathu sibe sesangweni emva kwezigidimi; nisigcine isigxina sendlu, nithintele.</p> 
 <p><a name="an_11:7">11:7</a> Ke izahlulo ezibini phakathi kwenu nonke, niphumayo ngesabatha, zosigcina isigxina sendlu kaYehova kukumkani;</p> 
 <p><a name="an_11:8">11:8</a> nimphahle ukumkani ngeenxa zonke, elowo eneentonga zakhe esandleni sakhe; athi ongene ezintlwini abulawe, nibe nokumkani ekuphumeni kwakhe nasekubuyeni kwakhe.</p> 
 <p><a name="an_11:9">11:9</a> Benza ke abathetheli-makhulu ngako konke uYehoyada umbingeleli abewise umthetho ngako. Bathabatha elowo amadoda akhe, angenayo ngesabatha, kunye naphumayo ngesabatha, beza kuYehoyada umbingeleli.</p> 
 <p><a name="an_11:10">11:10</a> Umbingeleli wabanika abathetheli-makhulu iintshuntshe namakhaka abe engawokumkani uDavide, abesendlwini kaYehova.</p> 
 <p><a name="an_11:11">11:11</a> Zema izigidimi, saeso saba neentonga zaso esandleni saso,  zathabathela kwiphiko lasekunene lendlu, zesa kwiphiko lasekhohlo lendlu, ngasesibingelelweni, ngasendlwini, ngeenxa zonke kukumkani.</p> 
 <p><a name="an_11:12">11:12</a> Wamkhuphela phandle unyana wokumkani, wamfaka isithsaba wamnika nesingqiniso. Bamenza ukumkani, bamthambisa, babetha izandla, bathi, Makadle ubomi ukumkani!</p> 
 <p><a name="an_11:13">11:13</a> Uthe uAtaliya, akusiva isandi sezigidimi nesabantu, waya kubo abantu endlwini kaYehova.</p> 
 <p><a name="an_11:14">11:14</a> Wakhangela, nanko ukumkani emi endaweni ephakamileyo ngokwesiko, nabathetheli nabavutheli ngamaxilongo bengakukumkani; abantu bonke belizwe bevuya, bevuthela amaxilongo. Wazikrazula iingubo zakhe uAtaliya, wakhala wathi,  Licebo! Licebo!</p> 
 <p><a name="an_11:15">11:15</a> UYehoyada umbingeleli wabawisela umthetho abathetheli-makhulu, abaveleli bempi leyo, wathi kubo,  Mkhupheleni phandle phakathi kwezintlu; omlandelayo makabulawe ngekrele. Ngokuba ubesithi umbingeleli, makangabulawelwa endlwini kaYehova. Bamkhwelela ngeenxa zombini.</p> 
 <p><a name="an_11:16">11:16</a> Waya endlwini yokumkani ngendlela yokungena kwamahashe,  wabulawelwa khona.</p> 
 <p><a name="an_11:17">11:17</a> Wawenza uYehoyada umnqophiso phakathi koYehova nokumkani nabantu, ukuba babe ngabantu bakaYehova; naphakathi kokumkani nabantu.</p> 
 <p><a name="an_11:18">11:18</a> Baya bonke abantu belizwe endlwini kaBhahali, bayidiliza;  izibingelelo zakhe nemifanekiso yakhe bayiqhekeza kwaphela.  Bambulala uMatan, umbi ngeleli kaBhahali, phambi kwesibingelelo. Umbingeleli wamisa abaveleli endlwini kaYehova.</p> 
 <p><a name="an_11:19">11:19</a> Wabathabatha abathetheli-makhulu, nabancinithi,  nezigidimi, nabantu bonke belizwe, behla nokumkani endlwini kaYehova, baya endlwini yokumkani ngendlela yesango lezigidimi.  Wahlala ke etroneni yokumkani.</p> 
 <p><a name="an_11:20">11:20</a> Bavuya bonke abantu belizwe; wazola umzi; kuba babembulele uAtaliya ngekrele endlwini yokumkani.</p> 
 <p><a name="an_11:21">11:21</a> UYowashe ubeminyaka isixhenxe ezelwe, ukuba ngukumkani kwakhe.</p> 
 <p><a name="an_12:1">12:1</a> Waba ngukumkani uYowashe ngomnyaka wesixhenxe kaYehu; waba neminyaka emashumi mane engukumkani eYerusalem. Ke igama lonina belinguTsibheya waseBher-shebha.</p> 
 <p><a name="an_12:2">12:2</a> UYowashe wenza okuthe tye emehlweni kaYehova yonke imihla yakhe, abemyala ngayo uYehoyada umbingeleli.</p> 
 <p><a name="an_12:3">12:3</a> Kodwa iziganga azisuswanga; abantu babesabingelela beqhumisela ezigangeni.</p> 
 <p><a name="an_12:4">12:4</a> Wathi uYowashe kubabingeleli, Yonke imali yezinto ezingcwalisiweyo, eziswayo endlwini kaYehova, imali yogqithela kwababaliweyo, nemali yomphefumlo walowo nalowo ngokulinganiselwa kwakhe, nemali yonke ekuthe qatha entliziyweni yomntu, ukuba ayizise endlwini kaYehova,</p> 
 <p><a name="an_12:5">12:5</a> mabayithabathele kubo ababingeleli, elowo ayithabathe kwabazana naye, batywine iintanda zendlu, apho sukuba kufunyenwe uthanda khona.</p> 
 <p><a name="an_12:6">12:6</a> Kwathi ngomnyaka wamashumi omabini anesithathu wokumkani uYowashe, ababingeleli bengekazitywini iintanda zendlu,</p> 
 <p><a name="an_12:7">12:7</a> ukumkani uYowashe wambiza uYehoyada umbingeleli nabanye ababingeleli, wathi kubo, Yini na ukuba ningazitywini iintanda zendlu? Ke ngoko maningabi sathabatha mali kwabazana nani;  yinikeleleni ukutywina iintanda zendlu.</p> 
 <p><a name="an_12:8">12:8</a> Bakuvuma ababingeleli ukungabi sathabatha mali ebantwini,  nokuthi zingatywinwa ngabo iintanda zendlu.</p> 
 <p><a name="an_12:9">12:9</a> UYehoyada umbingeleli wathabatha umkhombe, waphehla intunja esicikweni sawo, wawubeka ecaleni lesibingelelo, ngasekunene ekungeneni endlwini kaYehova, ukuze ababingeleli abagcina umbundu womnyango bayibeke khona yonke imali eziswayo endlwini kaYehova.</p> 
 <p><a name="an_12:10">12:10</a> Kube kusithi, bakubona ukuba ininzi imali emkhombeni,  enyuke umbhali wokumkani nombingeleli omkhulu, bayibophe ngengxowa, bayibale imali efunyenweyo endlwini kaYehova.</p> 
 <p><a name="an_12:11">12:11</a> Bayinikela imali ilinganisiwe ezandleni zabawenzayo umsebenzi, zabayikhangelayo indlu kaYehova; bayikhuphela ke abo kwiingcibi zemithi nakubakhi abayisebenzayo indlu kaYehova,</p> 
 <p><a name="an_12:12">12:12</a> nakubakhi beendonga, nakubaxholi bamatye, ukuba bathenge imithi namatye axholiweyo, ukuba kutywinwe iintanda zendlu kaYehova, beyikhuphela into yonke ekhutshelwe ukuhlaziya indlu kaYehova.</p> 
 <p><a name="an_12:13">12:13</a> Ke indlu kaYehova ayenzelwanga zitya zasilivere,  nazitshetshe, nazitya zokutshiza, namaxilongo, nanye impahla yegolide, nanye impahla yesilivere, ngemali leyo ibiziswe endlwini kaYehova;</p> 
 <p><a name="an_12:14">12:14</a> basuka bayinika abenzi bomsebenzi, ukuba bahlaziye ngayo indlu kaYehova.</p> 
 <p><a name="an_12:15">12:15</a> Babengabalelani namadoda, ababeyinikela ezandleni zawo imali leyo, ukuba ahlawule abenzi bomsebenzi; ngokuba abesebenza enyanisekile.</p> 
 <p><a name="an_12:16">12:16</a> Ke imali yedini letyala, nemali yelesono, ibingaziswa endlwini kaYehova; yaba yeyababingeleli.</p> 
 <p><a name="an_12:17">12:17</a> Ngelo xesha uHazayeli ukumkani wakwa-Aram wenyuka waya kulwa neGati, wayithimba. UHazayeli wabubhekisa ubuso bakhe ukuba enyuke aye eYerusalem.</p> 
 <p><a name="an_12:18">12:18</a> Wazithabatha uYowashe ukumkani wakwaYuda zonke izinto ezingcwele, ababezingcwalisile ooYehoshafati noYehoram noAhaziya, ooyise, ookumkani bakwaYuda, nezakhe izinto ezingcwele, negolide yonke eyafumanekayo ebuncwaneni bendlu kaYehova nobendlu yokumkani, wazithumela kuHazayeli ukumkani wakwa-Aram; wenyuka ke, wemka eYerusalem.</p> 
 <p><a name="an_12:19">12:19</a> Ezinye izinto zikaYowashe, nako konke awakwenzayo,  azibhalwanga na encwadini yemicimbi yemihla yookumkani bakwaYuda?</p> 
 <p><a name="an_12:20">12:20</a> Basuka abakhonzi bakhe baceba icebo, bambulala uYowashe endlwini yaseMilo, ekuyiweni eSila.</p> 
 <p><a name="an_12:21">12:21</a> UYozakare unyana kaShimehati, noYozabhadi unyana kaShomere, abakhonzi bakhe, bamxabela ke, wafa. Bamngcwabela kooyise emzini kaDavide. UAmatsiya, unyana wakhe, waba ngukumkani esikhundleni sakhe.</p> 
 <p><a name="an_13:1">13:1</a> Ngomnyaka wamashumi omabini anamithathu kaYowashe unyana ka-Ahaziya, ukumkani wakwaYuda, waba ngukumkani uYehowahazi,  unyana kaYehu, kumaSirayeli kwaSamari, iminyaka yalishumi elinesixhenxe.</p> 
 <p><a name="an_13:2">13:2</a> Wenza okubi emehlweni kaYehova, walandela izono zikaYarobheham unyana kaNebhati, awawonisa ngazo amaSirayeli;  akatyeka kuzo.</p> 
 <p><a name="an_13:3">13:3</a> Wavutha umsindo kaYehova kumaSirayeli, wawanikela esandleni sikaHazayeli ukumkani wakwa-Aram, nasesandleni sikaBhen-hadadi,  unyana kaHazayeli, yonke imihla.</p> 
 <p><a name="an_13:4">13:4</a> UYehowahazi wambongoza uYehova; uYehova wamva ke; ngokuba wakubona ukuxinwa kwamaSirayeli; ngokuba ukumkani wama-Aram wayewaxinile.</p> 
 <p><a name="an_13:5">13:5</a> (UYehova wawanika amaSirayeli umsindisi, aphuma phantsi kwesandla sama-Aram; bahlala oonyana bakaSirayeli ezintenteni zabo, njengokwangaphambili;</p> 
 <p><a name="an_13:6">13:6</a> nakuba babengatyekanga ezonweni zendlu kaYarobheham awawonisa ngazo amaSirayeli, asuka ahamba kuzo; noAshera wayesemi kwaSamari.)</p> 
 <p><a name="an_13:7">13:7</a> Ngokuba akamshiyelanga bantu uYehowahazi, yaba ngamashumi amahlanu abamahashe, neshumi leenqwelo zokulwa, neshumi lamawaka omqikela; ngokuba wabatshabalalisa ukumkani wakwa-Aram, wabenza baba njengothuli lokunyathelwa.</p> 
 <p><a name="an_13:8">13:8</a> Ezinye izinto zikaYehowahazi, nako konke awakwenzayo,  nobukroti bakhe, azibhalwanga na encwadini yemicimbi yemihla yookumkani bakwaSirayeli?</p> 
 <p><a name="an_13:9">13:9</a> Walala uYehowahazi kooyise, bamngcwabela kwaSamari.  UYehohashe, unyana wakhe, waba ngukumkani esikhundleni sakhe.</p> 
 <p><a name="an_13:10">13:10</a> Ngomnyaka wamashumi omathathu anesixhenxe kaYowashe ukumkani wakwaYuda, uYehohashe unyana kaYehowahazi waba ngukumkani wamaSirayeli kwaSamari, iminyaka elishumi elinamithandathu.</p> 
 <p><a name="an_13:11">13:11</a> Wenza okubi emehlweni kaYehova; akatyeka kwizono zonke zikaYarobheham unyana kaNebhati, awawonisa ngazo amaSirayeli;  wasuka wahamba kuzo.</p> 
 <p><a name="an_13:12">13:12</a> Ezinye izinto zikaYehohashe, nako konke awakwenzayo,  nobukroti bakhe awalwa ngabo noAmatsiya ukumkani wakwaYuda,  azibhalwanga na encwadini yemicimbi yemihla yookumkani bakwaSirayeli?</p> 
 <p><a name="an_13:13">13:13</a> Walala uYehohashe kooyise; uYarobheham wahlala etroneni yakhe. UYehohashe wangcwatyelwa kwaSamari, kookumkani bakwaSirayeli.</p> 
 <p><a name="an_13:14">13:14</a> Ke kaloku uElisha wayesifa sisifo awayeza kufa siso. Wehla uYehohashe ukumkani wakwaSirayeli, waya kuye, walila phambi kwakhe, wathi, Bawo, bawo, nqwelo yokulwa yakwaSirayeli nabamahashe bakhe!</p> 
 <p><a name="an_13:15">13:15</a> UElisha wathi kuye, Thabatha isaphetha neentolo.  Wasithabatha ke isaphetha neentolo.</p> 
 <p><a name="an_13:16">13:16</a> Wathi kukumkani wakwaSirayeli, Sityede isaphetha ngesandla sakho. Wasityeda ngesandla sakhe; uElisha wabeka ezakhe izandla ezandleni zokumkani,</p> 
 <p><a name="an_13:17">13:17</a> wathi, Vula ifestile ngasempumalanga; wayivula. Wathi uElisha, Tola; watola. Wathi, Huntshu, utolo losindiso lukaYehova! Utolo losindiso oluchase ama-Aram! Uya kutsho ngalo kuma-Aram eAfeki ade aphele.</p> 
 <p><a name="an_13:18">13:18</a> Wathi, Zithabathe iintolo; wazithabatha. Wathi kukumkani wakwaSirayeli, Tola emhlabeni; watsho izihlandlo zazithathu,  wayeka.</p> 
 <p><a name="an_13:19">13:19</a> Wesuka umfo wakwaThixo, wanoburhalarhume ngakuye, wathi,  Unge utsho izihlandlo zazihlanu, nokuba zithandathu; ukuze ube uya kutsho kuma-Aram ade aphele; useluya kutsho kuma-Aram izihlandlo zibe zithathu kuphela.</p> 
 <p><a name="an_13:20">13:20</a> Wafa uElisha, bamngcwaba. Ke amatutu amaMowabhi ebedla ngokulingenela ilizwe, ukuthwasa komnyaka;</p> 
 <p><a name="an_13:21">13:21</a> kwathi, bengcwaba indoda, babona ngamatutu evela;  bayiphosa indoda leyo engcwabeni likaElisha. Ithe indoda leyo yakufika emathanjeni kaElisha, yasuka yaphila, yema ngeenyawo.</p> 
 <p><a name="an_13:22">13:22</a> Ke kaloku uHazayeli, ukumkani wama-Aram, wayewaxinile amaSirayeli yonke imihla kaYehowahazi.</p> 
 <p><a name="an_13:23">13:23</a> UYehova wawababala, wasikwa yimfesane ngawo, wawabheka ngenxa yomnqophiso wakhe noAbraham noIsake noYakobi; akavuma ukuwonakalisa nokuwalahla ebusweni bakhe unangoku.</p> 
 <p><a name="an_13:24">13:24</a> Wafa uHazayeli ukumkani wama-Aram; uBhen-hadade, unyana wakhe, waba ngukumkani esikhundleni sakhe.</p> 
 <p><a name="an_13:25">13:25</a> Wabuya uYehohashe unyana kaYehowahazi, wayithimba imizi kuBhen-hadade unyana kaHazayeli, awayeyithimbe yena kuYehowahazi uyise ngemfazwe. UYehohashe wamgxotha izihlandlo zazithathu wayibuyisa imizi yakwaSirayeli.</p> 
 <p><a name="an_14:1">14:1</a> Ngomnyaka wesibini kaYehohashe unyana kaYehowahazi,  ukumkani wakwaSirayeli, waba ngukumkani uAmatsiya, unyana kaYowashe ukumkani wakwaYuda.</p> 
 <p><a name="an_14:2">14:2</a> Ubeminyaka imashumi mabini anamihlanu ezelwe, ukuba ngukumkani kwakhe; waba neminyaka emashumi mabini anesithoba engukumkani eYerusalem. Igama lonina belinguYehowadan waseYerusalem.</p> 
 <p><a name="an_14:3">14:3</a> Wenza okuthe tye emehlweni kaYehova; kodwa akaba njengoDavide uyise; wenza njengako konke awakwenzayo uYowashe uyise.</p> 
 <p><a name="an_14:4">14:4</a> Kodwa zona iziganga azisuswanga; abantu babesabingelela beqhumisela ezingangeni.</p> 
 <p><a name="an_14:5">14:5</a> Wathi, bakuqiniseka ubukumkani esandleni sakhe, wababulala abakhonzi bakhe ababembulele ukumkani uyise.</p> 
 <p><a name="an_14:6">14:6</a> Ke oonyana bababulali abo akababulalanga, njengoko kubhaliweyo encwadini yomyalelo kaMoses, apho uYehova wayewise umthetho wokuthi, Ooyise mabangabulawa ngenxa yoonyana, oonyana mabangabulawa ngenxa yooyise; elowo makabulawe ngesakhe isono.</p> 
 <p><a name="an_14:7">14:7</a> Wawabulala amaEdom eSihlanjeni seTyuwa, ishumi lamawaka.  Wayithimba ingxondorha ngokulwa; wathi igama layo yiYoketele unanamhla.</p> 
 <p><a name="an_14:8">14:8</a> Waza uAmatsiya wathumela abathunywa kuYehohashe, unyana kaYehowahazi, unyana kaYehu, ukumkani wakwaSirayeli, esithi,  Yiza siqwalaselane ngamehlo.</p> 
 <p><a name="an_14:9">14:9</a> UYehohashe ukumkani wakwaSirayeli wathumela kuAmatsiya ukumkani wakwaYuda, wathi, Ikhakakhaka eliseLebhanon lathumela kumsedare oseLebhanon, lisithi, Unyana wam mnike intombi yakho,  ibe ngumkakhe. Ke irhamncwa laseLebhanon laliwela, lalibhuqa,  ikhakakhaka elo.</p> 
 <p><a name="an_14:10">14:10</a> Uwabulele okunene amaEdom, yakuphakamisa intliziyo yakho;  zuka ngaloo nto uhlale endlwini yakho. Yini na ukuba ufekethe ngobubi, uwe, wena namaYuda anawe?</p> 
 <p><a name="an_14:11">14:11</a> Akaphulaphula uAmatsiya. Wenyuka ke uYehohashe ukumkani wakwaSirayeli; baqwalaselana ngamehlo, yena noAmatsiya ukumkani wakwaYuda, eBhete-shemeshe eyeyakwaYuda.</p> 
 <p><a name="an_14:12">14:12</a> Aqondiswa ke amaYuda ngamaSirayeli; yangulowo wasabela ententeni yakhe.</p> 
 <p><a name="an_14:13">14:13</a> UYehohashe ukumkani wakwaSirayeli wambamba uAmatsiya ukumkani wakwaYuda, unyana kaYowashe, unyana ka-Ahaziya,  eBhete-shemeshe, weza eYerusalem, waluqhekeza udonga lweYerusalem, wathabathela esangweni lakwaEfrayim, wesa esangweni lembombo, ikubhite ezimakhulu mane.</p> 
 <p><a name="an_14:14">14:14</a> Wayithabatha yonke igolide nesilivere, neempahla zonke ezafumanekayo endlwini kaYehova, nasebuncwaneni bendlu yokumkani, nabazizibambiso; wabuyela kwaSamari.</p> 
 <p><a name="an_14:15">14:15</a> Ezinye izinto zikaYehohashe awazenzayo, nobukroti bakhe,  nokulwa kwakhe noAmatsiya ukumkani wakwaYuda, azibhalwanga na encwadini yemicimbi yemihla yookumkani bakwaSirayeli?</p> 
 <p><a name="an_14:16">14:16</a> Walala uYehohashe kooyise, wangcwatyelwa kwaSamari,  ndawonye nookumkani bakwaSirayeli. UYarobheham, unyana wakhe,  waba ngukumkani esikhundleni sakhe.</p> 
 <p><a name="an_14:17">14:17</a> Wadla ubomi uAmatsiya unyana kaYowashe, ukumkani wakwaYuda, iminyaka elishumi linesihlanu emva kokufa kukaYehohashe, unyana kaYehowahazi ukumkani wakwaSirayeli.</p> 
 <p><a name="an_14:18">14:18</a> Ezinye izinto zika-Amatsiya azibhalwanga na encwadini yemicimbi yemihla yookumkani bakwaYuda?</p> 
 <p><a name="an_14:19">14:19</a> Bamceba eYerusalem, wasabela eLakishe, Bamsukela,  bamfumana eLakishe, bambulalela khona.</p> 
 <p><a name="an_14:20">14:20</a> Bamthwala ngamahashe, bamngcwabela eYerusalem kooyise emzini kaDavide.</p> 
 <p><a name="an_14:21">14:21</a> Bonke abantu bakwaYuda bamthabatha uAzariya, akubon ukuba uminyaka ilishumi linamithandathu ezelwe, bamenza ukumkani esikhundleni sika-Amatsiya uyise.</p> 
 <p><a name="an_14:22">14:22</a> Yakhiwa nguye iElati, wayibuyisela kumaYuda, emveni kokuba ukumkani walalayo kooyise.</p> 
 <p><a name="an_14:23">14:23</a> Ngomnyaka weshumi elinesihlanu ka-Amatsiya unyana kaYowashe, ukumkani wakwaYuda, waba ngukumkani uYarobheham,  unyana kaYehohashe ukumkani wakwaSirayeli, kwaSamari, iminyaka yamashumi mane anamnye.</p> 
 <p><a name="an_14:24">14:24</a> Wenza okubi emehlweni kaYehova; akatyeka ezonweni zonke zikaYarobheham unyana kaNebhati, awawonisa ngazo amaSirayeli.</p> 
 <p><a name="an_14:25">14:25</a> Yena wawubuyisa umda wakwaSirayeli: wathabathela ekungeneni kweHamati, wesa kulwandle lweArabha, ngokwelizwi likaYehova uThixo wakwaSirayeli, awalithethayo ngomkhonzi wakhe uYona unyana ka-Amitayi, umprofeti waseGati-hefere.</p> 
 <p><a name="an_14:26">14:26</a> Ngokuba uYehova wakubona ukubandezelwa kwamaSirayeli ukuba kukrakra kakhulu, uphelile ovalelweyo, uphelile ovulelweyo,  kungekho namncedi kwaSirayeli.</p> 
 <p><a name="an_14:27">14:27</a> UYehova akatshongo ukuthi, uya kulicima igama lamaSirayeli phantsi kwezulu; wawasindisa ke ngesandla sikaYarobheham unyana kaYehohashe.</p> 
 <p><a name="an_14:28">14:28</a> Ezinye izinto zikaYarobheham nako konke awakwenzayo,  nobukroti bakhe awalwa ngabo, awayibuyisela ngabo iDamasko neHamati yakwaYuda kumaSirayeli, azibhalwanga na encwadini yemicimbi yemihla yookumkani bakwaSirayeli?</p> 
 <p><a name="an_14:29">14:29</a> Walala uYarobheham kooyise, kookumkani bakwaSirayeli;  uZekariya, unyana wakhe, waba ngukumkani esikhundleni sakhe.</p> 
 <p><a name="an_15:1">15:1</a> Ngomnyaka wamashumi omabini anesixhenxe kaYarobheham ukumkani wakwaSirayeli, waba ngukumkani uAzariya, unyana ka-Amatsiya ukumkani wakwaYuda.</p> 
 <p><a name="an_15:2">15:2</a> Ubeminyaka ilishumi linamithandathu ezelwe, ukuba ngukumkani kwakhe. Waba neminyaka emashumi mahlanu anamibini engukumkani eYerusalem. Igama lonina belinguYekoliya waseYerusalem.</p> 
 <p><a name="an_15:3">15:3</a> Wenza okuthe tye emehlweni kaYehova, njengako konke awakwenzayo uAmatsiya uyise;</p> 
 <p><a name="an_15:4">15:4</a> kodwa azisuswanga iziganga; abantu babesabingelela beqhumisela ezigangeni.</p> 
 <p><a name="an_15:5">15:5</a> UYehova wambetha ukumkani, waba neqhenqa kwada kwayimini yokufa kwakhe; wahlala endlwini eyodwa. Ke uYotam, unyana wokumkani, ebephethe ibhotwe, ebalawula abantu belizwe.</p> 
 <p><a name="an_15:6">15:6</a> Ezinye izinto zika-Azariya, nako konke awakwenzayo,  azibhalwanga na encwadini yemicimbi yemihla yookumkani bakwaYuda?</p> 
 <p><a name="an_15:7">15:7</a> Walala uAzariya kooyise; bamngcwabela kooyise emzini kaDavide. UYotam, unyana wakhe, waba ngukumkani esikhundleni sakhe.</p> 
 <p><a name="an_15:8">15:8</a> Ngomnyaka wamashumi omathathu anesibhozo ka-Azariya ukumkani wakwaYuda, waba ngukumkani uZekariya, unyana kaYarobheham, kumaSirayeli kwaSamari, iinyanga ezintandathu.</p> 
 <p><a name="an_15:9">15:9</a> Wenza okubi emehlweni kaYehova, njengoko benza ngako ooyise; akatyeka ezonweni zikaYarobheham unyana kaNebhati,  awawonisa ngazo amaSirayeli.</p> 
 <p><a name="an_15:10">15:10</a> UShalum unyana kaYabheshe wamceba, wamxabela phambi kwabantu, wambulala; waba ngukumkani esikhundleni sakhe.</p> 
 <p><a name="an_15:11">15:11</a> Ezinye izinto zikaZekariya, nanzo zibhaliwe encwadini yemicimbi yemihla yookumkani bakwaSirayeli.</p> 
 <p><a name="an_15:12">15:12</a> Lilizwi elo awalithethayo uYehova kuYehu lokuthi, Kuwe kuya kuhlala oonyana besesine isizukulwana etroneni yakwaSirayeli. Kwaba njalo ke.</p> 
 <p><a name="an_15:13">15:13</a> UShalum unyana kaYabheshe waba ngukumkani ngomnyaka wamashumi omathathu anesithoba kaUziya ukumkani wakwaYuda. Waba ngukumkani inyanga iphela kwaSamari.</p> 
 <p><a name="an_15:14">15:14</a> Wenyuka uMenahem unyana kaGadi, esuka eTirtsa, waya kwaSamari, wamxabela uShalum unyana kaYabheshe kwaSamari,  wambulala, waba ngukumkani esikhundleni sakhe.</p> 
 <p><a name="an_15:15">15:15</a> Ezinye izinto zikaShalum, necebo lakhe awalicebayo, nanzo zibhalwe encwadini yemicimbi yemihla yookumkani bakwaSirayeli.</p> 
 <p><a name="an_15:16">15:16</a> Waza uMenahem wachitha iTifesa nento yonke ebikuyo, nemida yayo, ephuma eTirtsa; ngokuba ingamvulelanga, wayixabela;  wabaqangqulula bonke abamithiyo kuyo.</p> 
 <p><a name="an_15:17">15:17</a> Ngomnyaka wamashumi omathathu anesithoba ka-Azariya ukumkani wakwaYuda, waba ngukumkani uMenahem unyana kaGadi kumaSirayeli kwaSamari, iminyaka yalishumi.</p> 
 <p><a name="an_15:18">15:18</a> Wenza okubi emehlweni kaYehova; akatyeka ezonweni zikaYarobheham unyana kaNebhati, awawonisa ngazo amaSirayeli,  yonke imihla yakhe.</p> 
 <p><a name="an_15:19">15:19</a> Walifikela ilizwe uPuli, ukumkani waseAsiriya; uMenahem wamnika uPuli iwaka leetalente zesilivere, ukuze izandla zakhe zibe ngakuye, ukuze abuqinise ubukumkani esandleni sakhe.</p> 
 <p><a name="an_15:20">15:20</a> UMenahem wayibiza isilivere leyo kumaSirayeli, kumadoda onke azizityebi, ukuba anike ukumkani waseAsiriya: yangamashumi omahlanu eeshekele zesilivere kumntu emnye. Wabuya ke ukumkani waseAsiriya; akahlala ezweni elo.</p> 
 <p><a name="an_15:21">15:21</a> Ezinye izinto zikaMenahem, nako konke awakwenzayo,  azibhalwanga na encwadini yemicimbi yemihla yookumkani bakwaSirayeli?</p> 
 <p><a name="an_15:22">15:22</a> Walala uMenahem kooyise; uPekaya, unyana wakhe, waba ngukumkani esikhundleni sakhe.</p> 
 <p><a name="an_15:23">15:23</a> Ngomnyaka wamashumi omahlanu ka-Azariya ukumkani wakwaYuda, waba ngukumkani uPekaya, unyana kaMenahem,  kumaSirayeli kwaSamari, iminyaka yamibini.</p> 
 <p><a name="an_15:24">15:24</a> Wenza okubi emehlweni kaYehova; akatyeka ezonweni zikaYarobheham unyana kaNebhati, awawonisa ngazo amaSirayeli.</p> 
 <p><a name="an_15:25">15:25</a> UPeka, unyana kaRemaliya, umphathi-mkhosi wakhe, wamceba wamxabela kwaSamari enqabeni yendlu yokumkani, noArgobhi noAriye, enamadoda angamashumi omahlanu koonyana bamaGiliyadi;  wambulala, waba ngukumkani esikhundleni sakhe.</p> 
 <p><a name="an_15:26">15:26</a> Ezinye izinto zikaPekaya, nako konke awakwenzayo, nanzo zibhaliwe encwadini yemicimbi yemihla yookumkani bakwaSirayeli.</p> 
 <p><a name="an_15:27">15:27</a> Ngomnyaka wamashumi omahlanu anamabini ka-Azariya ukumkani wakwaYuda, uPeka, unyana kaRemaliya, waba ngukumkani kumaSirayeli kwaSamari, iminyaka yamashumi mabini.</p> 
 <p><a name="an_15:28">15:28</a> Wenza okubi emehlweni kaYehova; akatyeka ezonweni zikaYarobheham unyana kaNebhati, awawonisa ngazo amaSirayeli.</p> 
 <p><a name="an_15:29">15:29</a> Ngemihla kaPeka ukumkani wakwaSirayeli, kwafika uTigelate-pilezere ukumkani waseAsiriya, wayithabatha i-Iyon,  neAbhele-bhete-mahaka, neYanowa, neKedeshe, neHatsore,  nelaseGiliyadi, nelaseGalili, lonke ilizwe lakwaNafetali;  wabathimba, wabafudusa wabasa eAsiriya.</p> 
 <p><a name="an_15:30">15:30</a> UHoseya unyana kaEla wamceba uPeka unyana kaRemaliya,  wamxabela, wambulala, waba ngukumkani esikhundleni sakhe ngomnyaka wamashumi amabini kaYotam, unyana kaUziya.</p> 
 <p><a name="an_15:31">15:31</a> Ezinye izinto zikaPeka, nako konke awakwenzayo, nanzo zibhaliwe encwadini yemicimbi yemihla yookumkani bakwaSirayeli.</p> 
 <p><a name="an_15:32">15:32</a> Ngomnyaka wesibini kaPeka unyana kaRemaliya, ukumkani wakwaSirayeli, waba ngukumkani uYotam unyana kaUziya, ukumkani wakwaYuda.</p> 
 <p><a name="an_15:33">15:33</a> Ubeminyaka imashumi mabini anamihlanu ezelwe, ukuba ngukumkani kwakhe. Waba neminyaka elishumi linamithandathu engukumkani eYerusalem. Igama lonina belinguYerusha, intombi kaTsadoki.</p> 
 <p><a name="an_15:34">15:34</a> Wenza okuthe tye emehlweni kaYehova; wenza njengako konke awakwenzayo u-Uziya uyise.</p> 
 <p><a name="an_15:35">15:35</a> Kodwa iziganga azisuswanga; abantu babesabingelela beqhumisela ezigangeni. Yena walakha isango langasentla lendlu kaYehova.</p> 
 <p><a name="an_15:36">15:36</a> Ezinye izinto zikaYotam, nako konke awakwenzayo,  azibhalwanga na encwadini yemicimbi yemihla yookumkani bakwaYuda?</p> 
 <p><a name="an_15:37">15:37</a> Ngaloo mihla waqala uYehova ukuthumela kwaYuda uRetsin,  ukumkani wakwa-Aram, noPeka unyana kaRemaliya.</p> 
 <p><a name="an_15:38">15:38</a> Walala uYotam kooyise, wangcwatyelwa kooyise emzini kaDavide uyise; uAhazi, unyana wakhe, waba ngukumkani esikhundleni sakhe.</p> 
 <p><a name="an_16:1">16:1</a> Ngomnyaka weshumi elinesixhenxe kaPeka unyana kaRemaliya,  waba ngukumkani uAhazi, unyana kaYotam, ukumkani wakwaYuda.</p> 
 <p><a name="an_16:2">16:2</a> UAhazi ubeminyaka imashumi mabini ezelwe, ukuba ngukumkani kwakhe. Waba neminyaka elishumi linamithandathu engukumkani eYerusalem. Akakwenza okuthe tye emehlweni kaYehova uThixo wakhe, njengoDavide uyise.</p> 
 <p><a name="an_16:3">16:3</a> Wahamba ngendlela yookumkani bakwaSirayeli; kananjalo wamcandisa emlilweni unyana wakhe, ngokwamasikizi eentlanga,  awazigqogqayo uYehova phambi koonyana bakaSirayeli.</p> 
 <p><a name="an_16:4">16:4</a> Wabingelela, waqhumisela ezigangeni, nasezindulini,  naphantsi kwemithi yonke eluhlaza.</p> 
 <p><a name="an_16:5">16:5</a> Kwaza kwenyuka uRetsin, ukumkani wakwa-Aram, noPeka unyana kaRemaliya, ukumkani wakwaSirayeli, beza kulwa eYerusalem;  bamngqinga uAhazi, ababa nako ukumeyisa.</p> 
 <p><a name="an_16:6">16:6</a> Ngelo xesha uRetsin ukumkani wakwa-Aram wayibuyisela iElati kuma-Aram, wawagxotha amaYuda e-Elati. Eza ama-Aram e-Elati,  ahlala khona unanamhla.</p> 
 <p><a name="an_16:7">16:7</a> Wathumela abathunywa uAhazi kuTigelate-pilezere ukumkani waseAsiriya, wathi, Ndingumkhonzi wakho, ndingunyana wakho;  nyuka uze kundisindisa esandleni sokumkani wakwa-Aram,  nasesandleni sokumkani wakwaSirayeli, abandivunukeleyo.</p> 
 <p><a name="an_16:8">16:8</a> UAhazi wayithabatha isilivere negolide eyafumanekayo endlwini kaYehova, nasebuncwaneni bendlu yokumkani, wayithumela kukumkani waseAsiriya isisicengo.</p> 
 <p><a name="an_16:9">16:9</a> Ukumkani waseAsiriya wamphulaphula; wenyuka ukumkani waseAsiriya waya eDamasko, wayithimba, wabafudusa abantu wabasa eKiri, wambulala uRetsin.</p> 
 <p><a name="an_16:10">16:10</a> Ukumkani uAhazi waya kumhlangabeza uTigelate-pilezere,  ukumkani waseAsiriya, eDamasko. Wabona isibingelelo esiseDamasko. UAhazi ukumkani wayithumela imfano yesibingelelo eso, isilinganiso saso ngokusetyenzwa kwaso konke, ku-Uriya umbingeleli.</p> 
 <p><a name="an_16:11">16:11</a> Wasakha ke isibingelelo u-Uriya umbingeleli, njengako konke abemthumele khona uAhazi ukumkani eDamasko. Wenjenjalo u-Uriya umbingeleli, wada wafika ukumkani uAhazi evela eDamasko.</p> 
 <p><a name="an_16:12">16:12</a> Weza ukumkani evela eDamasko, wasibona ukumkani isibingelelo eso; wasondela ukumkani kuso isibingelelo, wenyuka waya kuso;</p> 
 <p><a name="an_16:13">16:13</a> waqhumisela ngedini lakhe elinyukayo nangomnikelo wakhe wokudla, wathulula umnikelo wakhe othululwayo, watshiza ngegazi lemibingelelo yakhe yoxolo esibingelelweni.</p> 
 <p><a name="an_16:14">16:14</a> Ke isibingelelo sobhedu, esibe siphambi koYehova, wasisusa phambi kwendlu, phakathi kwesibingelelo sakhe nendlu kaYehova,  wasisondeza, wasibeka ecaleni lesibingelelo ngentla.</p> 
 <p><a name="an_16:15">16:15</a> UAhazi ukumkani wamwisela umthetho u-Uriya umbingeleli,  wathi, Phezu kwesibingelelo esikhulu qhumisela ngedini elinyukayo lokusa, nangomnikelo wokudla wangokuhlwa, nangedini elinyukayo lokumkani, nangomnikelo wakhe wokudla, nangedini elinyukayo labantu bonke belizwe, nangomnikelo wabo wokudla,  nangeminikelo yabo ethululwayo, utshize kuso ngegazi lonke ledini elinyukayo, negazi lonke lombingelelo; ke sona isibingelelo sobhedu ndiya kukha ndibuzise ngaso.</p> 
 <p><a name="an_16:16">16:16</a> Wenza ke u-Uriya umbingeleli njengako konke awamwisela umthetho ngako ukumkani uAhazi.</p> 
 <p><a name="an_16:17">16:17</a> Ukumkani uAhazi waziqhawula iipanele zeenqwelwana,  wazisusa kuzo iingqayi; waluthula ulwandle ezinkomeni zobhedu,  ezibe zingaphantsi kwalo, walubeka phezu kwesiseko samatye.</p> 
 <p><a name="an_16:18">16:18</a> Igumbi elisithelisiweyo lesabatha, ababelakhe ngasendlwini, nendawo yokungena ukumkani ebingaphandle,  wayishenxisela endlwini kaYehova, ngenxa yokumkani waseAsiriya.</p> 
 <p><a name="an_16:19">16:19</a> Ezinye izinto zika-Ahazi awazenzayo, azibhalwanga na encwadini yemicimbi yemihla yookumkani bakwaYuda?</p> 
 <p><a name="an_16:20">16:20</a> Walala uAhazi kooyise, wangcwatyelwa kooyise emzini kaDavide; waba ngukumkani uHezekiya unyana wakhe esikhundleni sakhe.</p> 
 <p><a name="an_17:1">17:1</a> Ngomnyaka weshumi elinesibini ka-Ahazi ukumkani wakwaYuda,  uHoseya, unyana kaEla, waba ngukumkani kwaSamari kumaSirayeli,  iminyaka yasithoba.</p> 
 <p><a name="an_17:2">17:2</a> Wenza okubi emehlweni kaYehova; noko akaba njengookumkani bakwaSirayeli ababephambi kwakhe.</p> 
 <p><a name="an_17:3">17:3</a> UShalemanesere ukumkani waseAsiriya wenyuka, wamfikela uHoseya; waba ngumkhonzi wakhe, wamana emrholela iminikelo.</p> 
 <p><a name="an_17:4">17:4</a> Ke kaloku ukumkani waseAsiriya wamfumana uHoseya eliphamba,  ngokuthi athume izigidimi kuSo, ukumkani wamaYiputa,  angawunyusi awuse umnikelo kukumkani waseAsiriya,  njengokweminyaka ngeminyaka; ukumkani waseAsiriya wamvalela ke,  wamkhonkxa entolongweni.</p> 
 <p><a name="an_17:5">17:5</a> Ukumkani waseAsiriya waligqiba lonke ilizwe; wenyuka waya kumzi wakwaSamari, wawungqinga iminyaka emithathu.</p> 
 <p><a name="an_17:6">17:6</a> Ngomnyaka wesithoba kaHoseya, ukumkani waseAsiriya wawuthimba umzi wakwaSamari, wawafudusela amaSirayeli eAsiriya,  wawabeka eHala, naseHabhore, emlanjeni oyiGozan, nasemizini yamaMedi.</p> 
 <p><a name="an_17:7">17:7</a> Kwenzeka oko kuba oonyana bakaSirayeli bonayo kuYehova uThixo wabo, owabanyusayo ezweni lamaYiputa, wabarhola phantsi kwesandla sikaFaro ukumkani waseYiputa; boyika thixo bambi,</p> 
 <p><a name="an_17:8">17:8</a> bahamba emimiselweni yeentlanga, ebezigqogqe uYehova ebusweni boonyana bakaSirayeli, nakweyookumkani bakwaSirayeli,  ababeyenzile.</p> 
 <p><a name="an_17:9">17:9</a> Oonyana bakaSirayeli benza ngasese izinto ezingezizo kuYehova uThixo wabo, bazakhela iziganga emizini yabo yonke,  kwathabathela kwinqaba yababoniseli kwesa kumzi onqatyisiweyo.</p> 
 <p><a name="an_17:10">17:10</a> Bazimisela izimiso zamatye nooAshera ezindulini zonke ezinde, naphantsi kwemithi yonke eluhlaza;</p> 
 <p><a name="an_17:11">17:11</a> baqhumisela khona ezigangeni zonke, njengeentlanga awazifudusayo uYehova ebusweni babo. Benza izinto ezimbi zokumqumbisa uYehova;</p> 
 <p><a name="an_17:12">17:12</a> bakhonza izigodo ezizizithixo, wathi uYehova kubo, Ize ningazenzi ezo nto.</p> 
 <p><a name="an_17:13">17:13</a> Waqononondisa uYehova kwaSirayeli nakwaYuda, ngabaprofeti bonke, iimboni ngeemboni, esithi, Buyani ezindleleni zenu ezimbi, nigcine imithetho yam, imimiselo yam, ngokomyalelo wonke endawumisela ooyihlo, endawuthumela kuni ngesandla sabakhonzi bam abaprofeti.</p> 
 <p><a name="an_17:14">17:14</a> Abeva, bazenza lukhuni iintamo zabo, njengeentamo zooyise abangakholwanga nguYehova uThixo wabo.</p> 
 <p><a name="an_17:15">17:15</a> Bayicekisa imimiselo yakhe, nomnqophiso wakhe awawenzayo nooyise babo, nezingqino zakhe awazingqinayo kubo; balandela izinto ezingento, baba ziinto ezingento, balandelana neentlanga ezibangqongileyo, awayebawisele umthetho uYehova ngazo, ukuba bangenzi njengazo.</p> 
 <p><a name="an_17:16">17:16</a> Bayishiya yonke imithetho kaYehova uThixo wabo, bazenzela umfanekiso otyhidiweyo, amathole amabini, benza uAshera,  baqubuda kumkhosi wonke wezulu, bakhonza uBhahali.</p> 
 <p><a name="an_17:17">17:17</a> Bacandisa oonyana babo neentombi zabo emlilweni, bavumisa,  bahlaba izihlabo, bazithengisela ukwenza okubi emehlweni kaYehova, ukuba bamqumbise.</p> 
 <p><a name="an_17:18">17:18</a> UYehova waba nomsindo omkhulu kunene kumaSirayeli,  wawasusa ebusweni bakhe, yaba sisizwe sakwaYuda sodwa esasalayo.</p> 
 <p><a name="an_17:19">17:19</a> KwanamaYuda akayigcinanga imithetho kaYehova uThixo wawo;  ahamba ngemimiselo yamaSirayeli abeyenzile.</p> 
 <p><a name="an_17:20">17:20</a> Wayilahla ke uYehova yonke imbewu yakwaSirayeli,  wabacinezela, wabanikela esandleni sabaphangi, wada wabagxotha ebusweni bakhe.</p> 
 <p><a name="an_17:21">17:21</a> Ngokuba wawakrazula amaSirayeli endlwini kaDavide; aza amenza ukumkani uYarobheham unyana kaNebhati. UYarobheham wawawexula amaSirayeli ekumlandeleni uYehova, wawonisa ngesono esikhulu.</p> 
 <p><a name="an_17:22">17:22</a> Bahamba oonyana bakaSirayeli ezonweni zonke zikaYarobheham awazenzayo abatyeka kuzo,</p> 
 <p><a name="an_17:23">17:23</a> wada uYehova wawasusa amaSirayeli ebusweni bakhe, njengoko wakuthethayo ngabakhonzi bakhe bonke, abaprofeti. Afuduswa ke amaSirayeli emhlabeni wawo, asiwa eAsiriya, unanamhla.</p> 
 <p><a name="an_17:24">17:24</a> Ke kaloku ukumkani waseAsiriya wazisa abantu, bevela eBhabheli, naseKuta, naseAva, naseHamati, naseSefarvayim,  wababeka emizini yakwaSamari, esikhundleni soonyana bakaSirayeli. Balihlutha elakwaSamari, bahlala emizini yalo.</p> 
 <p><a name="an_17:25">17:25</a> Kwathi ekuqaleni kokuma kwabo khona, abamoyika uYehova;  uYehova wathuma iingonyama phakathi kwabo; zaya zibulala phakathi kwabo.</p> 
 <p><a name="an_17:26">17:26</a> Bathetha ke kukumkani waseAsiriya, bathi, lintlanga ozifudusileyo, wazibeka emizini yelakwaSamari, azilazi isiko loThixo weli lizwe; uzithumele ke iingonyama; yabona,  ziyazibulala, ngokokuba zingalazi isiko loThixo weli lizwe.</p> 
 <p><a name="an_17:27">17:27</a> Wawisa umthetho ukumkani waseAsiriya wathi, Yisani apho omnye wababingeleli enabafudusa khona, aye ahlale khona,  abafundise isiko loThixo weli lizwe.</p> 
 <p><a name="an_17:28">17:28</a> Waya ke omnye wababingeleli, ababefudusiwe kwelakwaSamari,  wahlala eBheteli, wamana ebafundisa ukuba mabathini na ukumoyika uYehova.</p> 
 <p><a name="an_17:29">17:29</a> Lwaye uhlanga ngohlanga lusenza oothixo balo, lubamisa ezindlwini zeziganga awazenzayo amaSamari, uhlanga ngohlanga emizini yalo, apho beluhlala khona.</p> 
 <p><a name="an_17:30">17:30</a> Amadoda aseBhabheli enza uSukoti-bhenoti; amadoda aseKuti enza uNeregale; amadoda aseHamati enza uAshima;</p> 
 <p><a name="an_17:31">17:31</a> awaseAya enza uNibhehas noTartake; awaseSefarvayim atshisa oonyana bawo ngomlilo kuAdrameleki noAnameleki, oothixo baseSefarvayim.</p> 
 <p><a name="an_17:32">17:32</a> Ebemoyika noYehova; azenzela eluntwini lonke ababingeleli beziganga, ababenzela amadini ezindlwini zeziganga.</p> 
 <p><a name="an_17:33">17:33</a> UYehova ayemoyika, oothixo bawo ebakhonza ngokwesiko leentlanga ababefuduswe kuzo.</p> 
 <p><a name="an_17:34">17:34</a> Unanamhla enza ngokwamasiko amhlamnene; akamoyiki uYehova,  engenzi ngeyawo imimiselo nangelawo isiko, nangokomyalelo nomthetho, awabawiselayo uYehova oonyana bakaYakobi, awamnika igama elinguSirayeli.</p> 
 <p><a name="an_17:35">17:35</a> Wenza umnqophiso nabo uYehova, wabawisela umthetho, wathi,  Ize ningoyiki thixo bambi, ningabanquli, ningabakhonzi,  ningabingeleli kubo;</p> 
 <p><a name="an_17:36">17:36</a> nguYehova yedwa owaninyusayo ezweni laseYiputa ngamandla amakhulu nangengalo eyolukileyo; nguye eniya koyika yena,  nimnqule, nibingelele kuye;</p> 
 <p><a name="an_17:37">17:37</a> imimiselo, namasiko, nomyalelo, nomthetho awanibhalelayo,  nigcine ukwenza yona yonke imihla, ningoyiki thixo bambi;</p> 
 <p><a name="an_17:38">17:38</a> umnqophiso endawenza nani, ningawulibali wona, ningoyiki thixo bambi.</p> 
 <p><a name="an_17:39">17:39</a> NguYehova uThixo wenu yedwa eniya koyika yena;  wonihlangula esandleni seentshaba zenu yena.</p> 
 <p><a name="an_17:40">17:40</a> Abaphulaphulanga; benza ngokwesiko labo lamhlamnene.</p> 
 <p><a name="an_17:41">17:41</a> Zaye zisithi ke ezo ntlanga zoyike uYehova, zikhonze nemifanekiso yazo eqingqiweyo kananjalo abantwana bazo,  nabantwana babantwana bazo, njengoko benza ngako ooyise, benza ngako nabo unanamhla.</p> 
 <p><a name="an_18:1">18:1</a> Kwathi ngomnyaka wesithathu kaHoseya unyana kaEla, ukumkani wakwaSirayeli, waba ngukumkani uHezekiya, unyana ka-Ahazi ukumkani wakwaYuda.</p> 
 <p><a name="an_18:2">18:2</a> Ubeminyaka imashumi mabini anamihlanu ezelwe, ukuba ngukumkani kwakhe; waba neminyaka emashumi mabini anesithoba engukumkani eYerusalem. Igama lonina libe linguAbhi, intombi kaZekariya.</p> 
 <p><a name="an_18:3">18:3</a> Wenza okuthe tye emehlweni kaYehova, njengako konke awakwenzayo uDavide uyise.</p> 
 <p><a name="an_18:4">18:4</a> Wazisusa iziganga, waziqhekeza izimiso zamatye, wamgawula uAshera, wayiqoba inyoka yobhedu awayenzayo uMoses; ngokuba kwada kwayiloo mini oonyana bakaSirayeli beqhumisela kuyo,  kwathiwa loo nto lubhedu nje kodwa.</p> 
 <p><a name="an_18:5">18:5</a> Wakholosa ngoYehova uThixo kaSirayeli; emveni kwakhe akubangakho unjengaye phakathi kookumkani bonke bakwaYuda,  naphakathi kwabo babekho ngaphambi kwakhe.</p> 
 <p><a name="an_18:6">18:6</a> Wanamathela kuYehova; akatyeka ekumlandeleni; wayigcina imithetho abethe uYehova wayiwisela uMoses.</p> 
 <p><a name="an_18:7">18:7</a> UYehova waba naye; wenza ngengqiqo ezintweni zonke aziphumeleyo. Wagwilika kukumkani waseAsiriya, akamkhonza.</p> 
 <p><a name="an_18:8">18:8</a> Yena wawaxabela amaFilisti, wada wesa eGaza nasemdeni wayo,  wathabathela enqabeni yababoniseli, wesa emzini onqatyisiweyo.</p> 
 <p><a name="an_18:9">18:9</a> Kwathi ngomnyaka wesine wokumkani uHezekiya (lowo ngumnyaka wesixhenxe kaHoseya unyana kaEla, ukumkani wakwaSirayeli),  wenyuka uShalemanesere, ukumkani waseAsiriya, wawufikela umzi wakwaSamari, wawungqinga.</p> 
 <p><a name="an_18:10">18:10</a> Bawuthimba ekupheleni kweminyaka emithathu, ngomnyaka wesithandathu kaHezekiya (lowo ngumnyaka wesithoba kaHoseya,  ukumkani wakwaSirayeli); wathinjwa ke umzi wakwaSamari.</p> 
 <p><a name="an_18:11">18:11</a> Ukumkani waseAsiriya wawafudusela amaSirayeli eAsiriya,  wawa beka eHala, naseHabhore emlanjeni oyiGozan, nasemizini yamaMedi,</p> 
 <p><a name="an_18:12">18:12</a> ngenxa enokuba engaliphulaphulanga ilizwi likaYehova uThixo wawo; esuka awugqitha umnqophiso wakhe, nako konke awawisa umthetho ngako uMoses umkhonzi kaYehova; akeva, akenza.</p> 
 <p><a name="an_18:13">18:13</a> Ke kaloku ngomnyaka weshumi elinesine wokumkani uHezekiya,  wenyuka uSaneribhe, ukumkani waseAsiriya, waya kuyo yonke imizi enqatyisiweyo yakwaYuda, wayithabatha.</p> 
 <p><a name="an_18:14">18:14</a> UHezekiya ukumkani wakwaYuda wathumela kukumkani waseAsiriya eLakishe, esithi, Ndonile, buya umke kum; othe wakubeka phezu kwam ndokuthwala. Waza ukumkani waseAsiriya wabeka phezu koHezekiya ukumkani wakwaYuda amakhulu omathathu eetalente zesilivere, namashumi omathathu eetalente zegolide.</p> 
 <p><a name="an_18:15">18:15</a> UHezekiya wamnika yonke isilivere eyafunyanwa endlwini kaYehova, nasebuncwaneni bendlu yokumkani.</p> 
 <p><a name="an_18:16">18:16</a> Ngelo xesha uHezekiya wayinqamla igolide yeengcango zetempile kaYehova, nemigubasi abeyalekile uHezekiya ukumkani wakwaYuda, wayinika ukumkani waseAsiriya.</p> 
 <p><a name="an_18:17">18:17</a> Ukumkani waseAsiriya wasusa uTartan noRabhesarisi noRabheshake eLakishe, baya kukumkani uHezekiya eYerusalem,  benempi enzima. Benyuka baya eYerusalem. Benyuka ke, bafika,  bema emjelweni wechibi langasentla, osemendweni wentsimi yomsuki weengubo.</p> 
 <p><a name="an_18:18">18:18</a> Bamemeza kukumkani. Kwaphuma kwaya kubo uEliyakim unyana kaHilekiya, umphathi wendlu, noShebhena umbhali, noYowa unyana ka-Asafu, umkhumbuzi wezinto zakomkhulu.</p> 
 <p><a name="an_18:19">18:19</a> Wathi kubo uRabheshake, Khanithi kuHezekiya, Utsho ukumkani omkhulu, ukumkani waseAsiriya, ukuthi, Yeyani na le nkoloseko ukholose ngayo?</p> 
 <p><a name="an_18:20">18:20</a> Uthi (uthetha into yomlomo wodwa), uneqhinga nobugorha bokulwa. Ukholose ngabani na, ugwilike kum nje?</p> 
 <p><a name="an_18:21">18:21</a> Uyabona, ukholose ngaloo msimelelo wengcongolo evikivekileyo, iYiputa, ethi, othe wayama ngayo, imngene esandleni, imhlabe. Unjalo uFaro, ukumkani waseYiputa, kubo bonke abakholose ngaye.</p> 
 <p><a name="an_18:22">18:22</a> Ke ukuba nithi kum, Sikholose ngoYehova uThixo wethu;  ndithi, Asinguye na lo uziganga nezibingelelo azisusileyo uHezekiya, watsho kumaYuda nakwiYerusalem ukuthi, Ize niqubude phambi kwesi sibingelelo eYerusalem apha?</p> 
 <p><a name="an_18:23">18:23</a> Khawubekelane kaloku nenkosi yam ukumkani waseAsiriya:  ndokunika amawaka amabini amahashe, ukuba unako ukundinika abakhweli bokukhwela kuwo.</p> 
 <p><a name="an_18:24">18:24</a> Wothini na ukubujika ubuso benkosana enye, yakubo abancinane babakhonzi benkosi yam, ukholose nje ngeYiputa ngeenqwelo zokulwa, nangabamahashe?</p> 
 <p><a name="an_18:25">18:25</a> Ngokunje ndinyuke ndeza kuyonakalisa le ndawo, ndingenaye uYehova yini na? NguYehova lo uthe kum, Nyuka, uye kulonakalisa eli lizwe.</p> 
 <p><a name="an_18:26">18:26</a> Wathi uEliyakim, unyana kaHilekiya, noShebhena, noYowa,  kuRabheshake, Khawuthethe kubakhonzi bakho ngesiAram, kuba sisiva. Musa ukuthetha nathi ngesiYuda ezindlebeni zabantu abaseludongeni.</p> 
 <p><a name="an_18:27">18:27</a> Wathi uRabheshake kubo, Inkosi yam indithume ukuba ndiwathethe la mazwi enkosini yakho na, nakuwe na? Asikula madoda ahleliyo eludongeni yini na, ukuze adle ilindle lawo,  asele umchamo wawo nani?</p> 
 <p><a name="an_18:28">18:28</a> Wema uRabheshake, wadanduluka ngelizwi elikhulu ngesiYuda,  wathetha, wathi, Yivani ilizwi lokumkani omkhulu, lokumkani waseAsiriya:</p> 
 <p><a name="an_18:29">18:29</a> uthi ukumkani, Makanganilukuhli uHezekiya; ngokuba akayi kuba nako nkunihlangula esandleni sam.</p> 
 <p><a name="an_18:30">18:30</a> Makanganikholosisi ngoYehova uHezekiya, esithi, Inene, uya kusihlangula uYehova; lo mzi awusayi kunikelwa esandleni sokumkani waseAsiriya.</p> 
 <p><a name="an_18:31">18:31</a> Musani ukumphulaphula uHezekiya; ngokuba utsho ukumkani waseAsiriya, ukuthi, Xolisanani nam, niphume nize kum, nidle elowo umdiliya wakhe, elowo umkhiwane wakhe, nisele elowo amanzi equla lakhe;</p> 
 <p><a name="an_18:32">18:32</a> ndide ndize ndinise ezweni elinjengelizwe lenu, ilizwe lengqolowa newayini entsha, ilizwe lesonka nezidiliya, ilizwe lomnquma oneoli, elinobusi, nidle ubomi, ningafi. Musani ukumphulaphula uHezekiya; ngokuba uyaninyanga xa athi, UYehova uya kunihlangula.</p> 
 <p><a name="an_18:33">18:33</a> Oothixo beentlanga balihlangula na elowo ilizwi lakhe esandleni sokumkani waseAsiriya!</p> 
 <p><a name="an_18:34">18:34</a> Baphi na oothixo baseHamati neArpadi? Baphi na oothixo baseSefarvayim, neHena, neIva, ukuba bangabi balihlangula elakwaSamari esandleni sam?</p> 
 <p><a name="an_18:35">18:35</a> Nguwuphi na koothixo bonke bala mazwe, olihlanguleyo ilizwe lakhe esandleni sam, ukuba ade uYehova ayihlangule iYerusalem esandleni sam?</p> 
 <p><a name="an_18:36">18:36</a> Bathi tu abantu, abamphendula nalizwi; ngokuba umthetho wokumkani wona ubusithi, Ize ningamphenduli.</p> 
 <p><a name="an_18:37">18:37</a> Beza ke ooEliyakim unyana kaHilekiya, umphathi wendlu,  noShebhena umbhali, noYowa unyana ka-Asafu, umkhumbuzi wezinto zakomkhulu, kuHezekiya, bezikrazule iingubo zabo, bamxelela amazwi kaRabheshake.</p> 
 <p><a name="an_19:1">19:1</a> Kwathi, akukuva oko ukumkani uHezekiya, wazikrazula iingubo zakhe, wazigquma ngezirhwexayo, wangena endlwini kaYehova.</p> 
 <p><a name="an_19:2">19:2</a> Wathuma uEliyakim umphathi wendlu, noShebhena umbhali,  namadoda amakhulu ababingeleli, ezigubungele ngezirhwexayo,  kuIsaya umprofeti, unyana ka-Amotse.</p> 
 <p><a name="an_19:3">19:3</a> Bathi kuye, Utsho uHezekiya ukuthi, Le mini yimini yembandezelo, neyokohlwaywa, neyogibo; ngokuba abantwana baze kufika emlonyeni wesizalo, tu ke amandla okuzala.</p> 
 <p><a name="an_19:4">19:4</a> Mhlawumbi uYehova uThixo wakho angaweva onke amazwi kaRabheshake, othunywe ngukumkani waseAsiriya inkosi yakhe,  ukungcikiva uThixo ophilileyo; amohlwaye ngenxa yamazwi lawo awavileyo uYehova uThixo wakho. Nyusa ke umthandazo ngenxa yamaqongqolo asekhoyo.</p> 
 <p><a name="an_19:5">19:5</a> Baya ke abakhonzi bokumkani uHezekiya kuIsaya.</p> 
 <p><a name="an_19:6">19:6</a> Wathi uIsaya kubo, Notsho kwinkosi yenu ukuthi, Utsho uYehova ukuthi, Musa ukuwoyika amazwi owavileyo, abandinyelise ngawo abafana bokumkani waseAsiriya.</p> 
 <p><a name="an_19:7">19:7</a> Yabona, ndimfaka umoya, ukuba eve udaba olubi, abuye ke aye ezweni lakhe, ndimwise ngekrele ezweni lakhe.</p> 
 <p><a name="an_19:8">19:8</a> Wabuya ke uRabheshake, wamfumana ukumkani waseAsiriya esilwa neLibhena; ngokuba ebevile ukuba undulukile eLakishe.</p> 
 <p><a name="an_19:9">19:9</a> Weva kusithiwa ngoTiraka, ukumkani wakwaKushi, Nanko ephuma eza kulwa nawe. Wabuya wathumela abathunywa kuHezekiya, esithi,</p> 
 <p><a name="an_19:10">19:10</a> Notsho kuHezekiya, ukumkani wakwaYuda, ukuthi, Musa ukulukuhlwa nguThixo wakho, okholose ngaye wena, usithi,  Ayisayi kunikelwa iYerusalem esandleni sokumkani waseAsiriya.</p> 
 <p><a name="an_19:11">19:11</a> Uyabona, ukuvile wena oko bakwenzayo ookumkani baseAsiriya kumazwe onke, ukuba bawaphanzisa. Uya kuhlangulwa na ke wena?</p> 
 <p><a name="an_19:12">19:12</a> Oothixo beentlanga bazihlangula na ke ezo zatshatyalaliswa ngoobawo: iGozan, neHaran, neRetsefe, nabase-Eden ababeseTelasare?</p> 
 <p><a name="an_19:13">19:13</a> Uphi na ukumkani weHamati, nokumkani weArpadi, nokumkani womzi waseSefarvayim, neHena, neIva?</p> 
 <p><a name="an_19:14">19:14</a> Wawathabatha uHezekiya amaphepha eencwadi ezandleni zabathunywa, wawalesa; wenyuka waya endlwini kaYehova, wawaneka uHezekiya phambi koYehova.</p> 
 <p><a name="an_19:15">19:15</a> Wathandaza uHezekiya phambi koYehova, wathi, Yehova, Thixo wakwaSirayeli, uhleli wena phakathi kweekerubhi, unguye uThixo wena wedwa kwizikumkani zonke zehlabathi; wena uwenzile amazulu nehlabathi.</p> 
 <p><a name="an_19:16">19:16</a> Thoba indlebe yakho, Yehova, uve; vula amehlo akho,  Yehova, ubone; uweve amazwi kaSaneribhe, othume ukungcikiva ngawo uThixo ophilileyo.</p> 
 <p><a name="an_19:17">19:17</a> Okunene, Yehova, ookumkani baseAsiriya bazichithile iintlanga namazwe azo,</p> 
 <p><a name="an_19:18">19:18</a> babanikela oothixo bazo emlilweni, kuba babengethixo,  babengumsebenzi wezandla zomntu, umthi nelitye;  babatshababalisa ke.</p> 
 <p><a name="an_19:19">19:19</a> Ke ngoko, Yehova Thixo wethu, khawusisindise esandleni sakhe, zazi zonke izikumkani zehlabathi ukuba wena unguYehova uThixo wedwa.</p> 
 <p><a name="an_19:20">19:20</a> Wathumela ke uIsaya, unyana ka-Amotse, kuHezekiya, esithi,  Utsho uYehova, uThixo wakwaSirayeli, ukuthi, Okuthandazeleyo kum ngokubhekisele kuSaneribhe ukumkani waseAsiriya, ndikuvile.</p> 
 <p><a name="an_19:21">19:21</a> Lilo eli ilizwi alithethileyo uYehova ngaye, Intombi eyintombi enguZiyon iyakudela, iyakugculela; intombi enguYerusalem ihlunguzela intloko emva kwakho.</p> 
 <p><a name="an_19:22">19:22</a> Ngubani na lo umngcikivileyo, umnyelisileyo? Ngubani na lo umphakamisele izwi lakho, uwaphakamisele amehlo akho phezulu nje? NgoyiNgcwele wakwaSirayeli.</p> 
 <p><a name="an_19:23">19:23</a> Ngabathunywa bakho uyingcikivile iNkosi, wathi, Ngobuninzi beenqwelo zam zokulwa ndiqabele mna ezintlomeni zeentaba,  emathambekeni eLebhanon; ndiyayigawula imisedare yayo emide kakhulu, nemisipres yayo enyuliweyo, ndifike kweyokuphela indawo yayo yokulalisa, ehlathini lentsimi yayo echumayo.</p> 
 <p><a name="an_19:24">19:24</a> Mna ndimbe ndasela amanzi abefudula engekho, ndayomisa ngeentende zeenyawo zam yonke imijelo yaseYiputa.</p> 
 <p><a name="an_19:25">19:25</a> Akuvanga na? Kwakude ndakwenza oku, kwangemihla yamandulo ndakubumba. Ndikufikisile, kwenzeka ngoku, ukuba uyikhahlele phantsi imizi enqatyisiweyo, ibe yingxakangxaka yemiwewe.</p> 
 <p><a name="an_19:26">19:26</a> Abemi bayo banqumka izandla, baqhiphuka umbilini, badana,  baba ngumfuno wasendle, nohlaza, utyani obuphezu kwendlu,  isihumba engqoloweni ingekabi mvila.</p> 
 <p><a name="an_19:27">19:27</a> Ke, ukuhlala kwakho, nokuphuma kwakho, nokungena kwakho,  ndiyakwazi, nokuguguma kwakho ngam.</p> 
 <p><a name="an_19:28">19:28</a> Ngenxa yokundigugumela kwakho, nangenxa yokutyesha kwakho okunyuke kweza ezindlebeni zam, ndiya kufaka ikhonkco lam empumlweni yakho, nomkhala wam emlonyeni wakho, ndikubuyise ngendlela oweza ngayo.</p> 
 <p><a name="an_19:29">19:29</a> Ke kaloku nguwo lo umqondiso kuwe: lo mnyaka kodliwa ummilela, ngomnyaka wesibini kodliwa isihlabane, ngomnyaka wesithathu nohlwayela nivune, nityale izidiliya, nidle iziqhamo zazo;</p> 
 <p><a name="an_19:30">19:30</a> abasindileyo bendlu yakwaYuda, abo baseleyo, babuye bendelisele iingcambu phantsi, benze iziqhamo phezulu.</p> 
 <p><a name="an_19:31">19:31</a> Ngokuba kuya kuphuma eYerusalem abaseleyo, nabasindileyo entabeni yeZiyon. Ubukhwele bukaYehova wemikhosi buya kukwenza oko.</p> 
 <p><a name="an_19:32">19:32</a> Ngako oko utsho uYehova ngokubhekisele kukumkani waseAsiriya, ukuthi, Akayi kungena kulo mzi; akayi kutola notolo kuwo; akayi kuwuzela enengweletshetshe, akayi kuwufumbela ludonga lwakungqinga.</p> 
 <p><a name="an_19:33">19:33</a> Uya kubuya ngendlela aweza ngayo; akasayi kungena kulo mzi; utsho uYehova.</p> 
 <p><a name="an_19:34">19:34</a> Ndiya kuwukhusela lo mzi, ndiwusindise ngenxa yam,  nangenxa kaDavide umkhonzi wam.</p> 
 <p><a name="an_19:35">19:35</a> Kwathi ngobo busuku, kwaphuma isithunywa sikaYehova,  saxabela emkhosini wama-Asiriya ikhulu elinamanci asibhozo anesihlanu lamawaka. Bavuka kusasa, nango, ezizidumbu ezifileyo onke.</p> 
 <p><a name="an_19:36">19:36</a> Wanduluka wahamba, wabuya uSaneribhe ukumkani waseAsiriya,  wahlala eNineve.</p> 
 <p><a name="an_19:37">19:37</a> Kwathi, enqula endlwini kaNiseroki uthixo wakhe, bamxabela ngekrele ooAdrameleki noSharetsere, oonyana bakhe. Baza basabela ezweni laseArarati. UEsar-hadon, unyana wakhe, waba ngukumkani esikhundleni sakhe.</p> 
 <p><a name="an_20:1">20:1</a> Ngaloo mihla wayesifa uHezekiya, eza kufa. Waya umprofeti uIsaya, unyana ka-Amotse, wathi kuye, Utsho uYehova ukuthi,  Yolela; ngokuba uya kufa wena, akuyi kuphila.</p> 
 <p><a name="an_20:2">20:2</a> Wabubhekisa eludongeni ubuso bakhe, wathandaza kuYehova,  esithi,</p> 
 <p><a name="an_20:3">20:3</a> Khawukhumbule, ndiyakukhunga, Yehova, okokuba ndihambe phambi kwakho ngokunyanisa nangentliziyo ephelelisileyo,  ndakwenza okulungileyo emehlweni akho. Wasitsho uHezekiya isililo esikhulu.</p> 
 <p><a name="an_20:4">20:4</a> Kwathi, uIsaya engekaphumi kophakathi umzi, lafika ilizwi likaYehova kuye, lisithi,</p> 
 <p><a name="an_20:5">20:5</a> Buya uye kuthi kuHezekiya, inganga yabantu bam, Utsho uYehova, uThixo kaDavide uyihlo, ukuthi, Ndiwuvile umthandazo wakho, ndizibonile iinyembezi zakho; uyabona, ndiya kukuphilisa; ngomhla wesithathu uya kunyuka uye endlwini kaYehova;</p> 
 <p><a name="an_20:6">20:6</a> ndongeze kwimihla yakho ishumi elinesihlanu leminyaka;  ndikuhlangule wena nalo mzi esandleni sokumkani waseAsiriya,  ndiwukhusele lo mzi ngenxa yam, nangenxa kaDavide umkhonzi wam.</p> 
 <p><a name="an_20:7">20:7</a> Wathi uIsaya, Thabathani isicumba samakhiwane; basithabatha ke, babeka ethumbeni, waphila.</p> 
 <p><a name="an_20:8">20:8</a> Wathi uHezekiya kuIsaya, Uyintoni na umqondiso wokuba uYehova uya kundiphilisa, ndinyuke ndiye endlwini kaYehova ngomhla wesithathu?</p> 
 <p><a name="an_20:9">20:9</a> Wathi uIsaya, Nangu ke umqondiso kuwe, uphuma kuYehova,  wokuba uya kulenza uYehova ilizwi alithethileyo: Isithunzi sihambe na izinyuko ezilishumi, sibuye na izinyuko ezilishumi?</p> 
 <p><a name="an_20:10">20:10</a> Wathi uHezekiya, Kulula kwisithunzi ukoluka izinyuko ezilishumi; hayi, isithunzi masibuye umva izinyuko ezilishumi.</p> 
 <p><a name="an_20:11">20:11</a> UIsaya umprofeti wamnqula uYehova, wasibuyisa umva isithunzi izinyuko zalishumi, esasihle zona esinyukweni sika-Ahazi.</p> 
 <p><a name="an_20:12">20:12</a> Ngelo xesha uBherodaki-bhaladan unyana kaBhaladan,  ukumkani waseBhabheli, wathumela incwadi nomnikelo kuHezekiya;  ngokuba ubevile ukuba uHezekiya ubesifa.</p> 
 <p><a name="an_20:13">20:13</a> Wabeva uHezekiya, wababonisa yonke indlu yakhe yengqwebo:  isilivere, negolide, nobulawu, neoli entle, nendlu yonke yeentonga zakhe, nento yonke eyayikho ebuncwaneni bakhe.  Akwabakho nto endlwini yakhe, nasekulawuleni kwakhe konke,  angababonisanga yona uHezekiya.</p> 
 <p><a name="an_20:14">20:14</a> Waya uIsaya umprofeti kukumkani uHezekiya, wathi kuye,  Atheni na la madoda? Abevela ngaphi na ukuza kuwe? Wathi uHezekiya, Abevela ezweni elikude eBhabheli.</p> 
 <p><a name="an_20:15">20:15</a> Wathi, Abone ntoni na endlwini yakho? Wathi uHezekiya,  Abone into yonke esendlwini yam; akubangakho nto ndingababonisanga yona ebuncwaneni bam.</p> 
 <p><a name="an_20:16">20:16</a> Wathi uIsaya kuHezekiya, Live ilizwi likaYehova.</p> 
 <p><a name="an_20:17">20:17</a> Uyabona, kuza imihla eya kuthi yonke into esendlwini yakho, nento abayiqwebayo ooyihlo kwada kwayile mini,  ithwalelwe eBhabheli, kungasali nto, utsho uYehova;</p> 
 <p><a name="an_20:18">20:18</a> bathabathe nakoonyana bakho abaya kuphuma kuwe, oya kubazala, babe ngababusi ebhotweni lokumkani waseBhabheli.</p> 
 <p><a name="an_20:19">20:19</a> Wathi uHezekiya kuIsaya, Lilungile ilizwi likaYehova olithethileyo. Wathi, Akunjalo na ukuba kuya kubakho ukuxola nokunyanisa ngeyam imihla?</p> 
 <p><a name="an_20:20">20:20</a> Ezinye izinto zikaHezekiya, nobugorha bakhe bonke,  nokwenza kwakhe ichibi nomjelo, nokuwangenisa kwakhe amanzi kuwo umzi, azibhalwanga na encwadini yemicimbi yemihla yookumkani bakwaYuda?</p> 
 <p><a name="an_20:21">20:21</a> Walala uHezekiya kooyise; uManase, unyana wakhe, waba ngukumkani esikhundleni sakhe.</p> 
 <p><a name="an_21:1">21:1</a> UManase ubeminyaka ilishumi elinamibini ezelwe, ukuba ngukumkani kwakhe; waba neminyaka emashumi mahlanu anamihlanu engukumkani eYerusalem; igama lonina belinguHefetsibha.</p> 
 <p><a name="an_21:2">21:2</a> Wenza okubi emehlweni kaYehova, ngokwamasikizi eentlanga,  awazigqogqayo uYehova phambi koonyana bakaSirayeli.</p> 
 <p><a name="an_21:3">21:3</a> Wabuya wazakha iziganga, awayezidilizile uHezekiya uyise,  wammisela uBhahali izibingelelo, wenza ooAshera, njengoko wenzayo uAhabhi ukumkani wakwaSirayeli, waqubuda kumkhosi wonke wezulu, wawukhonza.</p> 
 <p><a name="an_21:4">21:4</a> Wakha izibingelelo endlwini kaYehova, leyo wathi uYehova ngayo, Ndiya kulibeka eYerusalem igama lam.</p> 
 <p><a name="an_21:5">21:5</a> Wawakhela izibingelelo wonke umkhosi wezulu ezintendelezweni zombini zendlu kaYehova.</p> 
 <p><a name="an_21:6">21:6</a> Wamcandisa unyana wakhe emlilweni, waba litola, wahlaba izihlabo, wamisa abaneshologu noosiyazi, waphikela ukwenza okubi emehlweni kaYehova, ukuba amqumbise.</p> 
 <p><a name="an_21:7">21:7</a> Wawumisa umfanekiso oqingqiweyo ka-Ashera abewenzile,  endlwini leyo wayethe ngayo uYehova kuDavide nakuSolomon unyana wakhe, Kuyo le ndlu naseYerusalem, endiyinyulileyo ezizweni zonke zakwaSirayeli, ndiya kulibeka khona igama lam ngonaphakade;</p> 
 <p><a name="an_21:8">21:8</a> ndingaphindi ndilushukumise unyawo lwamaSirayeli emhlabeni endawunika ooyise; kodwa makabe aya kugcina ukwenza njengako konke endiwawisele umthetho ngako, nanjengokomyalelo wonke awawawiselayo umkhonzi wam uMoses.</p> 
 <p><a name="an_21:9">21:9</a> Akaphulaphula ke; wawalukuhla uManase, ukuba enze okubi,  ngaphezu kweentlanga awazitshabalalisayo uYehova phambi koonyana bakaSirayeli.</p> 
 <p><a name="an_21:10">21:10</a> Wathetha uYehova ngabakhonzi bakhe abaprofeti, esithi,</p> 
 <p><a name="an_21:11">21:11</a> Ngenxa enokuba uManase, ukumkani wakwaYuda, ewenzile loo masikizi, wenza okubi okungaphezulu kwako konke awakwenzayo ama-Amori, abengaphambi kwakhe, wawonisa namaYuda ngezigodo zakhe ezizizithixo:</p> 
 <p><a name="an_21:12">21:12</a> ngako oko utsho uYehova, uThixo kaSirayeli, ukuthi,  Yabona, ndiyizisela iYerusalem neYuda ububi, eziya kuthi nzwi iindlebe zombini zabo bonke ababuvayo.</p> 
 <p><a name="an_21:13">21:13</a> Ndololula phezu kweYerusalem ulutya lokulinganisa lwakwaSamari, nelothe yokulinganisa yendlu ka-Ahabhi, ndiyisule iYerusalem njengosula isitya, asisule, asisibeke.</p> 
 <p><a name="an_21:14">21:14</a> Ndowalahla amasalela elifa lam, ndibanikele esandleni seentshaba zabo, ukuba baphangwe bathinjwe zizo zonke iintshaba zabo;</p> 
 <p><a name="an_21:15">21:15</a> ngenxa enokuba benze okubi emehlweni am, bandiqumbisa,  kususela kwimini abaphuma ngayo ooyise eYiputa unanamhla.</p> 
 <p><a name="an_21:16">21:16</a> Kananjalo igazi elimsulwa uliphalaze lalininzi kunene uManase, yada yazala iYerusalem, kwathabathela kwelinye icala kwesa kwelinye; sisodwa sona isono sakhe awawonisayo ngaso amaYuda, ngokwenza okubi emehlweni kaYehova.</p> 
 <p><a name="an_21:17">21:17</a> Ezinye izinto zikaManase, nako konke awakwenzayo, nesono sakhe awonayo ngazo, asibhalwanga na encwadini yemicimbi yemihla yookumkani bakwaYuda?</p> 
 <p><a name="an_21:18">21:18</a> Walala uManase kooyise, wangcwatyelwa emyezweni wendlu yakhe, emyezweni kaUza.</p> 
 <p><a name="an_21:19">21:19</a> UAmon unyana wakhe waba ngukumkani esikhundleni sakhe.  UAmon ubeminyaka imashumi mabini anamibini ezelwe, ukuba ngukumkani kwakhe; waba neminyaka emibini engukumkani eYerusalem. Igama lonina belinguMeshulemete, intombi kaHarutse waseYotebha.</p> 
 <p><a name="an_21:20">21:20</a> Wenza okubi emehlweni kaYehova, njengoko wenza ngako uManase uyise.</p> 
 <p><a name="an_21:21">21:21</a> Wahamba ngendlela yonke awahamba ngayo uyise; wazikhonza izigodo ezizizithixo awazikhonzayo uyise, waqubuda kuzo.</p> 
 <p><a name="an_21:22">21:22</a> Wamshiya uYehova, uThixo wooyise, akahamba ngendlela kaYehova.</p> 
 <p><a name="an_21:23">21:23</a> Bamceba abakhonzi baka-Amon, bambulala ukumkani lowo endlwini yakhe.</p> 
 <p><a name="an_21:24">21:24</a> Abantu belizwe elo bababulala bonke abo babecebe ukumkani uAmon. Bathi abantu belizwe elo bamenza ukumkani uYosiya,  unyana wakhe, esikhundleni sakhe.</p> 
 <p><a name="an_21:25">21:25</a> Ezinye izinto zika-Amon awazenzayo, azibhalwanga na encwadini yemicimbi yemihla yookumkani bakwaYuda?</p> 
 <p><a name="an_21:26">21:26</a> Wangcwatyelwa engcwabeni lakhe, emyezweni kaUza. UYosiya,  unyana wakhe, waba ngukumkani esikhundleni sakhe.</p> 
 <p><a name="an_22:1">22:1</a> UYosiya ubeminyaka isibhozo ezelwe, ukuba ngukumkani kwakhe; waba neminyaka emashumi mathathu anamnye engukumkani eYerusalem. Igama lonina belinguYedida, intombi ka-Adaya waseBhotsekati.</p> 
 <p><a name="an_22:2">22:2</a> Wenza okuthe tye emehlweni kaYehova, wahamba ngendlela yonke kaDavide uyise; akatyekela ngasekunene nangasekhohlo.</p> 
 <p><a name="an_22:3">22:3</a> Kwathi ngomnyaka weshumi elinesibhozo wokumkani uYosiya,  ukumkani wathuma uShafan, unyana ka-Atsaliya, unyana kaMeshulam, umbhali, endlwini kaYehova, esithi,</p> 
 <p><a name="an_22:4">22:4</a> Nyuka uye kuHilekiya umbingeleli omkhulu, ayilungise imali ezisiweyo endlwini kaYehova, abayilulanganisileyo abagcini-mnyango ebantwini.</p> 
 <p><a name="an_22:5">22:5</a> Mabayinikele esandleni sabenzi bomsebenzi, abayikhangelayo indlu kaYehova, bayinikele kubenzi bomsebenzi osendlwini kaYehova, zitywinwe iintanda zendlu;</p> 
 <p><a name="an_22:6">22:6</a> bayinikele kwiingcibi zemithi, nakubakhi, nakwabakha ngamatye; kuthengwe imithi namatye axholiweyo, kuhlaziywe indlu.</p> 
 <p><a name="an_22:7">22:7</a> Kodwa bekungabalelwana nabo ngemali ebinikelwe esandleni sabo; ngokuba basebenza benyanisekile.</p> 
 <p><a name="an_22:8">22:8</a> Wathi uHilekiya, umbingeleli omkhulu, kuShafan umbhali,  Incwadi yomyalelo ndiyifumene endlwini kaYehova. UHilekiya wamnika uShafan incwadi leyo, wayilesa.</p> 
 <p><a name="an_22:9">22:9</a> Weza ke uShafan umbhali kukumkani, wambuyisela ilizwi ukumkani, wathi, Bayikhuphele abakhonzi bakho imali eyafumanekayo endlwini, bayinikela esandleni sabenzi bomsebenzi abayikhangelayo indlu kaYehova.</p> 
 <p><a name="an_22:10">22:10</a> Waxela ke uShafan umbhali kukumkani, esithi, UHilekiya umbingeleli undinike incwadi. Wayilesa uShafan phambi kokumkani.</p> 
 <p><a name="an_22:11">22:11</a> Kwathi, akuweva ukumkani amazwi encwadi yomyalelo, wasuka wazikrazula iingubo zakhe.</p> 
 <p><a name="an_22:12">22:12</a> Ukumkani wabawisela umthetho ooHilekiya umbingeleli,  noAhikam unyana kaShafan, noAkebhore unyana kaMikaya, noShafan umbhali, noAsaya umkhonzi wokumkani, esithi,</p> 
 <p><a name="an_22:13">22:13</a> Yiyani nibuzise kuYehova ngenxa yam, nangenxa yabantu,  nangenxa yamaYuda onke, malunga namazwi ale ncwadi ifunyenweyo;  ngokuba bukhulu ubushushu bukaYehova esibaselwe bona, ngenxa enokuba oobawo bengawaphulaphulanga amazwi ale ncwadi, ukuba benze njengako konke kubhaliweyo kuyo ngathi.</p> 
 <p><a name="an_22:14">22:14</a> Waya ke uHilekiya umbingeleli, noAhikam, noAkebhore,  noShafan, noAsaya, kuHulda umprofetikazi, umkaShalum unyana kaTikva, unyana kaHar-hase, umgcini-ngubo (waye yena ehleli eYerusalem kwesesibini isahlulo sayo), bathetha naye.</p> 
 <p><a name="an_22:15">22:15</a> Wathi kubo, Utsho uYehova uThixo wakwaSirayeli, ukuthi,  Nothi kuloo ndoda inithumileyo kum,</p> 
 <p><a name="an_22:16">22:16</a> Utsho uYehova ukuthi, Yabona, ndiyizisela ububi le ndawo nabemi bayo, onke amazwi encwadi ayilesileyo ukumkani wakwaYuda.</p> 
 <p><a name="an_22:17">22:17</a> Ngethuba lokuba bendishiyile mna, baqhumisela thixweni bambi, ukuba bandiqumbise ngomsebenzi wonke wezandla zabo,  yothi le ndawo ibaselwe ubushushu bam, bungacinywa.</p> 
 <p><a name="an_22:18">22:18</a> Ke kukumkani wakwaYuda onithume ukubuzisa kuYehova, notsho kuye ukuthi, Utsho uYehova, uThixo wakwaSirayeli, ukuthi:  Okwala mazwi uwavileyo,</p> 
 <p><a name="an_22:19">22:19</a> ngokokuba ibithambile intliziyo yakho, wazithoba phambi koYehova, ekukuveni kwakho endikuthethileyo ngale ndawo,  nangabemi bayo, ukuba beya kuba ziimpanza nesiqalekiso,  wazikrazula iingubo zakho, walila phambi kwam, nam ndikuvile;  utsho uYehova.</p> 
 <p><a name="an_22:20">22:20</a> Ngako oko, uyabona, ndiya kukuhlanganisela kooyihlo,  uhlanganiselwe engcwabeni lakho unoxolo, angabuboni amehlo akho bonke ububi endibuzisela le ndawo. Bambuyisela ke ilizwi ukumkani.</p> 
 <p><a name="an_23:1">23:1</a> Wathumela ukumkani; ahlanganiselana kuye onke amadoda amakhulu akwaYuda neYerusalem.</p> 
 <p><a name="an_23:2">23:2</a> Wenyuka ukumkani waya endlwini kaYehova, namadoda onke akwaYuda, nabemi bonke baseYerusalem kunye naye, nababingeleli,  nabaprofeti, nabantu bonke, kwathabathela komncinane kwesa komkhulu. Wawalesa ezindlebeni zabo onke amazwi encwadi yomnqophiso eyafunyanwa endlwini kaYehova.</p> 
 <p><a name="an_23:3">23:3</a> Wema ukumkani phezu kwendawo ephakamileyo, wenza umnqophiso phambi koYehova, wokulandela uYehova, nokugcina imithetho yakhe, nezingqino zakhe, nemimiselo yakhe, ngentliziyo yonke,  nangomphefumlo wonke, nokuwamisa onke amazwi alo mnqophiso abhaliweyo kule ncwadi; bema ke bonke abantu emnqophisweni lowo.</p> 
 <p><a name="an_23:4">23:4</a> Ukumkani wamwisela umthetho uHilekiya, umbingeleli omkhulu,  nababingeleli bolwesibini udidi, nabagcini-mnyango, wokuba bazikhuphe ebhotweni likaYehova zonke iimpahla ezaye zenzelwe uBhahali, noAshera, nomkhosi wonke wezulu. Wazitshisela ngaphandle kweYerusalem emaphandleni aseKidron, uthuthu lwazo walusa eBheteli.</p> 
 <p><a name="an_23:5">23:5</a> Wabaphelisa ababingeleli abangengabo, ababethe ookumkani bakwaYuda babamisela ukuqhumisela ezigangeni, emizini yakwaYuda, nangeenxa zonke eYerusalem; nabaqhumisela kuBhahali,  nakwilanga, nakwinyanga, nakwiinkwenkwezi, nakumkhosi wonke wezulu.</p> 
 <p><a name="an_23:6">23:6</a> Wamkhupha uAshera endlwini kaYehova, wamsa ngaphandle kweYerusalem, emlanjaneni oyiKidron, wamtshisela emlanjaneni oyiKidron; bamcola waluthuli; waluphosa uthuli lwakhe phezu kwamangcwaba oonyana babantu.</p> 
 <p><a name="an_23:7">23:7</a> Wazidiliza izindlu zamangawu ezibe zisendlwini kaYehova,  apho amankazana abemlukela khona uAshera iintente.</p> 
 <p><a name="an_23:8">23:8</a> Wabathabatha bonke ababingeleli emizini yakwaYuda, wazenza inqambi iziganga, apho babeqhumisela khona ababingeleli,  ethabathela eGebha ase eBher-shebha, wazidiliza iziganga zamasango, ezisekungeneni kwesango likaYoshuwa, umphathi womzi,  nezisekhohlo komntu ongena esangweni lomzi.</p> 
 <p><a name="an_23:9">23:9</a> Kodwa ke ababingeleli abo beziganga abenyukanga beze esibingelelweni sikaYehova eYerusalem; banela ukudla izonka ezingenagwele phakathi kwabazalwana babo.</p> 
 <p><a name="an_23:10">23:10</a> Wayenza inqambi iTofete, esemfuleni wakwaBhen-hinom, ukuze kungabikho mntu umcandisa emlilweni kuMoleki unyana wakhe,  nokuba yintombi yakhe.</p> 
 <p><a name="an_23:11">23:11</a> Wawasusa amahashe abemiselwe ilanga ngookumkani bakwaYuda,  ekungeneni endlwini kaYehova, ngasegumbini likaNetan-meleki umbusi, elibe lingaphandle; wazitshisa neenqwelo zelanga ngomlilo.</p> 
 <p><a name="an_23:12">23:12</a> Nezibingelelo ezibe ziphezu kophahla lwegumbi eliphezulu lika-Ahazi, abazenzayo ookumkani bakwaYuda, nezibingelelo awazenzayo uManase ezintendelezweni zombini zendlu kaYehova,  wazidiliza ukumkani, wazikhanda kwakhona, waluphosa emlanjeni oyiKidron uthuli lwazo.</p> 
 <p><a name="an_23:13">23:13</a> Neziganga eziphambi kweYerusalem, ezibe zisekunene kwentaba yolonakaliso, awayethe uSolomon ukumkani wakwaSirayeli wazakhela uAshtoreti, into enezothe yamaTsidon, noKemoshe, into enezothe yamaMowabhi, noMilikom, isikizi loonyana baka-Amon,  wazenza inqambi ukumkani.</p> 
 <p><a name="an_23:14">23:14</a> Waziqhekeza nezimiso zamatye, wabagawula ooAshera,  wazizalisa iindawo zazo ngamathambo abantu.</p> 
 <p><a name="an_23:15">23:15</a> Kananjalo isibingelelo esibe siseBheteli, isiganga awasenzayo uYarobheham, unyana kaNebhati, owawonisayo amaSirayeli, eso sibingelelo neso siganga wasidiliza;  wasitshisa isiganga, wasicola saluthuli; wamtshisa uAshera.</p> 
 <p><a name="an_23:16">23:16</a> Wabheka uYosiya, wawabona amangcwaba abekhona entabeni,  wathumela, wawathabatha amathambo emangcwabeni lawo,  wawatshisela phezu kwesibingelelo, wasenza inqambi ngokwelizwi likaYehova, awalimemezayo umfo wakwaThixo, owawamemezayo la mazwi.</p> 
 <p><a name="an_23:17">23:17</a> Wathi, Lelani na elaa litye lithe nkqampu ndilibonayo?  Athi kuye amadoda aloo mzi, Lingcwaba lomfo wakwaThixo, owavela kwaYuda, wamemeza ezi zinto uzenzileyo kwisibingelelo saseBheteli.</p> 
 <p><a name="an_23:18">23:18</a> Wathi, Myekeni; makangashukunyiswa mntu amathambo akhe.  Bawasindisa ke amathambo akhe, namathambo omprofeti owavela kwaSamari.</p> 
 <p><a name="an_23:19">23:19</a> Kananjalo zonke izindlu zeziganga, ezibe zisemizini yakwaSamari, abazenzayo ookumkani bamaSirayeli ukuba bamqumbise uYehova, wazisusa uYosiya; wenza kuzo ngokwezenzo zonke awazenzayo eBheteli.</p> 
 <p><a name="an_23:20">23:20</a> Wababingelela bonke ababingeleli beziganga ababekhona,  phezu kwezibingelelo; watshisa amathambo abantu phezu kwazo.  Wabuya ke weza eYerusalem.</p> 
 <p><a name="an_23:21">23:21</a> Ukumkani wabawisela umthetho abantu bonke, wathi, Yenzani ipasika kuYehova, uThixo wenu, ngoko kubhaliweyo encwadini yalo mnqophiso.</p> 
 <p><a name="an_23:22">23:22</a> Ngokuba bekungazanga kwenziwe pasika ngokwale pasika,  kususela kwimihla yabagwebi ababelawula amaSirayeli, nangemihla yonke yookumkani bakwaSirayeli, nookumkani bakwaYuda.</p> 
 <p><a name="an_23:23">23:23</a> Kwaba ngomnyaka weshumi elinesibhozo wokumkani uYosiya,  ukwenziwa kwale pasika kuYehova eYerusalem.</p> 
 <p><a name="an_23:24">23:24</a> Kananjalo ke abaneshologu, noosiyazi, nemilonde-khaya,  nezigodo ezizizithixo, neento zonke ezinezothe, ezibe zibonwa ezweni lakwaYuda naseYerusalem, wazitshayela uYosiya, ukuze amise amazwi omyalelo abhaliweyo encwadini abeyifumene uHilekiya umbingeleli endlwini kaYehova.</p> 
 <p><a name="an_23:25">23:25</a> Ngaphambi kwakhe akubangakho kumkani unjengaye, ubuyeleyo kuYehova ngentliziyo yakhe yonke, nangomphefumlo wakhe wonke,  nangamandla akhe onke, ngokomyalelo wonke kaMoses; nangasemva kwakhe akuvelanga unjengaye.</p> 
 <p><a name="an_23:26">23:26</a> Akabuyanga noko uYehova ekuvutheni komsindo wakhe omkhulu,  umsindo wakhe owavutha kumaYuda, ngenxa yokuqumbisa konke abequmbise ngako uManase.</p> 
 <p><a name="an_23:27">23:27</a> Wathi uYehova, Ndiya kuwasusa namaYuda ebusweni bam,  njengokuba ndawasusayo amaSirayeli, ndiwulahle lo mzi ndawunyulayo, iYerusalem le, nendlu le ndathi, Liya kuba kuyo igama lam.</p> 
 <p><a name="an_23:28">23:28</a> Ezinye izinto zikaYosiya, nako konke awakwenzayo,  azibhalwanga na encwadini yemicimbi yemihla yookumkani bakwaYuda?</p> 
 <p><a name="an_23:29">23:29</a> Ngemihla yakhe wenyuka uFaro-neko, ukumkani waseYiputa,  waya kulwa nokumkani waseAsiriya, emlanjeni ongumEfrati.  Wahamba ukumkani uYosiya, waya kumhlangabeza; wambulala eMegido, akumbona.</p> 
 <p><a name="an_23:30">23:30</a> Bamthwala ngenqwelo abakhonzi bakhe, efele eMegido, bamsa eYerusalem, bamngcwabela engcwabeni lakhe. Abantu belizwe bathabatha uYehowahazi unyana kaYosiya, bamthambisa, bamenza ukumkani esikhundleni sikayise.</p> 
 <p><a name="an_23:31">23:31</a> UYehowahazi ubeminyaka imashumi mabini anamithathu ezelwe,  ukuba ngukumkani kwakhe; zaba ntathu iinyanga engukumkani eYerusalem. Igama lonina belinguHamutali, intombi kaYeremiya waseLibhena.</p> 
 <p><a name="an_23:32">23:32</a> Wenza okubi emehlweni kaYehova, njengako konke abakwenzayo ooyise.</p> 
 <p><a name="an_23:33">23:33</a> UFaro-neko wamkhonkxa eRibhela, ezweni laseHamati, ukuze angabi ngukumkani eYerusalem. Ilizwe walihlahlisa ikhulu leetalente zesilivere, netalente yegolide.</p> 
 <p><a name="an_23:34">23:34</a> UFaro-neko wamenza ukumkani uEliyakim, unyana kaYosiya,  esikhundleni sikaYosiya uyise, waliguqula igama lakhe languYehoyakim. Ke wamthabatha uYehowahazi, weza naye eYiputa;  wafela khona.</p> 
 <p><a name="an_23:35">23:35</a> UYehoyakim wayinika uFaro isilivere leyo negolide leyo;  kodwa ke walihlahlisa ilizwe ukuba anike imali ngokomlomo kaFaro, elowo ngokuhlahliswa kwakhe. Wabaqhuba abantu belizwe,  ukuba bayirhole isilivere negolide, ukuba ayinike uFaro-neko.</p> 
 <p><a name="an_23:36">23:36</a> UYehoyakim ubeminyaka imashumi mabini anamihlanu ezelwe,  ukuba ngukumkani kwakhe; waba neminyaka elishumi linamnye engukumkani eYerusalem. Igama lonina belinguZebhuda, intombi kaPedaya waseRuma.</p> 
 <p><a name="an_23:37">23:37</a> Wenza okubi emehlweni kaYehova, njengako konke abakwenzayo ooyise.</p> 
 <p><a name="an_24:1">24:1</a> Ngemihla yakhe kwenyuka uNebhukadenetsare, ukumkani weBhabheli. UYehoyakim waba ngumkhonzi kuye iminyaka emithathu,  wabuya wagwilika kuye.</p> 
 <p><a name="an_24:2">24:2</a> UYehova wamthumela izimpi zamaKaledi, nezimpi zama-Aram,  nezimpi zakwaMowabhi, nezimpi zoonyana baka-Amon, wazithumela elakwaYuda, ukuba zilitshabalalise ngokwelizwi likaYehova,  awalithethayo ngabakhonzi bakhe abaprofeti.</p> 
 <p><a name="an_24:3">24:3</a> Kwaye kungomlomo kaYehova wodwa ukwenzeka kwale nto kumaYuda, ukuba awasuse ebusweni bakhe ngenxa yezono zikaManase, njengako konke awakwenzayo;</p> 
 <p><a name="an_24:4">24:4</a> nangenxa yegazi elingenatyala awaliphalazayo; wayizalisa iYerusalem ngegazi elingenatyala; akavumanga uYehova ukuxolela.</p> 
 <p><a name="an_24:5">24:5</a> Ezinye izinto zikaYehoyakim, nako konke awakwenzayo,  azibhalwanga na encwadini yemicimbi yemihla yookumkani bakwaYuda?</p> 
 <p><a name="an_24:6">24:6</a> Walala uYehoyakim kooyise; uYehoyakin, unyana wakhe, waba ngukumkani esikhundleni sakhe.</p> 
 <p><a name="an_24:7">24:7</a> Akabanga saphinda ukumkani waseYiputa aphume ezweni lakhe;  ngokuba ukumkani waseBhabheli wayezithimbile zonke izinto ezizezokumkani waseYiputa, eqalele emlanjeni waseYiputa, wada wesa emlanjeni ongumEfrati.</p> 
 <p><a name="an_24:8">24:8</a> UYehoyakin ubeminyaka ilishumi elinesibhozo ezelwe, ukuba ngukumkani kwakhe; zantathu iinyanga engukumkani eYerusalem.  Igama lonina belinguNehushta, intombi kaElinatan waseYerusalem.</p> 
 <p><a name="an_24:9">24:9</a> Wenza okubi emehlweni kaYehova, njengako konke awakwenzayo uyise.</p> 
 <p><a name="an_24:10">24:10</a> Ngelo xesha benyuka abakhonzi bakaNebhukadenetsare,  ukumkani waseBhabheli, beza eYerusalem; wangqingwa umzi lowo.</p> 
 <p><a name="an_24:11">24:11</a> Wawufikela uNebhukadenetsare ukumkani waseBhabheli,  bewungqingile abakhonzi bakhe.</p> 
 <p><a name="an_24:12">24:12</a> Waphuma uYehoyakin, ukumkani wakwaYuda, waya kukumkani waseBhabheli, yena nonina, nabakhonzi bakhe, nabathetheli bakhe, nababusi bakhe; ukumkani waseBhabheli wamthabatha ke ngomnyaka wesibhozo wobukumkani bakhe.</p> 
 <p><a name="an_24:13">24:13</a> Warhola khona bonke ubuncwane bendlu kaYehova, nobuncwane bendlu yokumkani; wazinqunqa zonke iimpahla zegolide,  awazenzayo uSolomon ukumkani wakwaSirayeli etempileni kaYehova,  njengoko wakuthethayo uYehova.</p> 
 <p><a name="an_24:14">24:14</a> Wayifudusa yonke iYerusalem, nabathetheli bonke, namagorha onke anobukroti, ishumi lamawaka abathinjwa, zonke iingcibi nabakhandi; akwasala mntu, yaba ngamahlwempu elizwe odwa asalayo.</p> 
 <p><a name="an_24:15">24:15</a> Wamfudusa uYehoyakin, wamsa eBhabheli, nonina wokumkani,  nabafazi bokumkani, nababusi bakhe, neenjengele zelizwe;  wabafudusa eYerusalem abathinjwa abo, wabasa eBhabheli;</p> 
 <p><a name="an_24:16">24:16</a> namadoda onke anobukroti angamawaka asixhenxe, neengcibi nabakhandi abaliwaka, onke amagorha anokulwa; abo ukumkani waseBhabheli wabasa bengabathinjwa eBhabheli.</p> 
 <p><a name="an_24:17">24:17</a> Ukumkani waseBhabheli wamenza uMataniya, uyisekazi kaYehoyakin, ukumkani esikhundleni sakhe; waliguqula igama lakhe languZedekiya.</p> 
 <p><a name="an_24:18">24:18</a> UZedekiya ubeminyaka imashumi mabini anamnye ezelwe, ukuba ngukumkani kwakhe; waba neminyaka elishumi elinamnye engukumkani eYerusalem. Igama lonina belinguHamutali, intombi kaYeremiya waseLibhena.</p> 
 <p><a name="an_24:19">24:19</a> Wenza okubi emehlweni kaYehova, njengako konke awakwenzayo uYehoyakim.</p> 
 <p><a name="an_24:20">24:20</a> Ngokuba ngenxa yomsindo kaYehova kwenzeka oko eYerusalem nakwaYuda, wada wabalahla ebusweni bakhe. UZedekiya wamana egwilika kukumkani waseBhabheli.</p> 
 <p><a name="an_25:1">25:1</a> Kwathi ngomnyaka wesithoba wobukumkani bakhe, ngenyanga yeshumi, ngosuku lweshumi enyangeni leyo, wayifikela iYerusalem uNebhukadenetsare, ukumkani waseBhabheli; yena nempi yakhe yonke wayirhawula; wakha iinqaba zokubonisela ngeenxa zonke.</p> 
 <p><a name="an_25:2">25:2</a> Wangqingwa ke umzi, kwada kwangumnyaka weshumi elinamnye wokumkani uZedekiya.</p> 
 <p><a name="an_25:3">25:3</a> Ngosuku lwesithoba lwenyanga yesine yaqina indlala phakathi komzi; ababa nasonka abantu belizwe.</p> 
 <p><a name="an_25:4">25:4</a> Wagqojozwa umzi, asaba onke amadoda okulwa ngobusuku,  ngendlela yesango eliphakathi kweendonga zombini, elisemyezweni wokumkani (aye amaKaledi ewujikelezile umzi); wahamba ukumkani ngendlela yaseArabha.</p> 
 <p><a name="an_25:5">25:5</a> Impi yamaKaledi yamsukela ukumkani, yamfikela ezinkqantosini zaseYeriko, yamphalala, yemka kuye yonke impi yakhe.</p> 
 <p><a name="an_25:6">25:6</a> Ambamba ukumkani, anyuka naye, amsa kukumkani waseBhabheli eRibhela; lathethwa apho ityala lakhe.</p> 
 <p><a name="an_25:7">25:7</a> Abasika oonyana bakaZedekiya ekhangele; amtyhaphaza amehlo uZedekiya, amkhonkxa ngamakhamandela obhedu, amsa eBhabheli.</p> 
 <p><a name="an_25:8">25:8</a> Ngenyanga yesihlanu, ngosuku lwesixhenxe enyangeni leyo (loo mnyaka ke ngoweshumi elinesithoba engukumkani uNebhukadenetsare, ukumkani waseBhabheli), kwafika uNebhuzaradan, umthetheli wabasiki babantu, umkhonzi wokumkani waseBhabheli, eYerusalem.</p> 
 <p><a name="an_25:9">25:9</a> Wayitshisa indlu kaYehova, nendlu yokumkani, nezindlu zonke zaseYerusalem; izindlu zonke ezinkulu wazitshisa ngomlilo.</p> 
 <p><a name="an_25:10">25:10</a> Iindonga zaseYerusalem yazidiliza ngeenxa zonke impi leyo yamaKaledi, ebinomthetheli wabasiki babantu.</p> 
 <p><a name="an_25:11">25:11</a> Amasalela abantu ababesele phakathi komzi, namaphamba awayephambele kukumkani waseBhabheli, namasalela engxokolo,  wawafudusa uNebhuzaradan, umthetheli wabasiki babantu.</p> 
 <p><a name="an_25:12">25:12</a> Ke umphathi wabasiki babantu wawasalisa amahlwempu elizwe,  ukuze abe ngabasebenzi bezidiliya nabalimi.</p> 
 <p><a name="an_25:13">25:13</a> Iintsika zobhedu ezibe zisendlwini kaYehova, neenqwelwana,  nolwandle lobhedu obe lusendlwini kaYehova, ezo zinto aziqhekeza amaKaledi, aluthwalela eBhabheli ubhedu lwazo.</p> 
 <p><a name="an_25:14">25:14</a> Athabatha neembiza, nemihlakulwana, nezitshetshe,  neenkamba, neempahla zonke zobhedu ebe kulungiselelwa ngazo.</p> 
 <p><a name="an_25:15">25:15</a> Umphathi wabasiki babantu wathabatha nezitya, izitya zokutshiza, igolide kwezegolide, isilivere kwezesilivere;</p> 
 <p><a name="an_25:16">25:16</a> neentsika zombini, ulwandle olunye, neenqwelwana,  awazenzela indlu kaYehova uSolomon; alwaba nakulinganiswa ubhedu lwezo mpahla zonke.</p> 
 <p><a name="an_25:17">25:17</a> Ukuphakama kwenye intsika bekuziikubhite ezilishumi elinesibhozo, ingqukuva yayo iyeyobhedu; ukuphakama kwengqukuva bekuziikubhite ezintathu; umnatha neerharnate ezibe zisengqukuveni ngeenxa zonke, yonke loo nto yabe ilubhedu;  intsika yesibini yabe ikwanjalo, kunye nomnatha wayo.</p> 
 <p><a name="an_25:18">25:18</a> Umphathi wabasiki babantu wamthabatha uSeraya, umbingeleli oyintloko, noZefaniya, umbingeleli wolwesibini udidi,  nabagcini-mnyango bobathathu.</p> 
 <p><a name="an_25:19">25:19</a> Kuwo umzi wathabatha umbusi wamnye, awayengumphathi wamadoda okulwa; namadoda amahlanu kwabehlala nokumkani,  awafunyanwayo phakathi komzi; nombhali womthetheli womkhosi,  obesakuhlanganisa abantu belizwe; namadoda amashumi mathandathu kubantu belizwe, awafunyanwayo phakathi komzi.</p> 
 <p><a name="an_25:20">25:20</a> Wabathabatha abo uNebhuzaradan, umphathi wabasiki babantu,  wabasa kukumkani waseBhabheli eRibhela.</p> 
 <p><a name="an_25:21">25:21</a> Wabaxabela ukumkani waseBhabheli, wababulalela eRibhela ezweni laseHamati. Afuduswa ke amaYuda emhlabeni wawo.</p> 
 <p><a name="an_25:22">25:22</a> Ke abantu abasalayo ezweni lakwaYuda, awabasalisayo uNebhukadenetsare, ukumkani waseBhabheli, wabamisela umphathi onguGedaliya, unyana ka-Ahikam, unyana kaShafan.</p> 
 <p><a name="an_25:23">25:23</a> Bakuva ke bonke abathetheli bemikhosi, bona namadoda abo,  akuba ukumkani waseBhabheli umenze umphathi uGedaliya, beza kuGedaliya lowo eMizpa; bengooIshmayeli unyana kaNetaniya,  noYohanan unyana kaKareha, noSeraya, unyana kaTanumete waseNetofa, noYahazaniya unyana kaMahakati, bona namadoda abo.</p> 
 <p><a name="an_25:24">25:24</a> Wabafungela bona namadoda abo uGedaliya, wathi kubo,  Musani ukuboyika abakhonzi bamaKaledi; hlalani kweli lizwe,  nikhonze ukumkani waseBhabheli, konilungela.</p> 
 <p><a name="an_25:25">25:25</a> Ke kaloku kwathi ngenyanga yesixhenxe, kweza uIshmayeli unyana kaNetaniya, unyana kaElishama, wasembewini yookumkani,  enamadoda alishumi, bamxabela uGedaliya, wafa, namaYuda namaKaledi abenaye eMizpa.</p> 
 <p><a name="an_25:26">25:26</a> Besuka ke bonke abantu, bethabathela komncinane bezisa komkhulu, nabathetheli bemikhosi, baya eYiputa; ngokuba babewoyika amaKaledi.</p> 
 <p><a name="an_25:27">25:27</a> Kwathi ngomnyaka wamashumi omathathu anesixhenxe wokufuduswa kukaYehoyakin, ukumkani wakwaYuda, ngenyanga yeshumi elinesibini, ngosuku lwamashumi omabini anesixhenxe enyangeni leyo: uEvili-merodaki, ukumkani waseBhabheli,  ngomnyaka wokwenziwa kwakhe ukumkani, wayiphakamisa intloko kaYehoyakin, ukumkani wakwaYuda, wamkhupha entolongweni.</p> 
 <p><a name="an_25:28">25:28</a> Wathetha naye kakuhle, wayimisa itrone yakhe, yangaphezu kwetrone yookumkani ababenaye eBhabheli.</p> 
 <p><a name="an_25:29">25:29</a> Zakhululwa iingubo zakhe zasentolongweni, wamana ukudla isonka phambi kwakhe yonke imihla yokuphila kwakhe.</p> 
 <p><a name="an_25:30">25:30</a> Wawunikwa umxhesho wakhe, umxhesho wamaxesha onke, uvela kukumkani: into yemini ngangemini yayo, yonke imihla yokuphila kwakhe.</p> 
 <p></p><hr>
 <center>
 <a href="ch1.htm">Next: 1 Chronicles</a></center>
 </body>