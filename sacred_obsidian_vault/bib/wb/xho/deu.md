<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="num.htm">Previous</a> 
 <a href="jos.htm">Next</a> 
 </center>
 <hr>
  <h3 align="center">Xhosa Bible: Deuteronomy</h3> 
 <p><a name="an_1:1">1:1</a> Ngawo la ke amazwi, awawathethayo uMoses kumaSirayeli onke phesheya kweYordan entlango, eArabha, malungana noLwandle oluBomvu, phakathi kweParan, neTofele, neLabhan, neHatseroti,  neDizahabhi.</p> 
 <p><a name="an_1:2">1:2</a> Ziintsuku ezilishumi elinalunye ukusuka eHorebhe ngendlela yentaba yakwaSehire, ukuya eKadeshe-bharneha.</p> 
 <p><a name="an_1:3">1:3</a> Ngomnyaka wamashumi omane, ngenyanga yeshumi elinanye,  ngolokuqala enyangeni leyo, wathetha uMoses koonyana bakaSirayeli ngako konke uYehova abemwisele umthetho ngako kubo.</p> 
 <p><a name="an_1:4">1:4</a> Emveni kokumbulala kwakhe uSihon ukumkani wama-Amori, obemi eHeshbhon, no-Ogi ukumkani waseBhashan, obemi eAshtaroti nase-Edreyi,</p> 
 <p><a name="an_1:5">1:5</a> phesheya kweYordan ezweni lakwaMowabhi, waqala uMoses ukubaqononondisa lo myalelo, esithi:</p> 
 <p><a name="an_1:6">1:6</a> UYehova uThixo wethu wathetha kuthi eHorebhe, wathi, Kukade nihleli kule ntaba.</p> 
 <p><a name="an_1:7">1:7</a> Jikani ninduluke, niye entabeni yama-Amori, nakubo bonke abamelene nayo, eArabha, ezintabeni, nasesihlanjeni,  nakwelasezantsi, nangaselwandle, ezweni lamaKanan,  naseLebhanon, nide nise kuwo umlambo omkhulu, umlambo ongumEfrati.</p> 
 <p><a name="an_1:8">1:8</a> Khangelani, ndinisikele ilizwe. Ngenani, nakhe kwelo zwe wafungayo uYehova kooyihlo, ooAbraham noIsake noYakobi, ukuba wolinika bona, nembewu yabo emva kwabo.</p> 
 <p><a name="an_1:9">1:9</a> Ndathi kuni ngelo xesha, Andinakunithwala ndedwa.</p> 
 <p><a name="an_1:10">1:10</a> UYehova uThixo wenu unandisile; nanku namhla ningangeenkwenkwezi zezulu ukuba baninzi kwenu.</p> 
 <p><a name="an_1:11">1:11</a> UYehova uThixo wooyihlo makalongeze inani lenu kaliwaka kunoko lingako, anisikelele njengoko wathethayo kuni.</p> 
 <p><a name="an_1:12">1:12</a> Ndingathini na ukubuthwala ndedwa ubunzima benu, nomthwalo wenu, nembambano yenu?</p> 
 <p><a name="an_1:13">1:13</a> Zikhangeleleni amadoda alumkileyo, aziingqondi, aziwayo,  ngokwezizwe zakomawenu, ndiwamise abe ziintloko zenu.</p> 
 <p><a name="an_1:14">1:14</a> Nandiphendula nathi, Ilizwi olithethileyo lilungile ukuba silenze.</p> 
 <p><a name="an_1:15">1:15</a> Ndabathabatha ke abaziintloko zezizwe zakowenu, amadoda alumkileyo, aziwayo, ndawamisa aba ziintloko phezu kwenu:  abathetheli-waka, nabathetheli-makhulu, nabathetheli-mashumi ngamahlanu, nabathetheli-mashumi ngamanye, nabaphathi,  ngokwezizwe zakomawenu.</p> 
 <p><a name="an_1:16">1:16</a> Ndabawisela umthetho abaphathi benu ngelo xesha, ndathi,  Noyilamla into ephakathi kwabazalwana benu, nigwebe ngobulungisa phakathi komntu nomzalwana wakhe, nowasemzini okuye.</p> 
 <p><a name="an_1:17">1:17</a> Ize ningakhethi buso ekugwebeni kwenu; ize nimphulaphule omncinane njengomkhulu, ninganxunguphaliswa bubuso bomntu;  ngokuba ukugweba oku kokukaYehova. Indawo eninqabeleyo noyizisa kum, ndiyive.</p> 
 <p><a name="an_1:18">1:18</a> Ndaniwisela umthetho ngelo xesha ngezinto zonke enozenza.</p> 
 <p><a name="an_1:19">1:19</a> Sanduluka eHorebhe, sayihamba yonke laa ntlango inkulu,  yoyikekayo nayibonayo, sihamba ngendlela yentaba yama-Amori,  njengoko uYehova uThixo wethu wasiyalelayo, sada seza eKadeshe-bharneha.</p> 
 <p><a name="an_1:20">1:20</a> Ndathi ke kuni, Nifikile entabeni yama-Amori, awasinikayo uYehova, uThixo wethu.</p> 
 <p><a name="an_1:21">1:21</a> Khangela, uYehova uThixo wakho ulinikele kuwe ilizwe elo:  nyuka wakhe kulo, njengoko wathethayo uYehova uThixo wooyihlo kuwe. Musa ukoyika, ungakwantyi nokunkwantya.</p> 
 <p><a name="an_1:22">1:22</a> Nasondela ke kum nina aba nonke, nathi, Masisuse amadoda,  asandulele, asihlolele ilizwe elo, asizisele ilizwi lendlela esonyuka ngayo, nemizi esofika kuyo.</p> 
 <p><a name="an_1:23">1:23</a> Lalunga ke elo zwi emehlweni am, ndathabatha kuni amadoda alishumi elinamabini, indoda yanye esizweni.</p> 
 <p><a name="an_1:24">1:24</a> Ajika ke, enyuka aya entabeni, ada afika esihlanjeni sakwaEshkoli, asihlola.</p> 
 <p><a name="an_1:25">1:25</a> Athabatha isiqhamo selo zwe ngesandla sawo, asiphathela,  asizisela ilizwi, athi, Lilizwe elihle asinikayo uYehova uThixo wethu.</p> 
 <p><a name="an_1:26">1:26</a> Kanti noko anivumanga kunyuka, nawuphikisa umlomo kaYehova uThixo wenu.</p> 
 <p><a name="an_1:27">1:27</a> Nakrokra ezintenteni zenu, nathi, Wasikhupha kuba esithiyile uYehova ezweni laseYiputa, ukuze asinikele esandleni sama-Amori, asitshabalalise.</p> 
 <p><a name="an_1:28">1:28</a> Siya kunyukela phi na? Abazalwana bethu bazinyibilikisile iintliziyo zethu, besithi, Abantu bakhulu, bade kunathi; imizi mikhulu, inqatyisiwe yada yesa ezulwini; kananjalo noonyana baka-Anaki sibabone khona.</p> 
 <p><a name="an_1:29">1:29</a> Ndathi ke kuni, Ize ningangcangcazeli, ningaboyiki.</p> 
 <p><a name="an_1:30">1:30</a> NguYehova uThixo wenu, ohamba phambi kwenu. Yena wonilwela,  njengako konke awanenzelayo eYiputa emehlweni enu;</p> 
 <p><a name="an_1:31">1:31</a> nasentlango, apho wakubonayo ukukuthwala kukaYehova uThixo wakho, njengomntu ethwele unyana wakhe, ngendlela yonke enahamba ngayo, nada naza kufika kule ndawo.</p> 
 <p><a name="an_1:32">1:32</a> Kanti ke nakwelo zwi anikholwanga nguYehova uThixo wenu,</p> 
 <p><a name="an_1:33">1:33</a> ohamba phambi kwenu endleleni, ukuba anihlolele indawo yokumisa iintente zenu, ngomlilo ebusuku; anibonise indlela enohamba ngayo, ngelifu emini.</p> 
 <p><a name="an_1:34">1:34</a> Waliva uYehova ilizwi lokuthetha kwenu, wanoburhalarhume,  wafunga, esithi,</p> 
 <p><a name="an_1:35">1:35</a> Akukho ndoda, kula madoda esi sizukulwana singendawo, iya kukha ilibone ilizwe elihle, elo ndafungayo ukuba ndolinika ooyihlo,</p> 
 <p><a name="an_1:36">1:36</a> ingenguKalebhi unyana kaYefune; wolibona yena. Ndiya kumnika ilizwe awanyathela phezu kwalo, yena noonyana bakhe,  ngenxa enokuba emlandele kwaphela uYehova.</p> 
 <p><a name="an_1:37">1:37</a> Kanjalo uYehova wandifuthela nam ngenxa yenu, wathi, Nawe lo akuyi kungena khona.</p> 
 <p><a name="an_1:38">1:38</a> UYoshuwa unyana kaNun, oma phambi kwakho, nguye owongena khona; momeleze, ngokuba yena wowadlisa ilifa elo amaSirayeli.</p> 
 <p><a name="an_1:39">1:39</a> Ke iintsatshana zenu, enibe nisithi zoba lixhoba,  nabantwana benu abangakwaziyo namhla okulungileyo nokubi, bona bongena khona; ndolinika bona beme kulo.</p> 
 <p><a name="an_1:40">1:40</a> Ke nina jikani, ninduluke niye entlango ngendlela eya eLwandle oluBomvu.</p> 
 <p><a name="an_1:41">1:41</a> Naphendula, nathi kum, Sonile kuYehova; sonyuka thina,  silwe njengako konke asiyalele ngako uYehova uThixo wethu.  Naxhoba ke elowo impahla yakhe yokulwa, nenza buphuthuphuthu ukunyuka intaba.</p> 
 <p><a name="an_1:42">1:42</a> Wathi uYehova kum, Yithi kubo, Ize ningenyuki, ize ningalwi; kuba andikhona phakathi kwenu; hleze nigxothwe ziintshaba zenu.</p> 
 <p><a name="an_1:43">1:43</a> Ndathetha kuni, anaphulaphula; nawuphikisa umlomo kaYehova,  nagxalathelana ukunyuka intaba.</p> 
 <p><a name="an_1:44">1:44</a> Aphuma ke ama-Amori ami kuloo ntaba, anihlangabeza,  anichitha, axelisa iinyosi, anibetha kwaSehire, ada esa eHorma.</p> 
 <p><a name="an_1:45">1:45</a> Nabuya ke nalila phambi koYehova; akaliphulaphula uYehova izwi lenu, akanibekela ndlebe.</p> 
 <p><a name="an_1:46">1:46</a> Ngoko ke nahlala eKadeshe imihla emininzi, njengaloo mihla nayihlalayo apho.</p> 
 <p><a name="an_2:1">2:1</a> Sanduluka, sabheka entlango ngendlela eya eLwandle oluBomvu,  njengoko uYehova wathetha kum, sayijikeleza intaba yakwaSehire imihla emininzi.</p> 
 <p><a name="an_2:2">2:2</a> Wathetha uYehova kum, wathi,</p> 
 <p><a name="an_2:3">2:3</a> Kukade niyijikeleza le ntaba; bhekani ngasentla,</p> 
 <p><a name="an_2:4">2:4</a> ubawisele abantu umthetho uthi, Niya kugqitha nje emdeni wabazalwana benu, oonyana bakaEsawu, abemi kwaSehire. Baya kunoyika, ize nizilumkele ke kunene.</p> 
 <p><a name="an_2:5">2:5</a> Ize ningabambani nabo; kuba ezweni labo andiyi kuninika nendawo engangokunyathela kwentende yonyawo; ngokuba ndimnikile uEsawu intaba yakwaSehire ukuba ayime.</p> 
 <p><a name="an_2:6">2:6</a> Ukudla nokuthenga kubo ngemali, nidle; namanzi nowemba kubo ngemali, nisele.</p> 
 <p><a name="an_2:7">2:7</a> Kuba uYehova, uThixo wakho, ukusikelele emsebenzini wonke wesandla sakho. Uyakwazi ukuyihamba kwakho le ntlango inkulu;  le minyaka imashumi mane uYehova uThixo wakho unawe,  akuswelanga nto.</p> 
 <p><a name="an_2:8">2:8</a> Segqitha ke kubazalwana bethu, oonyana bakaEsawu, abemiyo kwaSehire, saphambuka endleleni yeArabha, e-Elati nase-Etsiyon-gebhere. Sajika ke, sadlula ngendlela yentlango yakwaMowabhi.</p> 
 <p><a name="an_2:9">2:9</a> Wathi uYehova kum, Uze ungawabandezeli amaMowabhi, uze ungabambani nawo ulwe nawo; kuba andiyi kukunika nto yelizwe lawo uyihluthe; kuba iAre ndiyinike oonyana bakaLote, ukuba bayime.</p> 
 <p><a name="an_2:10">2:10</a> AmaEma ayemi kulo kudala, engabantu abakhulu, abaninzi,  abade njengama-Anaki.</p> 
 <p><a name="an_2:11">2:11</a> Bekusithiwa ngamaRafa nawo, njengama-Anaki; ke amaMowabhi athi ngamaEma.</p> 
 <p><a name="an_2:12">2:12</a> NakwaSehire bekumi amaHori kudala; koko oonyana bakaEsawu bawagqogqa, bawatshabalalisa ebusweni babo, bahlala esikhundleni sawo, njengoko akwenzayo amaSirayeli ezweni lelifa lawo, abelinikwe nguYehova.</p> 
 <p><a name="an_2:13">2:13</a> Ndathi ke, Ndulukani ngoku, niwele umlanjana weZerede;  sawuwela ke umlanjana weZerede.</p> 
 <p><a name="an_2:14">2:14</a> Imihla yokuhamba kwethu, sisuka eKadeshe-bharneha side siwele umlanjana weZerede, yaba yiminyaka emashumi mathathu anesibhozo; sada saphela sonke eso sizukulwana samadoda okulwa phakathi komkhosi, njengoko uYehova wawafungelayo.</p> 
 <p><a name="an_2:15">2:15</a> Saye kananjalo isandla sikaYehova siphezu kwawo, ukuba adutywadutywe phakathi komkhosi ade agqitywe.</p> 
 <p><a name="an_2:16">2:16</a> Kwathi, xenikweni onke amadoda okulwa ayegqityiwe, afa phakathi kwabantu,</p> 
 <p><a name="an_2:17">2:17</a> wathetha uYehova kum, esithi,</p> 
 <p><a name="an_2:18">2:18</a> Namhla uya kugqitha emdeni wakwaMowabhi oyiAre,</p> 
 <p><a name="an_2:19">2:19</a> usondele malungana noonyana baka-Amon. Uze ungababandezeli,  uze ungabambani nabo; kuba ezweni loonyana baka-Amon andiyi kukunika ndawo yakuma; ngokuba ndilinike oonyana bakaLote ukuba limiwe ngabo.</p> 
 <p><a name="an_2:20">2:20</a> Bekusithiwa lilizwe lamaRafa nalo. Bekumi amaRafa khona kudala; ama-Amon athi ngamaZamzum;</p> 
 <p><a name="an_2:21">2:21</a> engabantu abakhulu, abaninzi, abade njengama-Anaki. UYehova wabatshabalalisa ebusweni babo; babagqogqa, bema esikhundleni sabo;</p> 
 <p><a name="an_2:22">2:22</a> njengoko wabenzelayo oonyana bakaEsawu abemiyo kwaSehire,  wawatshabalalisa amaHori ebusweni babo, bawagqogqa, bema esikhundleni sawo unanamhla.</p> 
 <p><a name="an_2:23">2:23</a> Nama-Avi ayemi emizaneni, ada esa eGaza; amaKafetori,  awaphumayo kwelamaKafetori, awatshabalalisa, ema esikhundleni sawo.</p> 
 <p><a name="an_2:24">2:24</a> Sukani ninduluke, niwele umlanjana oyiArnon. Yabona,  ndimnikele esandleni sakho uSihon ukumkani waseHeshbhon,  umAmori, nelizwe lakhe. Qala ukulihlutha, ubambane naye, ulwe naye.</p> 
 <p><a name="an_2:25">2:25</a> Ngale mini ndiya kuqala ukubeka ukunkwantya ngawe nokoyikeka kwakho phezu kwabantu abaphantsi kwezulu lonke,  abaya kuluva udaba lwakho bagungqe, bazibhijabhije ngenxa enawe.</p> 
 <p><a name="an_2:26">2:26</a> Ndasusa abathunywa entlango yeKedemoti, baya kuSihon ukumkani waseHeshbhon, benamazwi oxolo okuthi, Ndiyeke ndicande ezweni lakho.</p> 
 <p><a name="an_2:27">2:27</a> Ndohamba ngendlela le yodwa; andiyi kuthi gu bucala ndiye ekunene nasekhohlo.</p> 
 <p><a name="an_2:28">2:28</a> Ukudla wondithengela ngemali ndidle, namanzi wondinika ngemali ndisele, ndihambe nje kodwa ngeenyawo;</p> 
 <p><a name="an_2:29">2:29</a> njengoko benza ngako kum oonyana bakaEsawu abemiyo kwaSehire, namaMowabhi abemiyo eAre; ndide ndiwele iYordan,  ndiye ezweni asinikayo uYehova uThixo wethu.</p> 
 <p><a name="an_2:30">2:30</a> Akavuma uSihon ukumkani weHeshbhon, ukuba sicande kuye,  ngokuba uYehova uThixo wakho wamqinisa isibindi, wayenza ingqoshomba intliziyo yakhe, ukuze amnikele esandleni sakho,  njengokuba kunjalo namhla.</p> 
 <p><a name="an_2:31">2:31</a> Wathi uYehova kum, Yabona, ndiqalile ukumnikela kuwe uSihon nelizwe lakhe; qala ukulihlutha, ulidle ilifa ilizwe lakhe.</p> 
 <p><a name="an_2:32">2:32</a> Waphuma ke uSihon wasihlangabeza, yena nabantu bakhe bonke,  eza kulwa eYatsa.</p> 
 <p><a name="an_2:33">2:33</a> UYehova uThixo wethu wamnikela kuthi; sambulala, yena noonyana bakhe, nabantu bakhe bonke.</p> 
 <p><a name="an_2:34">2:34</a> Sayithimba yonke imizi yakhe ngelo xesha, sawasingela phantsi amadoda emizi yonke, nabafazi, nabantwana; asasalisa namnye usindayo.</p> 
 <p><a name="an_2:35">2:35</a> Ziinkomo zodwa esazithimbelayo, namaxhoba emizi esayithimbayo.</p> 
 <p><a name="an_2:36">2:36</a> Sathabathela eArohere, eseludinini lomlanjana oyiArnon,  emzini osesihlanjeni, sada sesa eGiliyadi, akwabakho mzi usinqabelayo; konke wakunikela kuthi uYehova uThixo wethu.</p> 
 <p><a name="an_2:37">2:37</a> Lilizwe loonyana baka-Amon lodwa, eningasondelanga kulo:  lonke icala lomlanjana oyiYabhoki, nemizi yasezintabeni, nento yonke awawisa umthetho ngayo uYehova uThixo wethu.</p> 
 <p><a name="an_3:1">3:1</a> Sajika, senyuka ngendlela yaseBhashan; waphuma uOgi ukumkani waseBhashan, wasihlangabeza yena nabantu bakhe bonke, ukuba kuliwe e-Edreyi.</p> 
 <p><a name="an_3:2">3:2</a> Wathi uYehova kum, Musa ukumoyika; ngokuba ndimnikele esandleni sakho, nabantu bakhe bonke, nelizwe lakhe; uya kwenza kuye njengoko wenza ngako kuSihon ukumkani wama-Amori, obemi eHeshbhon.</p> 
 <p><a name="an_3:3">3:3</a> UYehova uThixo wethu wamnikela ke ezandleni zethu uOgi ukumkani waseBhashan, nabantu bakhe bonke; sambulala, kwada akwabakho namnye usindayo.</p> 
 <p><a name="an_3:4">3:4</a> Sayithimba yonke imizi yakhe ngelo xesha, akwabakho mzi singawuthabathanga kubo; imizi yaba mashumi mathandathu, wonke ummandla waseArgobhi, ubukumkani bukaOgi eBhashan.</p> 
 <p><a name="an_3:5">3:5</a> Yonke loo mizi ibinqatyiswe ngodonga oluphakamileyo,  namasango, nemivalo; iyodwa imizi yabasemaphandleni, eyabe imininzi kunene.</p> 
 <p><a name="an_3:6">3:6</a> Sayisingela phantsi, njengoko senzayo kuSihon ukumkani waseHeshbhon; sasingela phantsi amadoda emizi yonke, nabafazi,  nabantwana.</p> 
 <p><a name="an_3:7">3:7</a> Ke zona iinkomo zonke namaxhoba aloo mizi sazithimbela.</p> 
 <p><a name="an_3:8">3:8</a> Salithabatha ke ngelo xesha ilizwe esandleni sookumkani bobabini bama-Amori, elingaphonoshono kweYordan, lisusela kumlanjana oyiArnon, lada lesa entabeni yeHermon</p> 
 <p><a name="an_3:9">3:9</a> (amaTsidon athi iHermon leyo yiSiriyon, ke ama-Amori athi yiSenire),</p> 
 <p><a name="an_3:10">3:10</a> yonke imizi yehewu, neyelaseGiliyadi lonke, neBhashan yonke, kwada kwesa eSaleka ne-Edreyi, imizi yobukumkani bukaOgi eBhashan.</p> 
 <p><a name="an_3:11">3:11</a> Ngokuba nguOgi yedwa, ukumkani waseBhashan, impunde eyayisele kumaRafa. Nantso ikoyi yakhe, ikoyi yentsimbi;  asiyiyo na leya iseRabha yakoonyana baka-Amon? Iziikubhite ezisithoba ubude bayo, iziikubhite ezine ububanzi bayo,  ngokwekubhite yabantu.</p> 
 <p><a name="an_3:12">3:12</a> Elo lizwe salihlutha ngelo xesha, sithabathela eArohere ekumlanjana oyiArnon; nesiqingatha sentaba yeGiliyadi, nemizi yayo ndayinika amaRubhen namaGadi.</p> 
 <p><a name="an_3:13">3:13</a> Amasalela aseGiliyadi naweBhashan yonke, ubukumkani bukaOgi, ndawanika isiqingatha sesizwe sikaManase; wonke ummandla weArgobhi neBhashan yonke, leyo bekusithiwa lilizwe lamaRafa.</p> 
 <p><a name="an_3:14">3:14</a> UYahire, unyana kaManase, wathabatha wonke ummandla weArgobhi, wada wesa emdeni wamaGeshuri namaMahakati, wawubiza ngegama lakhe, wathi iBhashan yiHavoti-yahire, unanamhla.</p> 
 <p><a name="an_3:15">3:15</a> UMakire ndamnika elaseGiliyadi.</p> 
 <p><a name="an_3:16">3:16</a> AmaRubhen namaGadi ndawanika, ndithabathela kwelaseGiliyadi, ndada ke ndesa kumlanjana oyiArnon,  empholokhohlweni wesihlambo, naloo mmandla waso, ndada ndesa naseYabhoki emlanjaneni, emdeni woonyana baka-Amon;</p> 
 <p><a name="an_3:17">3:17</a> neArabha, neYordan nommandla wayo, ndithabathela eKinerete,  ndada ndesa elwandle lweArabha, uLwandle lweTyuwa, phantsi kwamaxandeka ePisga ngasempumalanga.</p> 
 <p><a name="an_3:18">3:18</a> Ndaniwisela umthetho ngelo xesha, ndisithi, UYehova uThixo wenu uninike eli lizwe ukuba nilihluthe. Welani nixhobile phambi kwabazalwana benu, oonyana bakaSirayeli, nonke nina bafo banobukroti.</p> 
 <p><a name="an_3:19">3:19</a> Kodwa abafazi benu, nabantwana benu, nemfuyo yenu (ndiyazi ukuba ninemfuyo eninzi), mabahlale emizini yenu endininike yona;</p> 
 <p><a name="an_3:20">3:20</a> ade uYehova abaphumze abazalwana benu njengani, balime nabo ilizwe elo abanika lona uYehova uThixo wenu phesheya kweYordan;  nibuyele ke elowo elifeni lakhe endininike lona.</p> 
 <p><a name="an_3:21">3:21</a> UYoshuwa ndamwisela umthetho ngelo xesha, ndisithi, Amehlo akho akubonile konke oku akwenzileyo uYehova uThixo wenu kwaba kumkani bobabini; uya kwenjenjalo ke uYehova kwizikumkani zonke owelela kuzo.</p> 
 <p><a name="an_3:22">3:22</a> Ize ningaboyiki; ngokuba uYehova uThixo wenu nguye onilwelayo.</p> 
 <p><a name="an_3:23">3:23</a> Ndatarhuzisa kuYehova ngelo xesha, ndisithi,</p> 
 <p><a name="an_3:24">3:24</a> Nkosi yam, Yehova, uqalile ukumbonisa umkhonzi wakho ubukhulu bakho, nesandla sakho esithe nkqi; ngokuba nguwuphi na uthixo emazulwini nasehlabathini, ongenza ngokwezenzo zakho,  nangokwemisebenzi yakho yobugorha?</p> 
 <p><a name="an_3:25">3:25</a> Makhe ndiwele kaloku, ndilibone ilizwe elo lihle,  liphesheya kweYordan, loo ntaba intle, neLebhanon.</p> 
 <p><a name="an_3:26">3:26</a> Wandiphuphumela uYehova ngomsindo ngenxa yenu,  akandiphulaphula; wathi uYehova kum, Yanela, musa ukuba saphinda uthethe kum ngale ndawo.</p> 
 <p><a name="an_3:27">3:27</a> Nyuka uye encotsheni yePisga, uphose amehlo akho entshonalanga, nasentla, nasezantsi, nasempumalanga,  ulikhangele ngamehlo; ngokuba akuyi kuyiwela le Yordan.</p> 
 <p><a name="an_3:28">3:28</a> UYoshuwa mwisele umthetho, umomeleze, umkhaliphise; ngokuba yena uya kuwela yena phambi kwaba bantu; yena uya kubadlisa ilifa, elilelo lizwe uya kulibona.</p> 
 <p><a name="an_3:29">3:29</a> Sahlala ke esihlanjeni malungana neBhete-pehore.</p> 
 <p><a name="an_4:1">4:1</a> Kaloku ke, Sirayeli, yiphulaphule imimiselo namasiko endinifundisa wona, ukuba niwenze; ukuze niphile, ningene,  nilime ilizwe aninikayo uYehova uThixo wooyihlo.</p> 
 <p><a name="an_4:2">4:2</a> Ize ningongezi ezwini endiniwisela umthetho ngalo, ize ninganciphisi nto kulo, ukuze niyigcine imithetho kaYehova uThixo wenu, endiniwisela yona.</p> 
 <p><a name="an_4:3">4:3</a> Amehlo enu akubonile oko wakwenzayo uYehova kuBhahali-pehore; ngokuba bonke abo babemlandela uBhahali-pehore, uYehova uThixo wakho ubatshabalalisile phakathi kwakho.</p> 
 <p><a name="an_4:4">4:4</a> Ke nina nanamathelayo kuYehova uThixo wenu, niphilile nonke namhla.</p> 
 <p><a name="an_4:5">4:5</a> Yabonani, ndinifundise imimiselo namasiko, njengoko ndawiselwa umthetho nguYehova uThixo wam, ukuze nenze ngokunjalo phakathi kwelizwe eningena kulo, ukuba nilime.</p> 
 <p><a name="an_4:6">4:6</a> Yigcineni ke niyenze; ngokuba oku bubulumko benu, nengqondo yenu, emehlweni abantu abaya kuyiva yonke le mimiselo; bathi,  Olu hlanga lukhulu ngabantu abalumkileyo, abanengqondo bodwa.</p> 
 <p><a name="an_4:7">4:7</a> Ngokuba luluphi na uhlanga olukhulu, oluthixo usondeleyo kulo, njengoYehova uThixo wethu, ekumbizeni kwethu konke?</p> 
 <p><a name="an_4:8">4:8</a> Luluphi na uhlanga olukhulu olunemimiselo namasiko anobulungisa, njengalo myalelo wonke ndiwubekayo phambi kwenu namhla?</p> 
 <p><a name="an_4:9">4:9</a> Kodwa zigcine, uwugcine umphefumlo wakho kunene, hleze uzilibale izinto azibonileyo amehlo akho; hleze zimke entliziyweni yakho yonke imihla yokuphila kwakho. Uze uzazise oonyana bakho, noonyana boonyana bakho;</p> 
 <p><a name="an_4:10">4:10</a> ngokukodwa umhla owema ngawo phambi koYehova uThixo wakho eHorebhe, akuthi uYehova kum, babizele ndawonye kum abantu,  ndibavise amazwi am, ukuze bafunde ukundoyika yonke imihla abaphila ngayo emhlabeni, bafundise noonyana babo.</p> 
 <p><a name="an_4:11">4:11</a> Nasondela, nema phantsi kwentaba, intaba isitsha ngumlilo wada wesa esazulwini sezulu, ibubumnyama bamafu nesithokothoko.</p> 
 <p><a name="an_4:12">4:12</a> Wathetha uYehova kuni ephakathi komlilo; nasiva isandisa mazwi, anabona mbonakalo, yaba sisandi sodwa.</p> 
 <p><a name="an_4:13">4:13</a> Wanixelela umnqophiso wakhe, awaniwisela umthetho ngawo ukuba niwenze, amazwi alishumi; wawabhala emacwecweni amabini amatye.</p> 
 <p><a name="an_4:14">4:14</a> Wandiwisela umthetho uYehova ngelo xesha, ukuba ndinifundise imimiselo namasiko, ukuba niwenze elizweni eniwelela kulo ukuba nilime.</p> 
 <p><a name="an_4:15">4:15</a> Zigcineni kunene ngenxa yemiphefumlo yenu, ngokuba anibonanga mbonakalo yanto, mini wathetha uYehova kuni eHorebhe phakathi komlilo;</p> 
 <p><a name="an_4:16">4:16</a> hleze nizonakalise, nizenzele umfanekiso oqingqiweyo,  imbonakalo yento efana nokuba yiyiphi: into emilise okwendoda nokwenkazana,</p> 
 <p><a name="an_4:17">4:17</a> into emilise okwento yonke ezitho zine esemhlabeni, into emilise okwentaka yonke enamaphiko, ephaphazela esibhakabhakeni,</p> 
 <p><a name="an_4:18">4:18</a> into emilise okwesinambuzane sonke esisemhlabeni, into emilise okweentlanzi zonke ezisemanzini phantsi komhlaba;</p> 
 <p><a name="an_4:19">4:19</a> hleze uwaphakamisele ezulwini amehlo akho, ubone ilanga nenyanga neenkwenkwezi, wonke umkhosi wasezulwini, uwexulwe,  uzinqule, uzikhonze, ezo uYehova uThixo wakho azabele izizwe zonke phantsi kwezulu lonke.</p> 
 <p><a name="an_4:20">4:20</a> Ke nina unithabathile uYehova, wanikhupha kwiziko lesinyithi eYiputa, ukuba nibe ngabantu abalilifa kuye,  njengoko ninjalo namhla.</p> 
 <p><a name="an_4:21">4:21</a> Phezu koko uYehova wandifuthela ngenxa yamazwi enu, wafunga ukuba andiyi kuyiwela iYordan, andiyi kungena ezweni elihle akunikayo uYehova uThixo wakho, ukuba libe lilifa;</p> 
 <p><a name="an_4:22">4:22</a> kuba ndiya kufela kweli lizwe, andiyiweli iYordan. Ke nina niya kuwela, nilime elo lizwe lihle.</p> 
 <p><a name="an_4:23">4:23</a> Zigcineni, hleze niwulibale umnqophiso kaYehova uThixo wenu, awawenzayo nani, nizenzele umfanekiso oqingqiweyo,  imbonakalo yezinto zonke awakuwisela umthetho ngazo uYehova uThixo wakho.</p> 
 <p><a name="an_4:24">4:24</a> Ngokuba uYehova uThixo wakho ungumlilo odlayo, unguThixo onekhwele.</p> 
 <p><a name="an_4:25">4:25</a> Xa uthe wazala abantwana nabantwana babantwana, kwada kwaba kudala nihleli kwelo zwe, nazonakalisa, nenza umfanekiso oqingqiweyo, imbonakalo yento nokuba yiyiphi, nenza okubi emehlweni kaYehova uThixo wenu, namqumbisa:</p> 
 <p><a name="an_4:26">4:26</a> ndingqinisisa amazulu nehlabathi namhla ngani, ukuba nodaka mpela kamsinya, ningabikho kwelo zwe, niwela iYordan nisiya kulo ukuba nilime; anisayi kuyolula imihla yenu kulo,  notshabalala kube kanye.</p> 
 <p><a name="an_4:27">4:27</a> Woniphangalalisa uYehova phakathi kwezizwe, nisale nibantu bambalwa ezintlangeni, apho uYehova aya kuni qhubela khona;</p> 
 <p><a name="an_4:28">4:28</a> nikhonze khona oothixo abangumsebenzi wezandla zomntu,  imithi namatye, abangaboniyo, abangeviyo, abangadliyo,  abangajojiyo;</p> 
 <p><a name="an_4:29">4:29</a> eningathi nimfune khona uYehova uThixo wenu, nimfumane, xa nithe naquqela kuye ngentliziyo yenu yonke, nangomphefumlo wenu wonke.</p> 
 <p><a name="an_4:30">4:30</a> Ekubandezelekeni kwenu, zakunifumana zonke ezi zinto,  ekupheleleni kwemihla, nobuyela kuYehova uThixo wenu,  niliphulaphule ilizwi lakhe.</p> 
 <p><a name="an_4:31">4:31</a> Ngokuba nguThixo onemfesane uYehova uThixo wakho; akayi kukuyekela, akayi kukonakalisa, akayi kuwulibala umnqophiso wooyihlo awabafungelayo.</p> 
 <p><a name="an_4:32">4:32</a> Kuba khawubuze emihleni yamandulo, eyayikho ngaphambi kwakho, kususela kumhla uThixo awadala ngawo umntu ehlabathini,  uthabathele esiphelweni sezulu, ude use esiphelweni sezulu,  ukuba khe kwakho na into enjengale nto ukuba nkulu, ukuba khe kwaviwa into enjengale na?</p> 
 <p><a name="an_4:33">4:33</a> Bakha baliva na abantu izwi loThixo ethetha phakathi komlilo, njengoko walivayo wena, baphila noko?</p> 
 <p><a name="an_4:34">4:34</a> Okanye kukho thixo wakha walinga na ukuya kuzithabathela uhlanga phakathi kohlanga ngezilingo, nangemiqondiso,  nangezimanga, nangemfazwe, nangesandla esithe nkqi, nangengalo eyolukileyo, nangokoyikeka okukhulu, njengako konke akwenzileyo kuni uYehova uThixo wenu eYiputa, emehlweni akho?</p> 
 <p><a name="an_4:35">4:35</a> Waboniswa wena, ukuze wazi ukuba uYehova nguye uThixo;  akukho wumbi, nguye yedwa.</p> 
 <p><a name="an_4:36">4:36</a> Wakuvisa izwi lakhe liphuma emazulwini, ukuba akuqeqeshe,  nasemhlabeni wakubonisa umlilo wakhe omkhulu, waweva namazwi akhe phakathi komlilo.</p> 
 <p><a name="an_4:37">4:37</a> Wabathandayo nje ooyihlo, wayinyula nembewu yabo emva kwabo, wakukhupha eYiputa ngobukho bakhe, ngamandla akhe amakhulu;</p> 
 <p><a name="an_4:38">4:38</a> ukuba agqogqe iintlanga ezinkulu ezomeleleyo kunawe,  zingabikho ebusweni bakho; ukuba akungenise, akunike ilizwe lazo libe lilifa, njengoko kunjalo namhla.</p> 
 <p><a name="an_4:39">4:39</a> Yazi ke namhla, ukunyamekele ngentliziyo yakho, ukuba uYehova nguye uThixo emazulwini phezulu, nasehlabathini phantsi; akukho wumbi;</p> 
 <p><a name="an_4:40">4:40</a> uyigcine imimiselo yakhe, nemithetho yakhe, endikumisela yona namhla, ukuba kulunge kuwe, nakoonyana bakho emva kwakho,  ukuze uyolule imihla yakho emhlabeni, lowo akunika wona uYehova uThixo wakho imihla yonke.</p> 
 <p><a name="an_4:41">4:41</a> Waza uMoses wahlula imizi yamithathu ngaphonoshono kweYordan ngasempumalanga, ukuba asabele khona umbulali</p> 
 <p><a name="an_4:42">4:42</a> obulele ummelwane wakhe ngengozi, ebengamthiyile ngaphambili; asabele ke komnye waloo mizi, aphile:</p> 
 <p><a name="an_4:43">4:43</a> iBhetsere, entlango ezweni lehewu kumaRubhen; iRamoti,  kwelaseGiliyadi kumaGadi; iGolan, eBhashan kumaManase.</p> 
 <p><a name="an_4:44">4:44</a> Nguwo lo umyalelo awawubekayo uMoses phambi koonyana bakaSirayeli.</p> 
 <p><a name="an_4:45">4:45</a> Zizo ezi izingqino nemimiselo namasiko awawathethayo uMoses koonyana bakaSirayeli, ekuphumeni kwabo eYiputa,</p> 
 <p><a name="an_4:46">4:46</a> ngaphonoshono kweYordan, emfuleni omalunga neBhete-pehore,  ezweni lakwaSihon, ukumkani wama-Amori, obemi eHeshbhon,  abambulalayo ooMoses noonyana bakaSirayeli ekuphumeni kwabo eYiputa;</p> 
 <p><a name="an_4:47">4:47</a> balihlutha ilizwe lakhe, nelizwe likaOgi ukumkani waseBhashan, ookumkani ababini bama-Amori ababengaphonoshono kweYordan ngasempumalanga;</p> 
 <p><a name="an_4:48">4:48</a> bathabathela eArohere, engaseludinini lomlanjana oyiArnon,  bada besa entabeni yeSiyon eyiHermon,</p> 
 <p><a name="an_4:49">4:49</a> neArabha yonke ngaphonoshono kweYordan ngasempumalanga,  bada besa elwandle lwaseArabha, ngapha ntsi kwamaxandeka asePisga.</p> 
 <p><a name="an_5:1">5:1</a> Wawabiza uMoses amaSirayeli onke, wathi kuwo, Yivani,  maSirayeli, imimiselo namasiko endiwathethayo ezindlebeni zenu namhla, ukuze niwafunde, nigcine ukuwenza.</p> 
 <p><a name="an_5:2">5:2</a> UYehova uThixo wethu wenza umnqophiso nathi eHorebhe.</p> 
 <p><a name="an_5:3">5:3</a> UYehova akawenzanga noobawo bethu lomnqophiso; wawenza nathi aba sikhoyo sonke siphela, siphilile namhlanje.</p> 
 <p><a name="an_5:4">5:4</a> UYehova wathetha kuni, ekhangelene nani entabeni phakathi komlilo.</p> 
 <p><a name="an_5:5">5:5</a> Ndema phakathi koYehova nani ngelo xesha, ukuze ndinixelele ilizwi likaYehova; ngokuba nibe nisoyika umlilo, ananyuka niye entabeni. Wathi:</p> 
 <p><a name="an_5:6">5:6</a> NdinguYehova uThixo wakho, owakukhuphayo ezweni laseYiputa,  endlwini yobukhoboka.</p> 
 <p><a name="an_5:7">5:7</a> Uze ungabi nathixo bambi ngaphandle kwam.</p> 
 <p><a name="an_5:8">5:8</a> Uze ungazenzeli umfanekiso oqingqiweyo, nokuba ngowayiphi na into emilise esezulwini phezulu, nesemhlabeni phantsi,  nesemanzini aphantsi komhlaba.</p> 
 <p><a name="an_5:9">5:9</a> Uze ungazinquli ezo nto, uze ungazikhonzi; kuba mna Yehova,  Thixo wakho, ndinguThixo onekhwele, ndibuvelela ubugwenxa booyise koonyana nakwesesithathu nakwesesine isizukulwana sabandithiyileyo;</p> 
 <p><a name="an_5:10">5:10</a> ndiwenzela inceba amawaka abandithandayo, abayigcinayo imithetho yam.</p> 
 <p><a name="an_5:11">5:11</a> Uze ungafumane ulibize igama likaYehova uThixo wakho, kuba uYehova akayikumenza omsulwa, ofumana alibize igama lakhe.</p> 
 <p><a name="an_5:12">5:12</a> Gcina umhla wesabatha, ukuba wungcwalise, njengoko wakuwisela umthetho uYehova uThixo wakho.</p> 
 <p><a name="an_5:13">5:13</a> Wosebenza imihla emithandathu, uwenze wonke umsebenzi wakho;</p> 
 <p><a name="an_5:14">5:14</a> ke wona umhla wesixhenxe uyisabatha kaYehova uThixo wakho.  Uze ungenzi namnye umsebenzi, wena, nonyana wakho, nentombi yakho, nesicaka sakho, nesicakakazi sakho, nenkomo yakho,  ne-esile lakho, neento zakho zonke ezizitho zine, nowasemzini osemasangweni akho, ukuze siphumle isicaka sakho nesicakakazi sakho, njengawe;</p> 
 <p><a name="an_5:15">5:15</a> ukhumbule ukuba ube ulikhoboka ezweni laseYiputa,  wakukhupha khona uYehova uThixo wakho ngesandla esithe nkqi,  nangengalo eyolukileyo; ngenxa yoko ukuwisele umthetho uYehova uThixo wakho, ukuba uwugcine umhla wesabatha.</p> 
 <p><a name="an_5:16">5:16</a> Beka uyihlo nonyoko, njengoko akuwisele umthetho uYehova uThixo wakho, ukuze yolulwe imihla yakho, nokuze kulunge kuwe emhlabeni akunika wona uYehova uThixo wakho.</p> 
 <p><a name="an_5:17">5:17</a> Uze ungabulali.</p> 
 <p><a name="an_5:18">5:18</a> Uze ungakrexezi.</p> 
 <p><a name="an_5:19">5:19</a> Uze ungebi.</p> 
 <p><a name="an_5:20">5:20</a> Uze ungangqini ubungqina obubuxoki ngommelwane wakho.</p> 
 <p><a name="an_5:21">5:21</a> Uze unganqweneli umfazi wommelwane wakho; uze unganqweneli indlu yommelwane wakho, nentsimi yakhe, nesicaka sakhe,  nesicakakazi sakhe, nenkomo yakhe, ne-esile lakhe, nanye into eyeyommelwane wakho.</p> 
 <p><a name="an_5:22">5:22</a> Loo mazwi wawathetha uYehova ebandleni lenu lonke entabeni leyo, phakathi komlilo, efini asesithokothokweni, ngezwi elikhulu, akongeza; wawabhala emacwecweni amatye amabini,  wawanika mna.</p> 
 <p><a name="an_5:23">5:23</a> Kwathi, nakuliva ilizwi phakathi kobumnyama, intaba isitsha ngumlilo, nasondela kum, zonke iintloko zezizwe zakowenu,  namadoda amakhulu akowenu;</p> 
 <p><a name="an_5:24">5:24</a> nathi, Yabona, uYehova uThixo wethu usibonisile ubuqaqawuli bakhe nobukhulu bakhe, nelizwi lakhe silivile phakathi komlilo.  Namhla sibonile ukuba uYehova nomntu, aphile noko.</p> 
 <p><a name="an_5:25">5:25</a> Ngoko yini na ukuba sife? Ngokuba lo mlilomkulu uya kusidla; ukuba sithe saphinda saliva ilizwi likaYehova uThixo wethu, sofa.</p> 
 <p><a name="an_5:26">5:26</a> Kuba ngubani na enyameni yonke, owakha waliva ilizwi likaThixo ohleliyo, ethetha phakathi komlilo, njengathi,  waphila noko?</p> 
 <p><a name="an_5:27">5:27</a> Sondela wena, uve konke okuthethwa nguYehova uThixo wethu,  ukuthethe wena kuthi; konke aya kukuthetha uYehova uThixo wethu kuwe, sokuva sikwenze.</p> 
 <p><a name="an_5:28">5:28</a> Waliva ke uYehova izwi lokuthetha kwenu ekuthetheni kwenu kum; wathi uYehova kum, Ndilivile izwi lokuthetha kwaba bantu abakuthethileyo kuwe; bakulungisile konke abakuthethileyo.</p> 
 <p><a name="an_5:29">5:29</a> Akwaba bebenale ntliziyo yokundoyika, nokuyigcina imithetho yam yonke, imihla yonke, ukuze kulunge kubo noonyana babo ngonaphakade!</p> 
 <p><a name="an_5:30">5:30</a> Yiya, uthi kubo, Buyelani ezintenteni zenu.</p> 
 <p><a name="an_5:31">5:31</a> Ke wena, yima apha ngakum, ndiyithethe kuwe yonke imithetho nemimiselo namasiko, owobafundisa wona, bawenze ezweni elo ndibanika lona, ukuba balime.</p> 
 <p><a name="an_5:32">5:32</a> Nize nizigcine ukuba nenze njengoko uYehova uThixo wenu waniwisela umthetho, ningatyekeli ekunene nasekhohlo.</p> 
 <p><a name="an_5:33">5:33</a> Hambani ngeendlela zonke awaniwisela umthetho ngazo uYehova uThixo wenu, ukuze niphile; kulunge kuni, niyolule imihla ezweni eloniya kulima.</p> 
 <p><a name="an_6:1">6:1</a> Nguwo lo umthetho, imimiselo ke kwanamasiko, awaniwiselayo uYehova uThixo wenu, ukuba niwufundiswe, niwenze ezweni elo niwelela kulo ukuba nilime;</p> 
 <p><a name="an_6:2">6:2</a> ukuze umoyike uYehova uThixo wakho, uyigcine yonke imimiselo yakhe nemithetho yakhe endikuwiselayo, wena nonyana wakho,  nonyana wonyana wakho, yonke imihla yobomi bakho, ukuze yolulwe imihla yakho.</p> 
 <p><a name="an_6:3">6:3</a> Yiva ke, Sirayeli, ugcine ukwenza, ukuze kulunge kuwe, ukuze nande kunene ezweni elibaleka amasi nobusi, njengokuba uYehova,  uThixo wooyihlo, akuthethileyo kuwe.</p> 
 <p><a name="an_6:4">6:4</a> Yiva, Sirayeli: uYehova uThixo wethu nguYehova mnye.</p> 
 <p><a name="an_6:5">6:5</a> Uze umthande uYehova uThixo wakho ngentliziyo yakho yonke,  nangomphefumlo wakho wonke, nangamandla akho onke.</p> 
 <p><a name="an_6:6">6:6</a> La mazwi ndikuwisela umthetho ngawo namhlanje, aze abe sentliziyweni yakho.</p> 
 <p><a name="an_6:7">6:7</a> Uze uwatsolise koonyana bakho, uthethe ngawo ekuhlaleni kwakho endlwini yakho, nasekuhambeni kwakho ngendlela,  nasekulaleni kwakho, nasekuvukeni kwakho;</p> 
 <p><a name="an_6:8">6:8</a> uwabophe esandleni sakho abe ngumqondiso, abe zizikhumbuzo phakathi kwamehlo akho;</p> 
 <p><a name="an_6:9">6:9</a> uwabhale emigubasini yendlu yakho, nasemasangweni akho.</p> 
 <p><a name="an_6:10">6:10</a> Kothi, xa athe wakungenisa uYehova uThixo wakho kulo ilizwe abelifungele ooyihlo, ooAbraham noIsake noYakobi, ukuba akunike: imizi emikhulu, emihle, ongayakhanga;</p> 
 <p><a name="an_6:11">6:11</a> nezindlu ezizele zizinto zonke ezintle, ongazizalisanga;  namaqula ambiweyo, ongawambanga; nezidiliya nezinquma,  ongazityalanga; wadla wahlutha:</p> 
 <p><a name="an_6:12">6:12</a> uzigcine, hleze umlibale uYehova okukhuphileyo ezweni laseYiputa, endlwini yobukhoboka.</p> 
 <p><a name="an_6:13">6:13</a> UYehova uThixo wakho uze umoyike, umkhonze, ufunge igama lakhe.</p> 
 <p><a name="an_6:14">6:14</a> Nize ningalandeli thixo bambi koothixo bezizwe eziningqongileyo;</p> 
 <p><a name="an_6:15">6:15</a> ngokuba nguThixo onekhwele, uYehova uThixo wakho phakathi kwakho; hleze umsindo kaYehova uThixo wakho uvuthe ngakuwe,  ukutshabalalise, ungabikho ehlabathini.</p> 
 <p><a name="an_6:16">6:16</a> Nize ningamlingi uYehova uThixo wenu, njengoko namlingayo eMasa.</p> 
 <p><a name="an_6:17">6:17</a> Nize niyigcine niyigcinile imithetho kaYehova uThixo wenu,  nezingqino zakhe, nemimiselo yakhe, awakuwiselayo; wenze okuthe tye,</p> 
 <p><a name="an_6:18">6:18</a> okulungileyo emehlweni kaYehova; ukuze kulunge kuwe, ungene ulime ilizwe elihle, awalifungela ooyihlo uYehova,</p> 
 <p><a name="an_6:19">6:19</a> ukuba azigxothe iintshaba zakho zonke ebusweni bakho,  njengoko wathethayo uYehova.</p> 
 <p><a name="an_6:20">6:20</a> Xa athe unyana wakho wakubuza ngomso, esithi, Zezani na ezi zingqino nemimiselo namasiko, aniwiseleyo uYehova uThixo wethu?</p> 
 <p><a name="an_6:21">6:21</a> wothi kunyana wakho, Sibe singamakhoboka kaFaro eYiputa;  wasikhupha uYehova eYiputa ngesandla esithe nkqi;</p> 
 <p><a name="an_6:22">6:22</a> uYehova wenza eYiputa imiqondiso nezimanga ezikhulu, ezibi,  kuFaro, nasendlwini yakhe yonke, emehlweni ethu;</p> 
 <p><a name="an_6:23">6:23</a> wasikhupha khona, ukuze asingenise, ukuba asinike ilizwe elo abelifungele oobawo.</p> 
 <p><a name="an_6:24">6:24</a> Wasiwisela umthetho uYehova, ukuba siyenze le mimiselo yonke, ukuba simoyike uYehova uThixo wethu, kulunge kuthi yonke imihla, silondolozelwe ebomini, njengoko kunjalo namhla.</p> 
 <p><a name="an_6:25">6:25</a> Koba bubulungisa kuthi, xa sithe sagcina ukuwenza wonke lo mthetho phambi koYehova uThixo wethu, njengoko wasiwiselayo umthetho.</p> 
 <p><a name="an_7:1">7:1</a> Xa athe uYehova uThixo wakho wakungenisa kulo ilizwe, oya kulo ukuba ulime, wanyothula iintlanga ezininzi ebusweni bakho,  amaHeti, namaGirgashi, nama-Amori, namaKanan, namaPerizi,  namaHivi, namaYebhusi, iintlanga ezisixhenxe, zizininzi,  zinamandla kunawe,</p> 
 <p><a name="an_7:2">7:2</a> wazinikela kuwe uYehova uThixo wakho: uze uzixabele,  uzisingele phantsi kuphele; ungenzi mnqophiso nazo,  ungazisizeli.</p> 
 <p><a name="an_7:3">7:3</a> Uze ungendiselani nazo, intombi yakho ungayiniki unyana wakhe, intombi yakhe ungayizekeli unyana wakho;</p> 
 <p><a name="an_7:4">7:4</a> kuba yomtyekisa unyana wakho angandilandeli, bakhonze thixo bambi, uvuthe umsindo kaYehova kuni, akutshabalalise kamsinya.</p> 
 <p><a name="an_7:5">7:5</a> Ke yenjani nje kuzo: zidilizeni izibingelelo zazo,  nizichithe izimiso zazo, nibaxakaxe ooAshera bazo, niyitshise ngomlilo imifanekiso yazo eqingqiweyo.</p> 
 <p><a name="an_7:6">7:6</a> Ngokuba ningabantu abangcwele kuYehova uThixo wakho;  uninyule uYehova uThixo wakho, ukuba nibe ngabantu abayinqobo kuye, kunabantu bonke abaphezu komhlaba.</p> 
 <p><a name="an_7:7">7:7</a> Akungabuninzi benu kunezinye izizwe zonke, le nto athene nca nani uYehova, waninyula; kuba nimbalwa kunezinye izizwe zonke.</p> 
 <p><a name="an_7:8">7:8</a> Kungokunithanda kukaYehova, kungokusigcina kwakhe isifungo abesifungele ooyihlo, le nto anikhuphe ngesandla esithe nkqi uYehova, wanikhulula ngentlawulelo endlwini yobukhoboka,  esandleni sikaFaro, ukumkani waseYiputa.</p> 
 <p><a name="an_7:9">7:9</a> Yazi ke, ukuba uYehova uThixo wakho nguye uThixo, uThixo wenyaniso, obagcinela umnqophiso nenceba abamthandayo,  abayigcinayo imithetho yakhe, ase ewakeni lesizukulwana;</p> 
 <p><a name="an_7:10">7:10</a> obabuyekezayo abamthiyayo ebusweni babo, ukuba abashabalalise. Akalibali ukumbuyekeza omthiyayo; uya kumbuyekeza ebusweni bakhe.</p> 
 <p><a name="an_7:11">7:11</a> Wugcine ke umthetho, nemimiselo, namasiko, endikuwisela wona namhla, ukuba uwenze.</p> 
 <p><a name="an_7:12">7:12</a> Kothi ke ngenxa enokuba nithe naweva la mabango, nawagcina,  nawenza, akugcinele umnqophiso nenceba uYehova uThixo wakho,  awawufunga kooyihlo;</p> 
 <p><a name="an_7:13">7:13</a> akuthande, akusikelele, akwandise, asikelele nesiqhamo sesizalo sakho, neziqhamo zomhlaba wakho, ingqolowa yakho,  newayini yakho entsha, neoli yakho, nenkonyana yenkomo yakho,  netakane lempahla yakho emfutshane, emhlabeni lowo wawufungela ooyihlo ukuba wokunika.</p> 
 <p><a name="an_7:14">7:14</a> Wosikeleleka ngaphezu kwezizwe zonke; akusayi kubakho nto ingazaliyo, nokuba yindoda nokuba ngumfazi kuwe; nasezinkomeni zakho ayisayi kubakho.</p> 
 <p><a name="an_7:15">7:15</a> UYehova wosusa zonke izifo kuwe; nobulwelwe bonke obubi baseYiputa, obo ubaziyo, akayi kububeka kuwe; uya kububeka kubo bonke abakuthiyayo.</p> 
 <p><a name="an_7:16">7:16</a> Uze uzidle zonke izizwe ezo akunikayo uYehova uThixo wakho;  iliso lakho lingabi nanceba kuzo, ungabakhonzi oothixo bazo;  ngokuba ngumgibe lowo kuwe.</p> 
 <p><a name="an_7:17">7:17</a> Xa uthe entliziyweni yakho, Ezi ntlanga zininzi kunam,  ndinokuthini na ukuzigqogqa?</p> 
 <p><a name="an_7:18">7:18</a> uze ungazoyiki. Khumbula kakuhle awakwenzayo uYehova uThixo wakho kuFaro nakumaYiputa onke;</p> 
 <p><a name="an_7:19">7:19</a> izilingo ezikhulu azibonileyo amehlo akho, nemiqondiso,  nezimanga, nesandla esithe nkqi, nengalo eyolukileyo,  awakukhupha ngazo uYehova uThixo wakho. Uya kwenjenjalo uYehova uThixo wakho kuzo zonke izizwe ozoyikayo.</p> 
 <p><a name="an_7:20">7:20</a> Ngaphezu koko, uYehova uThixo wakho uya kuthuma oonomeva kuzo, zide ezo ziselayo, zizisithelisayo ebusweni bakho,  zibhubhe.</p> 
 <p><a name="an_7:21">7:21</a> Uze ungangcangcazeli ebusweni bazo; ngokuba uYehova uThixo wakho phakathi kwakho nguThixo omkhulu, owoyikekayo.</p> 
 <p><a name="an_7:22">7:22</a> UYehova uThixo wakho uya kuzinyothula ezi ntlanga ebusweni bakho, kancinane, kancinane. Akuyi kuba nako ukuziphelisa kamsinya, hleze ande akongamele amarhamncwa asendle.</p> 
 <p><a name="an_7:23">7:23</a> UYehova uThixo wakho wozinikela kuwe. azidungadunge ngodungadungo olukhulu, zide zitshatyalaliswe;</p> 
 <p><a name="an_7:24">7:24</a> abanikele ookumkani bazo esandleni sakho, ulicime igama labo phantsi kwezulu. Akuyi kuma mntu ebusweni bakho, ude uzitshabalalise zona.</p> 
 <p><a name="an_7:25">7:25</a> Imifanekiso eqingqiweyo yoothixo bazo woyitshisa ngomlilo;  uze ungayinqweneli isilivere negolide ekuzo, ungayithabatheli kuwe, ibe ngumgibe; ngokuba lisikizi kuYehova uThixo wakho.</p> 
 <p><a name="an_7:26">7:26</a> Uze ungalingenisi isikizi endlwini yakho, ukuze ungabi yinto yokusingelwa phantsi njengalo. Ize ibe nezothe, ibe linyala kuwe, ibe lisikizi kuwe, ngokuba yinto yokusingelwa phantsi.</p> 
 <p><a name="an_8:1">8:1</a> Wonke umthetho endikuwiselayo namhla, ize nizigcine ngokwenu ukuba niwenze, ukuze niphile, nande, ningene nilime ilizwe elo walifungela ooyihlo uYehova.</p> 
 <p><a name="an_8:2">8:2</a> Uze uyikhumbule yonke indlela akuhambise ngayo uYehova uThixo wakho, le minyaka imashumi mane entlango, ukuze akuthobe, akulinge, akwazi okusentliziyweni yakho, ukuba woyigcina imithetho yakhe, akuyi kuyigcina, kusini na.</p> 
 <p><a name="an_8:3">8:3</a> Wakuthoba, wakulambisa, wakudlisa imana, into obungayazi,  ababengayazi nooyihlo; ukuze akwazise ukuba akaphili ngasonka sodwa umntu; umntu lo yena uphila ngento yonke ephuma emlonyeni kaYehova.</p> 
 <p><a name="an_8:4">8:4</a> Ingubo yakho ayonakalanga bubudala ikushiye, nonyawo lwakho aludumbanga, le minyaka imashumi mane.</p> 
 <p><a name="an_8:5">8:5</a> Uze wazi ngentliziyo yakho, ukuba njengoko umntu amqeqeshayo unyana wakhe, uYehova uThixo wakho uyakuqeqesha wena;</p> 
 <p><a name="an_8:6">8:6</a> uyigcine ke imithetho kaYehova uThixo wakho, ukuba uhambe ngeendlela zakhe, umoyike.</p> 
 <p><a name="an_8:7">8:7</a> Kuba uYehova uThixo wakho ukungenisa ezweni elihle; ezweni lemilanjana yamanzi, lemithombo namanzi enzonzobila, aphuma ezihlanjeni nasezintabeni;</p> 
 <p><a name="an_8:8">8:8</a> ezweni lengqolowa, nerhasi, neediliya, nemikhiwane,  neerharnate; ezweni leminquma yeoli, nobusi;</p> 
 <p><a name="an_8:9">8:9</a> ezweni ongayi kudla sonka kulo uyimbedlenge, ongayi kuswela nanye into kulo; ezweni elimatye asinyithi, elintaba womba ubhedu kuzo;</p> 
 <p><a name="an_8:10">8:10</a> udle, uhluthe, umbonge uYehova uThixo wakho ngenxa yelizwe elihle akunike lona.</p> 
 <p><a name="an_8:11">8:11</a> Zigcine, hleze umlibale uYehova uThixo wakho ngokungayigcini imithetho yakhe, namasiko akhe, nemimiselo yakhe, endikumiselayo namhla;</p> 
 <p><a name="an_8:12">8:12</a> hleze uthi, wakudla uhluthe, wakhe izindlu ezintle, uhlale kuzo;</p> 
 <p><a name="an_8:13">8:13</a> zande iinkomo zakho, nempahla yakho emfutshane, yande kuwe isilivere negolide, yande yonke into onayo:</p> 
 <p><a name="an_8:14">8:14</a> isuke iphakame intliziyo yakho, umlibale uYehova uThixo wakho, owakukhuphayo ezweni laseYiputa, endlwini yobukhoboka;</p> 
 <p><a name="an_8:15">8:15</a> owakuhambisayo entlango enkulu eyoyikekayo, eneenyoka ezinobuhlungu, noonomadudwane, nebalelelwe lilanga,  engenamanzi; owakuvelisela amanzi eweni leqhwitha;</p> 
 <p><a name="an_8:16">8:16</a> owakudlisa imana entlango, into ababengayazi ooyihlo, ukuze akuthobe, akulinge, ukuba akwenzele okulungileyo ekupheleni kwakho;</p> 
 <p><a name="an_8:17">8:17</a> uze uthi ke entliziyweni yakho, Ngamandla am nokuqina kwesandla sam okundizuzise obu butyebi.</p> 
 <p><a name="an_8:18">8:18</a> Uze umkhumbule uYehova uThixo wakho, ngokuba nguye okunika amandla okuzuza ubutyebi; ukuze awumise umnqophiso wakhe abewufungele ooyihlo, njengoko kunjalo namhla.</p> 
 <p><a name="an_8:19">8:19</a> Kothi, ukuba uthe wamlibala uYehova uThixo wakho, walandela thixo bambi, wabakhonza, wabanqula, ndiyaningqinela namhla,  ukuba nobhubha kanye.</p> 
 <p><a name="an_8:20">8:20</a> Njengeentlanga uYehova azenze zadaka ebusweni benu, nodaka ngokunjalo, ngenxa enokuba ningaliphulaphulanga izwi likaYehova uThixo wenu.</p> 
 <p><a name="an_9:1">9:1</a> Yiva, Sirayeli! Uyayiwela namhla iYordan, usiya kuzihlutha iintlanga ezinkulu, ezinamandla kunawe, imizi emikhulu,  enqatyiswe yesa ezulwini;</p> 
 <p><a name="an_9:2">9:2</a> abantu abakhulu, abade, oonyana baka-Anaki, obaziyo wena,  obavileyo wena kusithiwa ngabo, Ngubani na onokuma phambi koonyana baka-Anaki?</p> 
 <p><a name="an_9:3">9:3</a> Yazi ke namhla, ukuba uYehova uThixo wakho nguye owela phambi kwakho, engumlilo odlayo. Wobatshabalalisa, wobathoba phambi kwakho; ubagqogqe, ubacime kamsinya, njengoko wathethayo kuwe uYehova.</p> 
 <p><a name="an_9:4">9:4</a> Uze ungatsho entliziyweni yakho ekubagxotheni kukaYehova uThixo wakho ebusweni bakho, ukuthi, Kungobulungisa bam andingenisileyo uYehova, ukuba ndilime eli lizwe. Kungokungabi ndawo kwezo ntlanga, le nto uYehova azigqogqayo zingabikho ebusweni bakho.</p> 
 <p><a name="an_9:5">9:5</a> Akungabulungisa bakho, nokuthi tye kwentliziyo yakho, le nto ungenayo ulime ilizwe lazo: kuba kungokungabi ndawo kwezo ntlanga, le nto uYehova, uThixo wakho, azigqogqayo zingabikho ebusweni bakho, ukuze alimise ilizwi elo uYehova abelifungele ooyihlo, ooAbraham noIsake noYakobi.</p> 
 <p><a name="an_9:6">9:6</a> Yazi ke, ukuba akungabulungisa bakho, le nto uYehova, uThixo wakho, akunikayo eli lizwe lihle ukuba ulime; ngokuba ningabantu abantamo ilukhuni.</p> 
 <p><a name="an_9:7">9:7</a> Khumbula, musa ukulibala ukumqumbisa kwakho uYehova, uThixo wakho, entlango; kususela kwimini owaphumayo ezweni laseYiputa,  wada wangena kule ndawo, naba neenkani kuYehova.</p> 
 <p><a name="an_9:8">9:8</a> NaseHorebhe namqumbisa uYehova, wanifuthela uYehova ukuba anitshabalalise.</p> 
 <p><a name="an_9:9">9:9</a> Oko ndandinyuke ndaya entabeni ukuya kuthabatha amacwecwe amatye, amacwecwe omnqophiso abewenza uYehova nani, ndahlala iimini ezimashumi mane nobusuku obumashumi mane entabeni,  ndingadli sonka, ndingaseli manzi.</p> 
 <p><a name="an_9:10">9:10</a> Wandinika uYehova amacwecwe amabini amatye, ebhalwe ngomnwe kaThixo, kubhalwe kuwo ngokwamazwi onke abewathethile uYehova nani entabeni, phakathi komlilo ngomhla wesikhungu.</p> 
 <p><a name="an_9:11">9:11</a> Kwathi, ekupheleni kweemini ezimashumi mane nobusuku obumashumi mane, uYehova wandinika amacwecwe amabini amatye,  amacwecwe omnqophiso.</p> 
 <p><a name="an_9:12">9:12</a> Wathi uYehova kum, Suka uhle apha kamsinya; ngokuba bonakalisile abantu bakho obakhuphileyo eYiputa; batyeka kamsinya endleleni leyo ndibawisele umthetho ngayo, bazenzela umfanekiso otyhidiweyo.</p> 
 <p><a name="an_9:13">9:13</a> Wathi uYehova kum, Ndibabonile aba bantu; yabona, ngabantu abantamo ilukhuni;</p> 
 <p><a name="an_9:14">9:14</a> ndiyeke, ndibatshabalalise, ndilicime igama labo phantsi kwamazulu, ndikwenze wena uhlanga olunamandla, oluninzi kunabo.</p> 
 <p><a name="an_9:15">9:15</a> Ndajika ke ndehla entabeni, intaba isitsha ngumlilo,  amacwecwe omabini omnqophiso esezandleni zam zozibini.</p> 
 <p><a name="an_9:16">9:16</a> Ndakhangela, ndabona ukuba nonile kuYehova uThixo wenu,  nazenzela ithole elingumtyhido, natyeka kamsinya endleleni leyo waniwisela umthetho ngayo uYehova.</p> 
 <p><a name="an_9:17">9:17</a> Ndawathabatha amacwecwe omabini, ndawalahla ezandleni zam zozibini, ndawaqhekeza emehlweni enu.</p> 
 <p><a name="an_9:18">9:18</a> Ndawa phantsi phambi koYehova, njengokokuqala, iimini ezimashumi mane nobusuku obumashumi mane; ndingadli sonka,  ndingaseli manzi, ngenxa yezono zenu zonke, enone ngazo ukwenza okubi emehlweni kaYehova, ukuba nimqumbise;</p> 
 <p><a name="an_9:19">9:19</a> kuba bendinxunguphele ngumsindo nobushushu abenoburhalarhume ngabo uYehova kuni, ukuba anitshabalalise. Ke uYehova wandiva nangeso silulandlo.</p> 
 <p><a name="an_9:20">9:20</a> UYehova wamfuthela kunene uAron, ukuba amtshabalalise;  ndamthandazela noAron lowo ngelo xesha.</p> 
 <p><a name="an_9:21">9:21</a> Isono senu enisenzileyo, ithole elo, ndalithabatha ndalitshisa ngomlilo, ndaliqoba, ndalisila ngokucokisekileyo,  lada lacoleka laluthuli, ndaluphosa uthuli lwalo emlanjaneni obusihla entabeni.</p> 
 <p><a name="an_9:22">9:22</a> NaseTabhera, naseMasa, naseKibroti-hatahava, nibe nimqumbisa uYehova.</p> 
 <p><a name="an_9:23">9:23</a> Nasekunisuseni kukaYehova eKadeshe-bharneha, esithi,  Nyukani, nilime ilizwe elo ndininikileyo, nawuphikisa umlomo kaYehova uThixo wenu, anakholwa nguye, analiphulaphula izwi lakhe.</p> 
 <p><a name="an_9:24">9:24</a> Naba neenkani kuYehova, kususela kwimini endanazi ngayo.</p> 
 <p><a name="an_9:25">9:25</a> Ndawa ke phantsi phambi koYehova, ezo mini zimashumi mane nobusuku obumashumi mane, endawayo phantsi; kuba uYehova wathi uya kunitshabalalisa.</p> 
 <p><a name="an_9:26">9:26</a> Ndathandaza ke kuYehova, ndathi, Nkosi yam, Yehova, musa ukubatshabalalisa abantu bakho, ilifa lakho, obakhululeyo ngobukhulu bakho, obakhuphileyo eYiputa ngesandla esithe nkqi.</p> 
 <p><a name="an_9:27">9:27</a> Khumbula abakhonzi bakho, ooAbraham noIsake noYakobi. Musa ukukhangela ekugogotyeni kwaba bantu, nakokungendawo kwabo,  nasesonweni sabo; hleze lithi ilizwe osikhuphe kulo,</p> 
 <p><a name="an_9:28">9:28</a> Kungokuba ebengenako uYehova ukubangenisa kulo ilizwe abethethe ngalo kubo; kungokuba ebebathiya, le nto wakhuphayo,  ukuze ababulalele entlango.</p> 
 <p><a name="an_9:29">9:29</a> Ke ngabantu bakho nelifa lakho, obakhuphileyo ngamandla akho amakhulu, nangengalo yakho eyolukileyo.</p> 
 <p><a name="an_10:1">10:1</a> Ngelo xesha wathi uYehova kum, Ziqingqele amacwecwe amatye abe mabini, njengawokuqala, unyuke uze kum entabeni, uzenzele ityeya yomthi;</p> 
 <p><a name="an_10:2">10:2</a> ndiwabhale emacwecweni lawo amazwi abekwawokuqala amacwecwe, lawo wawaqhekezayo; uwabeke etyeyeni.</p> 
 <p><a name="an_10:3">10:3</a> Ndenza ke ityeya ngomngampunzi, ndaqingqa amacwecwe amatye amabini, njengawokuqala; ndenyuka ndaya entabeni, ndinawo amacwecwe amabini esandleni sam.</p> 
 <p><a name="an_10:4">10:4</a> Wawabhala ke emacwecweni ngokombhalo wokuqala amazwi alishumi, abewathethile uYehova kuni entabeni, phakathi komlilo, ngomhla wesikhungu; uYehova wandinika wona.</p> 
 <p><a name="an_10:5">10:5</a> Ndajika ke, ndehla entabeni, ndawabeka amacwecwe etyeyeni endayenzayo. Akhona, njengoko uYehova wandiwisela umthetho ngako.</p> 
 <p><a name="an_10:6">10:6</a> Banduluka oonyana bakaSirayeli eBheroti-bhene-yahakan, baya eMosera. Wafa apho uAron, wangcwatyelwa khona; uElazare unyana wakhe waba ngumbingeleli esikhundleni sakhe.</p> 
 <p><a name="an_10:7">10:7</a> Banduluka khona, baya eGudegoda; banduluka eGudegoda, baya eYotebhata, ilizwe elinemilanjana yamanzi.</p> 
 <p><a name="an_10:8">10:8</a> Ngelo xesha uYehova wasahlula isizwe sakwaLevi, ukuba sithwale ityeya yomnqophiso kaYehova, nokuba sime phambi koYehova silungiselele, sisikelele egameni lakhe unanamhla.</p> 
 <p><a name="an_10:9">10:9</a> Ngenxa yoko uLevi akanasabelo nalifa ndawonye nabazalwana bakhe; nguYehova ilifa lakhe, njengoko wathethayo uYehova uThixo wakho kuye.</p> 
 <p><a name="an_10:10">10:10</a> Ndema ke mna entabeni, njengemihla yokuqala, iimini ezimashumi mane nobusuku obumashumi mane; wandiva uYehova nangeso sihlandlo; uYehova akathanda ukukonakalisa.</p> 
 <p><a name="an_10:11">10:11</a> Wathi uYehova kum, Suka ume, uhambe phambi kwabantu,  bangene balime ilizwe elo, ndafungayo kooyise ukuba ndobanika.</p> 
 <p><a name="an_10:12">10:12</a> Kaloku ke, Sirayeli, uYehova uThixo wakho ubiza ntoni na kuwe, kungekuko ukumoyika uYehova uThixo wakho, uhambe ngeendlela zakhe zonke, umthande, umkhonze uYehova uThixo wakho ngentliziyo yakho yonke, nangomphefumlo wakho wonke;</p> 
 <p><a name="an_10:13">10:13</a> ugcine imithetho kaYehova, nemimiselo yakhe,  endikumiselayo namhla ukuba kulunge kuwe?</p> 
 <p><a name="an_10:14">10:14</a> Yabona lelikaYehova uThixo wakho izulu, nezulu lamazulu,  nehlabathi, neento zonke ezikhona.</p> 
 <p><a name="an_10:15">10:15</a> UYehova wathana nca nooyihlo bodwa, ukuba abathande;  wanyula imbewu yabo emva kwabo, nina ke, ngaphezu kwezizwe zonke, njengoko kunjalo namhla.</p> 
 <p><a name="an_10:16">10:16</a> Yalusani ke inyama yentliziyo yenu, ningabi saba ngabantamo ilukhuni.</p> 
 <p><a name="an_10:17">10:17</a> Kuba uYehova uThixo wenu nguThixo woothixo yena, nguNkosi kankosi, nguThixo omkhulu, oligorha, owoyikekayo, ongakhethi buso, ongamkeli sicengo;</p> 
 <p><a name="an_10:18">10:18</a> ogwebela inkedama nomhlolokazi, othanda owasemzini, amnike ukudla, amnike nengubo.</p> 
 <p><a name="an_10:19">10:19</a> Mthandeni owasemzini; kuba nibe ningabasemzini ezweni laseYiputa.</p> 
 <p><a name="an_10:20">10:20</a> Uze umoyike uYehova uThixo wakho, umkhonze, unamathele kuye, ufunge igama lakhe.</p> 
 <p><a name="an_10:21">10:21</a> Yindumiso yakho, nguThixo wakho, okwenzele ezi zinto zinkulu zoyikekayo, azibonileyo amehlo akho.</p> 
 <p><a name="an_10:22">10:22</a> Behla beyimiphefumlo emashumi asixhenxe ooyihlo ukuya eYiputa; ke ngoku uYehova, uThixo wakho, unenze nanjengeenkwenkwezi zezulu, ukuba baninzi kwenu.</p> 
 <p><a name="an_11:1">11:1</a> Ngoko ke uze umthande uYehova uThixo wakho, ugcine isigxina sakhe, nemimiselo yakhe, namasiko akhe, nemithetho yakhe,  imihla yonke.</p> 
 <p><a name="an_11:2">11:2</a> Yazini ke namhla; ngokuba andithethi noonyana benu abangakwazanga, abangakubonanga ukuqeqesha kukaYehova uThixo wenu, ubukhulu bakhe, nesandla sakhe esithe nkqi, nengalo yakhe eyolukileyo,</p> 
 <p><a name="an_11:3">11:3</a> nemiqondiso yakhe, nezenzo zakhe abezenzile phakathi kweYiputa kuFaro ukumkani waseYiputa, nakwilizwe lakhe lonke;</p> 
 <p><a name="an_11:4">11:4</a> noko wakwenzayo empini yamaYiputa, emahasheni ayo,  nasezingqwelweni zayo zokulwa; oko wahambisa amanzi oLwandle oluBomvu phezu kwayo, ekunisukeleni kwayo, wayicima uYehova unanamhla;</p> 
 <p><a name="an_11:5">11:5</a> noko wakwenzayo kuni entlango, nada nafika kulendawo;</p> 
 <p><a name="an_11:6">11:6</a> noko wakwenzayo kooDatan noAbhiram, oonyana bakaEliyabhi unyana kaRubhen; ukuba umhlaba wakhamisa umlomo wawo,  wabaginya, nezindlu zabo, neentente zabo, nento yonke ephilileyo eyabalandelayo, ababakho phakathi kwamaSirayeli onke.</p> 
 <p><a name="an_11:7">11:7</a> Ngokuba amehlo enu azibonile zonke izenzo zikaYehova ezikhulu awazenzayo.</p> 
 <p><a name="an_11:8">11:8</a> Ize niwugcine wonke umthetho endiniwiselayo namhla, ukuze nomelele, ningene nilime ilizwe elo niwelela kulo, ukuba nilihluthe;</p> 
 <p><a name="an_11:9">11:9</a> ukuze niyolule imihla yenu emhlabeni lowo abewufungele ooyihlo uYehova, ukuba wowunika bona nembewu yabo, ilizwe elibaleka amasi nobusi.</p> 
 <p><a name="an_11:10">11:10</a> Kuba ilizwe elo uya kulo, usiya kulihlutha, alinjengelizwe laseYiputa, elo naphuma kulo, apho wayihlwayelayo imbewu yakho,  waza wayinkcenkcesha ngonyawo lwakho, njengomyezo wemifuno.</p> 
 <p><a name="an_11:11">11:11</a> Ke lona ilizwe eniwelela kulo, nisiya kulihlutha, lilizwe leentaba nezihlambo, elisela amanzi emvula yezulu;</p> 
 <p><a name="an_11:12">11:12</a> lilizwe alikhathaleleyo uYehova uThixo wakho, ahlala ekulo amehlo kaYehova uThixo wakho, ethabathela ekuqaleni komnyaka,  ade ase ekupheleni komnyaka.</p> 
 <p><a name="an_11:13">11:13</a> Kothi, ukuba nithe nayiphulaphula ngenyameko imithetho yam endiniwise layo namhla, yokuba nimthande uYehova uThixo wenu,  nimkhonze ngentliziyo yenu yonke, nangomphefumlo wenu wonke:</p> 
 <p><a name="an_11:14">11:14</a> ndininike imvula yelizwe lenu ngexesha layo, ethambisayo nevuthisayo, uhlanganise ingqolowa yakho, newayini yakho entsha, neoli yakho;</p> 
 <p><a name="an_11:15">11:15</a> ndizinike utyani iinkomo zakho, emadlelweni akho, udle uhluthe.</p> 
 <p><a name="an_11:16">11:16</a> Zigcineni, hleze ikhohliseke intliziyo yenu, nityeke,  nikhonze thixo bambi, nibanqule,</p> 
 <p><a name="an_11:17">11:17</a> uvuthe umsindo kaYehova kuni, alivingce izulu kungabikho mvula, umhlaba ungayivelisi indyebo yawo, nibhubhe kamsinya,  ningabikho ezweni elihle, aninika lona uYehova.</p> 
 <p><a name="an_11:18">11:18</a> La mazwi am nize niwabekele intliziyo yenu nomphefumlo wenu niwabophe esandleni senu, abe ngumqondiso, abe zizikhumbuzo phakathi kwamehlo enu;</p> 
 <p><a name="an_11:19">11:19</a> niwafundise oonyana benu, uthethe ngawo ekuhlaleni kwakho endlwini yakho, nasekuhambeni kwakho ngendlela, nasekulaleni kwakho, nasekuvukeni kwakho;</p> 
 <p><a name="an_11:20">11:20</a> uwabhale emigubasini yendlu yakho, nasemasangweni akho:</p> 
 <p><a name="an_11:21">11:21</a> ukuze yande imihla yenu, nemihla yoonyana benu, emhlabeni lowo abewufungele ooyihlo uYehova, ukuba wobanika njengemihla yamazulu phezu kwehlabathi.</p> 
 <p><a name="an_11:22">11:22</a> Kuba, ukuba nithe nawugcina ngenyameko lo mthetho wonke ndiniwiselayo ukuba niwenze, nimthande uYehova uThixo wenu,  nihambe ngeendlela zakhe zonke, ninamathele kuye;</p> 
 <p><a name="an_11:23">11:23</a> wozigqogqa uYehova ezo ntlanga zonke phambi kwenu,  nigqogqe iintlanga ezinkulu, ezinamandla kunani.</p> 
 <p><a name="an_11:24">11:24</a> Indawo yonke, enyathelwa yintende yonyawo lwenu, yoba yeyenu; kuthabathela entlango, naseLebhanon, nasemlanjeni,  emlanjeni ongumEfrati, kuse elwandle lwasentshonalanga, ingumda wenu.</p> 
 <p><a name="an_11:25">11:25</a> Akukho mntu uya kuma phambi kwenu; ukunkwantya nini,  nokoyika nina, wokubeka uYehova uThixo wenu ezweni lonke enilinyatheleyo, njengoko wathethayo kuni.</p> 
 <p><a name="an_11:26">11:26</a> Yabonani, ndibeka phambi kwenu namhla intsikelelo nesiqalekiso:</p> 
 <p><a name="an_11:27">11:27</a> intsikelelo, ukuba nithe nayiphulaphula imithetho kaYehova uThixo wenu, endiniwiselayo namhla;</p> 
 <p><a name="an_11:28">11:28</a> isiqalekiso, ukuba nithe anayiphulaphula imithetho kaYehova uThixo wenu, nesuka natyeka endleleni leyo ndiniwisele umthetho ngayo namhla, nalandela thixo bambi eningabazanga.</p> 
 <p><a name="an_11:29">11:29</a> Kothi, xa athe uYehova, uThixo wakho, wakungenisa kulo ilizwe oya kulo, usiya kulima, uyikhuphele intsikelelo phezu kwentaba yeGerizim, nesiqalekiso phezu kwentaba ye-Ebhali.</p> 
 <p><a name="an_11:30">11:30</a> Ezo ntaba aziphesheya kweYordan na, ngaphaya kwendlela eya entshonalanga, ezweni lamaKanan, amiyo eArabha, malungana neGilgali, ecaleni leMioki kaMore?</p> 
 <p><a name="an_11:31">11:31</a> Kuba niya kuwela iYordan, nisiya kulihlutha ilizwe elo aninikayo uYehova uThixo wenu, nilihluthe ke nime kulo.</p> 
 <p><a name="an_11:32">11:32</a> Gcinani, niyenze yonke imimiselo namasiko endiwabekayo phambi kwenu namhla.</p> 
 <p><a name="an_12:1">12:1</a> Yiyo le imimiselo namasiko, enowagcina ukuba niwenze ezweni elo, akunika lona uYehova uThixo wooyihlo, ukuba ulime yonke imihla enidla ngayo ubomi emhlabeni.</p> 
 <p><a name="an_12:2">12:2</a> Zichitheni kuphele zonke iindawo, apho iintlanga enizigqogqayo zabakhonzela khona oothixo bazo, ezintabeni eziphakamileyo, nasezindulini, naphantsi kwemithi yonke eluhlaza;</p> 
 <p><a name="an_12:3">12:3</a> nizidilize izibingelelo zazo, niziqhekeze izimiso zazo zamatye, nibatshise ngomlilo ooAshera bazo, niyixakaxe imifanekiso eqingqiweyo yoothixo bazo, nilicime igama lazo kule ndawo.</p> 
 <p><a name="an_12:4">12:4</a> Ize ke ningenjenjalo kuYehova uThixo wenu.</p> 
 <p><a name="an_12:5">12:5</a> Endaweni leyo aya kuyinyula uYehova uThixo wenu ezizweni zenu zonke, ukuba alimise khona igama lakhe, ukuba ahlale khona, ize niquqele khona, niye khona.</p> 
 <p><a name="an_12:6">12:6</a> Nowasa khona amadini enu anyukayo, nemibingelelo yenu,  nezishumi zenu, nomrhumo wesandla senu, nezibhambathiso zenu,  nemibinge yenu emfutshane;</p> 
 <p><a name="an_12:7">12:7</a> nidle khona phambi koYehova uThixo wenu, nivuye entweni yonke enisa isandla senu kuyo, nina nezindlu zenu,  akusikeleleyo kuyo uYehova uThixo wakho.</p> 
 <p><a name="an_12:8">12:8</a> Ize ningenzi ngokwezinto zonke esizenzayo apha namhla,  elowo esenza okuthe tye emehlweni akhe;</p> 
 <p><a name="an_12:9">12:9</a> kuba okwangoku anikangeni ekuphumleni oko, naselifeni elo,  aninikayo uYehova uThixo wenu.</p> 
 <p><a name="an_12:10">12:10</a> Ke noyiwela iYordan, nihlale ezweni elo, uYehova uThixo wenu aya kunidlisa ilifa kulo, aniphumze ezintshabeni zenu zonke ngeenxa zonke, nihlale nikholosile.</p> 
 <p><a name="an_12:11">12:11</a> Kothi ke kubekho indawo aya kuyinyula uYehova uThixo wenu,  alihlalise khona igama lakhe, nizizise khona izinto zonke endiniwisela umthetho ngazo; amadini enu anyukayo,  nemibingelelo yenu, nezishumi zenu, nomrhumo wesandla senu,  nezibhambathiso zenu zonke ezinyuliweyo, enibhambathisa ngazo kuYehova;</p> 
 <p><a name="an_12:12">12:12</a> nivuye phambi koYehova uThixo wenu, nina noonyana benu,  neentombi zenu, nezicaka zenu, nezicakakazi zenu, nomLevi osemasangweni enu, ngokuba akanasabelo nalifa nani.</p> 
 <p><a name="an_12:13">12:13</a> Zigcine, amadini akho anyukayo ungawanyusi ezindaweni zonke ozibonayo.</p> 
 <p><a name="an_12:14">12:14</a> Ke endaweni leyo aya kuyinyula uYehova, kwesinye sezizwe sakowenu, wowanyusa khona amadini akho anyukayo, ukwenze khona konke endikuwisela umthetho ngako.</p> 
 <p><a name="an_12:15">12:15</a> Noko ke, ngokunqwena konke komphefumlo wakho, ungaxhela uyidle inyama, ngokwentsikelelo kaYehova uThixo wakho akunikileyo, emasangweni akho onke; oyinqambi nohlambulukileyo bangayidla into enjengebhadi nenjengexhama.</p> 
 <p><a name="an_12:16">12:16</a> Ligazi lodwa eningasayi kulidla woliphalazela emhlabeni njengamanzi.</p> 
 <p><a name="an_12:17">12:17</a> Akunakusidlela emasangweni akho isishumi sengqolowa yakho,  nesewayini yakho entsha, neseoli yakho, namazibulo eenkomo zakho nawempahla yakho emfutshane, nezibhambathiso zakho zonke obhambathisa ngazo, nemibingelelo yakho yokuqhutywa yintliziyo,  nomrhumo wesandla sakho.</p> 
 <p><a name="an_12:18">12:18</a> Zona uze uzidlele phambi koYehova uThixo wakho, endaweni leyo aya kuyinyula uYehova uThixo wakho, wena ke, nonyana wakho, nentombi yakho, nesicaka sakho, nesicakakazi sakho,  nomLevi osemasangweni akho; uvuye phambi koYehova uThixo wakho ezintweni zonke osa isandla sakho kuzo.</p> 
 <p><a name="an_12:19">12:19</a> Zigcine, ungamlibali umLevi, yonke imihla yokuphila kwakho emhlabeni wakho.</p> 
 <p><a name="an_12:20">12:20</a> Xa athe uYehova uThixo wakho wawenza banzi umda wakho,  njengoko abethethe ngako kuwe, uthi, Ndiya kudla inyama,  ngokuba umphefumlo wakho unqwenela ukuyidla inyama: ungayidla inyama ngokungqwena konke komphefumlo wakho.</p> 
 <p><a name="an_12:21">12:21</a> Xa ithe yamgama kuwe indawo leyo, aya kuyinyula uYehova uThixo wakho, ukuba alimise kuyo igama lakhe: woxhela ezinkomeni zakho, nasempahleni yakho emfutshane, akunikileyo uYehova, njengoko ndakuwisela umthetho ngako, udle emasangweni akho ngokunqwena konke komphefumlo wakho.</p> 
 <p><a name="an_12:22">12:22</a> Kanye njengokuba lidliwa ibhadi nexhama, uya kwenjenjalo ukuyidla; oyinqambi nohlambulukileyo bofana ukuyidla.</p> 
 <p><a name="an_12:23">12:23</a> Kodwa qina ungalidli igazi, kuba igazi ngumphefumlo; uze ungawudli ke umphefumlo kunye nenyama.</p> 
 <p><a name="an_12:24">12:24</a> Uze ungalidli; woliphalazela emhlabeni njengamanzi.</p> 
 <p><a name="an_12:25">12:25</a> Uze ungalidli; ukuze kulunge kuwe, nakoonyana bakho emva kwakho, xa uthe wakwenza okuthe tye emehlweni kaYehova.</p> 
 <p><a name="an_12:26">12:26</a> Zizinto zakho ezingcwele zodwa ezilunge kuwe,  nezibhambathiso zakho, owozithabatha uzise endaweni leyo aya kuyinyula uYehova;</p> 
 <p><a name="an_12:27">12:27</a> wenze amadini akho anyukayo, inyama negazi,  esibingelelweni sikaYehova uThixo wakho; igazi lemibingelelo yakho uligalele esibingelelweni sikaYehova uThixo wakho, uyidle inyama yona.</p> 
 <p><a name="an_12:28">12:28</a> Gcina uwaphulaphule la mazwi onke, ndikuwisela umthetho ngawo, ukuze kulunge kuwe nakoonyana bakho emva kwakho, kude kuse ephakadeni, xa uthe wenza okulungileyo nokuthe tye emehlweni kaYehova uThixo wakho.</p> 
 <p><a name="an_12:29">12:29</a> Xa athe uYehova uThixo wakho wazinqumla phambi kwakho iintlanga, apho uya kuzigqogqa khona, wazigqogqa ke, wahlala ezweni lazo:</p> 
 <p><a name="an_12:30">12:30</a> zigcine, hleze uthiyelwe uzilandele, emveni kokutshatyalaliswa kwazo phambi kwakho; hleze uquqele koothixo bazo, uthi, Zibe zisithini na ezi ntlanga ukubakhonza oothixo bazo? Ndiya kwenjenjalo nam.</p> 
 <p><a name="an_12:31">12:31</a> Uze ungenjenjalo kuYehova uThixo wakho; kuba yonke into elisikizi kuYehova, ayithiyileyo, ziyenzile koothixo bazo;  ngokuba kwanoonyana bazo neentombi zazo zizitshise emlilweni koothixo bazo.</p> 
 <p><a name="an_12:32">12:32</a> Into yonke endisukuba ndiniwisele umthetho ngayo, ize nigcine ukuyenza; uze ungongezi kuyo unganciphisi nto.</p> 
 <p><a name="an_13:1">13:1</a> Xa kuthe kwavela phakathi kwakho umprofeti nomphuphi wamaphupha, wakunika imiqondiso nezimanga,</p> 
 <p><a name="an_13:2">13:2</a> yabakho ke imiqondiso nezimanga azithethileyo kuwe, esithi,  Masilandele thixo bambi ongabaziyo, sibakhonze:</p> 
 <p><a name="an_13:3">13:3</a> uze ungawaphulaphuli amazwi aloo mprofeti naloo mphuphi wamaphupha; ngokuba kusukuba enilinga uYehova uThixo wenu,  ukuze azi ukuba niyamthanda na uYehova uThixo wenu ngentliziyo yenu yonke, nangomphefumlo wenu wonke.</p> 
 <p><a name="an_13:4">13:4</a> Nize nilandele uYehova uThixo wenu, noyike yena, nigcine imithetho yakhe, niphulaphule ilizwi lakhe, nikhonze yena,  ninamathele kuye.</p> 
 <p><a name="an_13:5">13:5</a> Ke loo mprofeti naloo mphuphi wamaphupha makabulawe; kuba ethethe elokutyeka kuYehova uThixo wenu, owanikhuphayo ezweni laseYiputa, wanikhulula ngentlawulelo endlwini yobukhoboka;  ukuba akuwexule endleleni, akuwisele umthetho ngayo uYehova uThixo wakho ukuba uhambe ngayo. Uze ubutshayele ke ububi,  bungabikho phakathi kwakho.</p> 
 <p><a name="an_13:6">13:6</a> Xa athe umzalwana wakho, umntakanyoko, nonyana wakho,  nentombi yakho, nomfazi wesifuba sakho, nommelwane wakho onjengomphefumlo wakho kuwe, wakuhenda ngasese, esithi, Masiye kukhonza thixo bambi ongabazanga, wena nooyihlo;</p> 
 <p><a name="an_13:7">13:7</a> koothixo bezizwe eziningqongileyo, ezikufuphi kuwe, nokuba zezikude nawe, ezithabathele esiphelweni sehlabathi, zada zesa esiphelweni sehlabathi:</p> 
 <p><a name="an_13:8">13:8</a> uze ungavumelani naye, ungamphulaphuli; lingabi nanceba iliso lakho kuye, ungamcongi, ungamfihli; uze umbulale afe.</p> 
 <p><a name="an_13:9">13:9</a> Kofika esakho isandla kuye kuqala ukuba simbulale, kwandule ukufika esabantu bonke isandla emva koko,</p> 
 <p><a name="an_13:10">13:10</a> umxulube ngamatye afe; ngokuba efune ukukuwexula kuYehova uThixo wakho, owakukhuphayo ezweni laseYiputa, endlwini yobukhoboka;</p> 
 <p><a name="an_13:11">13:11</a> eve onke amaSirayeli, oyike, angaphindi enze ububi obunjengobo phakathi kwakho.</p> 
 <p><a name="an_13:12">13:12</a> Xa uthe weva komnye umzi wemizi yakowenu, akunikayo uYehova uThixo wakho ukuba uhlale kuwo, kusithiwa,</p> 
 <p><a name="an_13:13">13:13</a> Kuphume amadoda angamatshijolo phakathi kwakho, awexula abemi bomzi wawo, esithi, Hambani, siyekukhonza thixo bambi,  eningabaziyo:</p> 
 <p><a name="an_13:14">13:14</a> wophengulula, ugocagoce, ubuzise, ucokise; O! iyinyaniso,  iqinisekile le nto, lenzekile eli sikizi phakathi kwakho:</p> 
 <p><a name="an_13:15">13:15</a> uze ubabulale kuthi tu abemi baloo mzi ngohlangothi lwekrele, uwusingele phantsi, nento yonke ekuwo, kwanenkomo yawo, ngohlangothi lwekrele.</p> 
 <p><a name="an_13:16">13:16</a> Wowabuthela onke amaxhoba awo esazulwini sendawo yawo yembutho, uwutshise ngomlilo loo mzi namaxhoba awo onke, ube lidini elipheleleyo kuYehova uThixo wakho, ube ngumwewe ongunaphakade, ungabi sakhiwa.</p> 
 <p><a name="an_13:17">13:17</a> Esandleni sakho makunganamatheli nento le kwezi zinto zisingelwe phantsi; ukuze abuye uYehova ekuvutheni komsindo wakhe, abe nemfesane kuwe, asikwe yimfesane ngawe, akwandise,  njengoko wabafungelayo ooyihlo;</p> 
 <p><a name="an_13:18">13:18</a> xa uthe waliphulaphula izwi likaYehova uThixo wakho, ukuba uyigcine yonke imithetho yakhe endikuwiselayo namhla. ukuba ukwenze okuthe tye emehlweni kaYehova uThixo wakho.</p> 
 <p><a name="an_14:1">14:1</a> Ningoonyana kuYehova uThixo wenu; ize ningazicenti,  ningenzi mpandla phezu kwamehlo enu ngenxa yomfi;</p> 
 <p><a name="an_14:2">14:2</a> ngokuba ningabantu abangcwele kuYehova uThixo wenu; uYehova uninyulele ukuba nibe ngabantu abayinqobo kuye, ezizweni zonke eziphezu komhlaba.</p> 
 <p><a name="an_14:3">14:3</a> Uze ungadli nanye into elisikizi.</p> 
 <p><a name="an_14:4">14:4</a> Zizo ezi izinto ezizitho zine enozidla:</p> 
 <p><a name="an_14:5">14:5</a> inkomo, imvu, imbuzi, ixhama, nebhadi, nelinqa,  netshabangqa, nenqu, neula, negogo.</p> 
 <p><a name="an_14:6">14:6</a> Yonke into ezitho zine ethiwe gqiphu uphuphu, ezimpuphu zicandwe zacandwa kubini, etyisa umtyiso, ezintweni ezizitho zine, noyidla yona.</p> 
 <p><a name="an_14:7">14:7</a> Zezi zodwa eningayi kuzidla kwezetyisa umtyiso,  nakwezithiwe gqiphu uphuphu: inkamela, nembila, nomvundla;  ngokuba zetyisa umtyiso, ke aziluthe gqiphu uphuphu,  ziziinqambi ke kuni;</p> 
 <p><a name="an_14:8">14:8</a> nehagu, ngokuba iluthe gqiphu uphuphu, phofu ingetyisi,  iyinqambi kuni. Inyama yazo ize ningayidli, nesidumbu sazo ningasichukumisi.</p> 
 <p><a name="an_14:9">14:9</a> Ezintweni zonke ezisemanzini nozidla: zonke izinto ezinamaphiko namaxolo nozidla.</p> 
 <p><a name="an_14:10">14:10</a> Ke zonke izinto ezingenamaphiko namaxolo ize ningazidli;  ziziinqambi kuni.</p> 
 <p><a name="an_14:11">14:11</a> Zonke iintaka ezihlambulukileyo nozidla.</p> 
 <p><a name="an_14:12">14:12</a> Eningayi kuzidla zezi: ixhalanga, nosilwangangubo,  nonomakhwezana,</p> 
 <p><a name="an_14:13">14:13</a> nesangxa, noontloyiya ngohlobo lwabo;</p> 
 <p><a name="an_14:14">14:14</a> nehlungulu lonke ngohlobo lwalo;</p> 
 <p><a name="an_14:15">14:15</a> nenciniba, nesihuluhulu, nengabangaba, nentambane ngohlobo lwayo;</p> 
 <p><a name="an_14:16">14:16</a> nesikhova, nefubesi, nenkuku yamanzi;</p> 
 <p><a name="an_14:17">14:17</a> nengcwangube, nenkqo, nogwidi;</p> 
 <p><a name="an_14:18">14:18</a> nengwamza, nokhwalimanzi ngohlobo lwakhe, nobhobhoyi,  nelulwane.</p> 
 <p><a name="an_14:19">14:19</a> Yonke inyakanyaka enamphiko iyinqambi kuni; ize ningayidli.</p> 
 <p><a name="an_14:20">14:20</a> Zonke iintaka ezihlambulukileyo ningazidla.</p> 
 <p><a name="an_14:21">14:21</a> Ize ningayidli yonke into ezifeleyo; ungamnika owasemzini osemasangweni akho, adle; ungathengisa ngayo kowolunye uhlanga;  ngokuba ningabantu abangcwele kuYehova uThixo wenu. Uze ungalipheki itakane ngobisi lonina.</p> 
 <p><a name="an_14:22">14:22</a> Uze unikele isishumi songeniselo lonke lwembewu yakho ephuma entsimini, iminyaka ngeminyaka;</p> 
 <p><a name="an_14:23">14:23</a> udle phambi koYehova uThixo wakho endaweni leyo aya kuyinyulela ukuhlalisa igama lakhe kuyo, esishumini sengqolowa yakho, nesewayini yakho entsha, neseoli yakho, namazibulo eenkomo zakho, nawempahla yakho emfutshane; ukuze ufunde ukumoyika uYehova uThixo wakho yonke imihla.</p> 
 <p><a name="an_14:24">14:24</a> Xa indlela ithe yande kuwe, naxa uthe wakhohlwa ukusisa sona, ngokuba ikude kuwe indawo leyo uYehova uThixo wakho aya kuyinyulela ukulimisa kuyo igama lakhe, naxa athe wakusikelela uYehova uThixo wakho:</p> 
 <p><a name="an_14:25">14:25</a> wosanana ngemali, uyibophe imali esandleni sakho, uye endaweni leyo aya kuyinyula uYehova uThixo wakho,</p> 
 <p><a name="an_14:26">14:26</a> uyanane imali ngeento zonke osukuba uzinqwenela umphefumlo wakho, ngeenkomo, nangempahla emfutshane, nangewayini,  nangesiselo esinamandla, nangeento zonke ozibizayo umphefumlo wakho; udle khona phambi koYehova uThixo wakho, uvuye wena nendlu yakho.</p> 
 <p><a name="an_14:27">14:27</a> NomLevi osemasangweni akho uze ungamlibali, ngokuba akanasabelo nalifa ndawonye nawe.</p> 
 <p><a name="an_14:28">14:28</a> Ekupheleni kweminyaka emithathu, wokhupha sonke isishumi songeniselo lwakho lwaloo mnyaka, ulufumbe emasangweni akho;</p> 
 <p><a name="an_14:29">14:29</a> eze umLevi, ngokuba engenasabelo nalifa ndawonye nawe,  nowasemzini, nenkedama, nomhlolokazi osemasangweni akho, badle bahluthe; ukuze akusikelele uYehova uThixo wakho emsebenzini wonke wesandla sakho owusebenzayo.</p> 
 <p><a name="an_15:1">15:1</a> Ekupheleni kweminyaka esixhenxe, uze wenze uyekelelo.</p> 
 <p><a name="an_15:2">15:2</a> Nali ke isiko loyekelelo: Bonke ababoleki ababoleke ngesandla sabo, mabayiyekelele into abayiboleke ummelwane wabo,  bangammemi ummelwane wabo ongumzalwana wabo; ngokuba kumenyezwe uyekelelo lukaYehova.</p> 
 <p><a name="an_15:3">15:3</a> Ungammema owolunye uhlanga; ke into eyiyeyakho ekumzalwana wakho soyiyekelela isandla sakho.</p> 
 <p><a name="an_15:4">15:4</a> Kodwa ke ze kungabikho hlwempu kuwe; ngokuba uYehova wokusikelela kakhulu ezweni elo, akunikayo uYehova uThixo wakho ukuba libe lilifa, ulime;</p> 
 <p><a name="an_15:5">15:5</a> ukuba uthe kodwa waliphulaphula ngenyameko izwi likaYehova uThixo wakho, wagcina ukuwenza wonke lo mthetho ndikuwiselayo namhla.</p> 
 <p><a name="an_15:6">15:6</a> Ngokuba uYehova uThixo wakho ukusikelele, njengoko wathethayo kuwe; woboleka iintlanga ezininzi ngezibambiso, ke wena akuyi kuboleka kuzo ngazibambiso. Wolawula iintlanga ezininzi, ke zona aziyi kukulawula.</p> 
 <p><a name="an_15:7">15:7</a> Xa kuthe kwakho ihlwempu kuwe ebazalwaneni bakho, nokuba kukuliphi kumasango akho, ezweni lakho akunikayo uYehova,  uThixo wakho, uze ungayenzi ingqoshomba intliziyo yakho,  usivale isandla sakho kumzalwana wakho olihlwempu.</p> 
 <p><a name="an_15:8">15:8</a> Uze usivule kakhulu isandla sakho kuye, umboleke into elingene ukuswela kwakhe aswele ngako.</p> 
 <p><a name="an_15:9">15:9</a> Uze uzigcine kungabikho butshijolo entliziyweni yakho,  uthi, Usondele umnyaka wesixhenxe, umnyaka woyekelelo; libe libi iliso lakho ngakumzalwana wakho olihlwempu, ungamniki nto;  aze akhale ngawe kuYehova, ube nesono.</p> 
 <p><a name="an_15:10">15:10</a> Uze umnike, ingabi mbi intliziyo yakho ekumnikeni kwakho;  ngokuba ngenxa yale ndawo wokusikelela uYehova uThixo wakho emsebenzini wakho wonke, nasezintweni zonke osa isandla sakho kuzo.</p> 
 <p><a name="an_15:11">15:11</a> Kuba alisayi kuza lingabikho ihlwempu phakathi kwelizwe elo; ngenxa yoko ndikuwisela umthetho, ndisithi, Sivule kakhulu isandla sakho kumzalwana wakho olusizana, olihlwempu lakho ezweni lakho.</p> 
 <p><a name="an_15:12">15:12</a> Xa athe wazithengisa kuwe umzalwana wakho, umHebhere nokuba ngumHebherekazi, wakukhonza iminyaka emithandathu,  womndulula ngomnyaka wesixhenxe ekhululekile kuwe.</p> 
 <p><a name="an_15:13">15:13</a> Xa uthe wamndulula ekhululekile kuwe, uze ungamndululi elambatha.</p> 
 <p><a name="an_15:14">15:14</a> Wompha umphe empahleni yakho emfutshane, nasesandeni sakho, nasesixovulelweni sakho; umnike into akusikelele ngayo uYehova uThixo wakho;</p> 
 <p><a name="an_15:15">15:15</a> ukhumbule ukuba ube ulikhoboka ezweni laseYiputa,  wakukhulula uYehova uThixo wakho; ngenxa yoko ndikuwisela umthetho ngale nto namhla.</p> 
 <p><a name="an_15:16">15:16</a> Kothi, xa athe kuwe, Andimki kuwe; ngokuba ekuthanda wena nendlu yakho, ngokuba kulungile kuye ekuwe nje:</p> 
 <p><a name="an_15:17">15:17</a> uthabathe ke inyatyhowa, umhlabe ngayo endlebeni iye kuma elucangweni, abe sisicaka kuwe ngonaphakade. Nakwisicakakazi sakho uze wenjenjalo.</p> 
 <p><a name="an_15:18">15:18</a> Makunganqabi emehlweni akho ukumndulula kwakho ekhululekile kuwe; ngokuba kuwe unjengomqeshwa okuqeshwa kubini, ekukhonze iminyaka emithandathu nje: wokusikelela uYehova uThixo wakho ezintweni zonke ozenzayo.</p> 
 <p><a name="an_15:19">15:19</a> Onke amazibulo athe azalwa ziinkomo zakho nayimpahla yakho emfutshane angamaduna, wowangcwalisa kuYehova uThixo wakho. Uze ungawasebenzisi amazibulo eenkomo zakho, ungawachebi amazibulo empahla yakho emfutshane.</p> 
 <p><a name="an_15:20">15:20</a> Wowadlela phambi koYehova uThixo wakho iminyaka ngeminyaka, kuloo ndawo aya kuyinyula uYehova, wena nendlu yakho.</p> 
 <p><a name="an_15:21">15:21</a> Xa athe aba nesiphako, aziziqhwala, aziimfama, onke anesiphako esibi, uze ungawabingeleli kuYehova uThixo wakho.</p> 
 <p><a name="an_15:22">15:22</a> Wowadlela emasangweni akho; oyinqambi nohlambulukileyo bofana ukuyidla into enjengebhadi nenjengexhama.</p> 
 <p><a name="an_15:23">15:23</a> Ligazi lawo lodwa eningayi kulidla; woliphalazela emhlabeni njengamanzi.</p> 
 <p><a name="an_16:1">16:1</a> Yigcine inyanga enguAbhibhi, wenze ipasika kuYehova uThixo wakho; ngokuba wakukhupha ngenyanga enguAbhibhi uYehova uThixo wakho eYiputa ebusuku.</p> 
 <p><a name="an_16:2">16:2</a> Uze ubingelele ipasika kuYehova uThixo wakho, impahla emfutshane neenkomo, kuloo ndawo uYehova aya kuyinyulela ukuba alibeke kuyo igama lakhe.</p> 
 <p><a name="an_16:3">16:3</a> Uze ungadli nto inegwele kunye nayo; imihla yoba sixhenxe usidla izonka ezingenagwele kunye nayo, isonka seentsizi,  ngokuba waphuma buphuthuphuthu ezweni laseYiputa; ukuze uwukhumbule umhla wokuphuma kwakho ezweni laseYiputa yonke imihla yokudla kwakho ubomi.</p> 
 <p><a name="an_16:4">16:4</a> Kuze kungabonwa gwele emideni yakho yonke imihla esixhenxe;  ze kungabikho ntwana yanyama, oyibingelelayo ngokuhlwa ngosuku lokuqala, eba ngumbeko kude kuse.</p> 
 <p><a name="an_16:5">16:5</a> Akunako ukuyibingelela ipasika kulimbi isango, emasangweni akho akunikayo uYehova uThixo wakho;</p> 
 <p><a name="an_16:6">16:6</a> ke kuloo ndawo uYehova uThixo wakho aya kuyinyulela ukulibeka kuyo igama lakhe, woyibingelela apho ipasika,  ngokuhlwa, ukutshona kwelanga, ngexesha owaphuma ngalo eYiputa;</p> 
 <p><a name="an_16:7">16:7</a> uyose, uyidle, kuloo ndawo aya kuyinyula uYehova uThixo wakho; ubuye kusasa, uye ezintenteni zakho.</p> 
 <p><a name="an_16:8">16:8</a> Wodla izonka ezingenagwele imihla emithandathu; ke ngomhla wesixhenxe yingqungquthela kaYehova uThixo wakho; uze ungenzi namnye umsebenzi.</p> 
 <p><a name="an_16:9">16:9</a> Uze uzibalele iiveki ezisixhenxe. Woqala ukuzibalela iiveki ezisixhenxe uthabathela ekulifakeni irhengqa engqoloweni ingekavunwa;</p> 
 <p><a name="an_16:10">16:10</a> wenze umthendeleko weeveki kuYehova uThixo wakho ngokomlinganiso wombingelelo wokuqhutywa yintliziyo wesandla sakho, uwunike njengokusikelelwa kwakho nguYehova uThixo wakho;</p> 
 <p><a name="an_16:11">16:11</a> uvuye phambi koYehova uThixo wakho, wena, nonyana wakho,  nentombi yakho, nesicaka sakho, nesicakakazi sakho, nomLevi ose. masangweni akho, nomphambukeli, nenkedama, nomhlolokazi ophakathi kwenu, kuloo ndawo aya kuyinyulela ukulibeka kuyo igama lakhe uYehova, uThixo wakho.</p> 
 <p><a name="an_16:12">16:12</a> Uze ukhumbule ukuba ube ulikhoboka eYiputa, uyigcine uyenze le mimiselo.</p> 
 <p><a name="an_16:13">16:13</a> Uze uzenzele umthendeleko weminquba imihla esixhenxe,  wakukhova ukubutha okusesandeni sakho, nasesixovulelweni sakho;</p> 
 <p><a name="an_16:14">16:14</a> uvuye emthendelekweni wakho, wena, nonyana wakho, nentombi yakho, nesicaka sakho, nesicakakazi sakho, nomLevi,  nomphambukeli, nenkedama, nomhlolokazi osemasangweni akho.</p> 
 <p><a name="an_16:15">16:15</a> Imihla yoba sixhenxe usenza umthendeleko kuYehova uThixo wakho, kuloo ndawo aya kuyinyula uYehova; ngokuba uYehova uThixo wakho uya kukusikela elungeniselweni lwakho lonke,  nasemisebenzini yonke yezandla zakho, ube nokuvuya kuphele.</p> 
 <p><a name="an_16:16">16:16</a> Izihlandlo ezithathu ngomnyaka mayibonakale into yonke eyindoda ebusweni bukaYehova uThixo wakho, kuloo ndawo aya kuyinyula; ngomthendeleko wezonka ezingenagwele,  nangomthendeleko weeveki, nangomthendeleko weminquba.  Makangabonakali ke engaphethe lutho ebusweni bukaYehova;</p> 
 <p><a name="an_16:17">16:17</a> elowo abonakale ngokupha kwesandla sakhe, ngokwentsikelelo kaYehova uThixo wakho akunikileyo.</p> 
 <p><a name="an_16:18">16:18</a> Wozimisela abagwebi nababhali emasangweni akho onke akunikayo uYehova uThixo wakho, ngokwezizwe zakho, bagwebe abantu ngogwebo olulungileyo.</p> 
 <p><a name="an_16:19">16:19</a> Uze ungasijiki isigwebo, ungakhethi buso, ungamkeli sicengo; kuba isicengo esi simfamekisa amehlo ezilumko,  siphenule iindawo zamalungisa.</p> 
 <p><a name="an_16:20">16:20</a> Ubulungisa, ubulungisa obu, uze ubuphuthume, ukuze uphile,  ulihluthe ilizwe elo akunikayo uYehova uThixo wakho.</p> 
 <p><a name="an_16:21">16:21</a> Uze ungazigxumekeli Ashera wemithi, nokuba yiyiphi,  ecaleni lesibingelelo sikaYehova uThixo wakho, ozenzela sona;</p> 
 <p><a name="an_16:22">16:22</a> ungazimiseli simiso selitye, into ayithiyileyo uYehova uThixo wakho.</p> 
 <p><a name="an_17:1">17:1</a> Uze ungabingeleli kuYehova uThixo wakho nkomo nagusha inasiphako, nandawo imbi nokuba yiyiphi; ngokuba oko kulisikizi kuYehova uThixo wakho.</p> 
 <p><a name="an_17:2">17:2</a> Xa kuthe kwafunyanwa phakathi kwenu, nakuliphi isango emasangweni akho akunikayo uYehova uThixo wakho, indoda nokuba yinkazana eyenze okubi emehlweni kaYehova uThixo wakho ngokugqitha umnqophiso wakhe;</p> 
 <p><a name="an_17:3">17:3</a> yaya, yakhonza thixo bambi, yazinqula, ilanga, nenyanga,  nomkhosi wonke wasezulwini, into endingawisanga mthetho ngayo;</p> 
 <p><a name="an_17:4">17:4</a> waxelelwa ke, weva, wabuza wacokisa, wafumana iyinyaniso,  iqinisekile le nto, lenzekile eli sikizi kwaSirayeli:</p> 
 <p><a name="an_17:5">17:5</a> woyikhupha loo ndoda, nokuba yiloo nkazana, iyenzileyo loo nto imbi, emasangweni akho, loo ndoda nokuba yiloo nkazana uyixulube ngamatye, ife.</p> 
 <p><a name="an_17:6">17:6</a> Ofanele ukufa wobulawa ngomlomo wamangqina amabini, nokuba ngamangqina amathathu; makangabulawa ngomlomo wangqina linye.</p> 
 <p><a name="an_17:7">17:7</a> Kofika kuqala kuye isandla samangqina ukumbulala, kufike isandla sabantu bonke emveni koko; ubutshayele ke ububi,  bungabikho phakathi kwakho.</p> 
 <p><a name="an_17:8">17:8</a> Xa ithe yakunqabela indawo ekugwebeni phakathi kwegazi negazi, phakathi kwetyala netyala, phakathi kobetho nobetho,  iziindawo ekubanjwene ngazo emasangweni akho: wosuka unyuke uye kuloo ndawo aya kuyinyula uYehova uThixo wakho;</p> 
 <p><a name="an_17:9">17:9</a> uye kubabingeleli abaLevi, nakumgwebi oya kubakho ngaloo mihla, ubuze, bakuxelele ilizwi lokugweba.</p> 
 <p><a name="an_17:10">17:10</a> Uze wenze ngokwentetho yelizwi abokuxelela lona, bekuloo ndawo aya kuyinyula uYehova; ugcine ukwenza ngako konke abaya kukuyala ngako.</p> 
 <p><a name="an_17:11">17:11</a> Ngokwentetho yomyalelo abaya kukuyala ngayo,  nangokwesigwebo abaya kusithetha kuwe, uze wenze, ungatyeki kulo ilizwi abaya kukuxelela, uye ekunene nasekhohlo.</p> 
 <p><a name="an_17:12">17:12</a> Indoda leyo ethe yenza ngokukhukhumala, ingamphulaphuli umbingeleli omiyo, olungiselela khona kuYehova uThixo wakho,  nomgwebi lowo: mayife loo ndoda; ubutshayele ke ububi,  bungabikho kwaSirayeli;</p> 
 <p><a name="an_17:13">17:13</a> bova ke bonke abantu, boyike, bangabi sakhukhumala.</p> 
 <p><a name="an_17:14">17:14</a> Xa uthe wafika kulo ilizwe akunika lona uYehova uThixo wakho, walihlutha, wema kulo, wathi, Ndiyakuzimisela ukumkani njengeentlanga zonke ezindijikelezileyo:</p> 
 <p><a name="an_17:15">17:15</a> wozimisela ukumkani aya kumnyula uYehova uThixo wakho,  uzimisele ukumkani wakubazalwana bakho. Akungekhe uzimisele ndoda yolunye uhlanga, engengumzalwana wakho.</p> 
 <p><a name="an_17:16">17:16</a> Kodwa makangazandiseli mahashe, angababuyiseli abantu eYiputa ukuze andise amahashe; ngokuba uYehova wathi kuni, Ize ningabi saphinda nibuye ngaloo ndlela.</p> 
 <p><a name="an_17:17">17:17</a> Makangazandiseli bafazi, ize ityeke intliziyo yakhe;  angazandiseli kakhulu silivere nagolide.</p> 
 <p><a name="an_17:18">17:18</a> Wothi, xenikweni athe wahlala etroneni yobukumkani bakhe,  azibhalele impinda yombhalo yalo myalelo encwadini, ethabatha kwephambi kwababingeleli abaLevi.</p> 
 <p><a name="an_17:19">17:19</a> Yoba ngakuye alese kuyo imihla yonke yobomi bakhe, ukuze afunde ukumoyika uYehova uThixo wakho, nokuwagcina onke amazwi alo myalelo nale mimiselo, ukuba awenze;</p> 
 <p><a name="an_17:20">17:20</a> ukuba ingaphakami intliziyo yakhe phezu kwabazalwana bakhe, angatyeki emthethweni, aye ekunene nasekhohlo; ukuze ayolule imihla ebukumkanini bakhe, yena noonyana bakhe phakathi kwamaSirayeli.</p> 
 <p><a name="an_18:1">18:1</a> Ababingeleli, abaLevi, sonke isizwe sabaLevi, mabangabi nasabelo nalifa kunye namaSirayeli; bodla ukudla kwasemlilweni ke kukaYehova, nelifa lakhe.</p> 
 <p><a name="an_18:2">18:2</a> Mabangabi nalifa phakathi kwabazalwana babo; nguYehova ilifa labo, njengoko wathethayo kubo.</p> 
 <p><a name="an_18:3">18:3</a> Soba sesi ke isilunga sababingeleli, esiphuma ebantwini,  esiphuma kwababingelela imibingelelo, nokuba yinkomo, nokuba yigusha: bomnika umbingeleli umkhono, nemihlathi, neswili.</p> 
 <p><a name="an_18:4">18:4</a> Womnika ulibo lwengqolowa yakho, nolwewayini yakho entsha,  nolweoli yakho; noboya bokuqala bomchebo wempahla yakho emfutshane.</p> 
 <p><a name="an_18:5">18:5</a> Ngokuba uYehova uThixo wakho wamnyula ezizweni zakho zonke,  ukuba eme alungiselele egameni likaYehova, yena noonyana bakhe,  yonke imihla.</p> 
 <p><a name="an_18:6">18:6</a> Xa athe weza umLevi ephuma nakuliphi isango emasangweni akho, kuwo onke amaSirayeli, apho aphambukele khona, weza ngokunqwena konke komphefumlo wakhe kuloo ndawo aya kuyinyula uYehova,</p> 
 <p><a name="an_18:7">18:7</a> walungiselela egameni likaYehova uThixo wakhe,  njengabazalwana bakhe bonke abaLevi, abamiyo khona phambi koYehova:</p> 
 <p><a name="an_18:8">18:8</a> wodla isabelo njengabanye; ibe yodwa yona intengiso yakhe ngezinto zezindlu zooyise.</p> 
 <p><a name="an_18:9">18:9</a> Xa uthe wafika kulo ilizwe akunikayo uYehova uThixo wakho,  uze ungafundi ukwenza amasikizi ezo ntlanga.</p> 
 <p><a name="an_18:10">18:10</a> Maze kungafunyanwa namnye kuwe ucandisa unyana wakhe nentombi yakhe emlilweni, novumisayo, nolitola, nohlaba izihlabo, nokhafulayo,</p> 
 <p><a name="an_18:11">18:11</a> nobopha ngomabophe, nobuza koneshologu, nosiyazi, noquqela kwabafileyo.</p> 
 <p><a name="an_18:12">18:12</a> Kuba balisikizi kuYehova bonke abenza ezo zinto; kungenxa yaloo masikizi, le nto uYehova uThixo wakho azigqogqayo zingabikho ebusweni bakho.</p> 
 <p><a name="an_18:13">18:13</a> Uze ugqibelele ukuba noYehova uThixo wakho.</p> 
 <p><a name="an_18:14">18:14</a> Kuba ezintlanga uzigqogqayo zaphulaphula amatola nabavumisi; ke wena akakunikanga okunjalo uYehova uThixo wakho.</p> 
 <p><a name="an_18:15">18:15</a> UYehova uThixo wakho uya kunivelisela umprofeti ophuma phakathi kwenu, kubazalwana benu, onjengam: ize niphulaphule yena;</p> 
 <p><a name="an_18:16">18:16</a> njengako konke owakucelayo kuYehova uThixo wakho, eHorebhe ngomhla wesikhungu, usithi, Mandingaphindi ndilive ilizwi likaYehova uThixo wam, nalo mlilo mkhulu mandingabi sawubona,  ukuze ndingafi.</p> 
 <p><a name="an_18:17">18:17</a> Wathi ke uYehova kum, balungisile ukutsho;</p> 
 <p><a name="an_18:18">18:18</a> ndiya kubavelisela umprofeti ephuma phakathi kwabazalwana babo, onjengawe; ndiwabeke amazwi am emlonyeni wakhe, athethe kubo konke endiya kubawisela umthetho ngako.</p> 
 <p><a name="an_18:19">18:19</a> Kothi ke, kulowo uthe akaliphulaphula ilizwi lam, aya kulithetha egameni lam, mna ndiyibuze loo nto kuloo mntu.</p> 
 <p><a name="an_18:20">18:20</a> Kodwa umprofeti yena othe wakhukhumala, wathetha ilizwi egameni lam, endingamwiselanga mthetho ukuba alithethe, nothe wathetha egameni lathixo bambi: loo mprofeti makafe.</p> 
 <p><a name="an_18:21">18:21</a> Xa ke uthe entliziyweni yakho, Sothini na ukulazi ilizwi angalithethanga uYehova?</p> 
 <p><a name="an_18:22">18:22</a> ilizwi, athe walithetha umprofeti egameni likaYehova,  alabakho, alehla: lelo ilizwi angalithethanga uYehova. Uthethe ngokukhukhumala umprofeti lowo; uze unganxunguphaliswa nguye.</p> 
 <p><a name="an_19:1">19:1</a> Xa athe uYehova uThixo wakho wazinqumla iintlanga ezo akunika ilizwe lazo uYehova uThixo wakho, wazigqogqa wena,  wahlala emizini yazo nasezindlwini zazo:</p> 
 <p><a name="an_19:2">19:2</a> wozahlulela imizi emithathu phakathi kwelizwe lakho,  akunikayo uYehova uThixo wakho ukuba ulime;</p> 
 <p><a name="an_19:3">19:3</a> uzilungisele indlela, uwahlule ube zahlulo zithathu umda welizwe lakho, aya kukudlisa ilifa lalo uYehova uThixo wakho,  ukuze bonke ababulali basabele khona.</p> 
 <p><a name="an_19:4">19:4</a> Lilo eli isiko awophathwa ngalo umbulali, othe wasabela khona ukuba asinde: Othe wambulala ummelwane wakhe ngengozi,  ebengamthiyile ngaphambili;</p> 
 <p><a name="an_19:5">19:5</a> waya nommelwane wakhe ehlathini, esiya kugawula imithi,  isandla sakhe sajiwula izembe, enqumla imithi, yaphunyuka intsimbi emphinini, yabetha kummelwane wakhe, wafa: lowo wosabela komnye umzi kuloo mizi, asinde;</p> 
 <p><a name="an_19:6">19:6</a> hleze umphindezeli wegazi amsukele umbulali lowo, kuba ishushu intliziyo yakhe, amfumane ngokuba nde kwendlela,  ambulale afe; engafanele kufa, kuba ebengamthiyile ngaphambili.</p> 
 <p><a name="an_19:7">19:7</a> Ngenxa yoko ndikuwisela umthetho, ndisithi, Wozahlulela imizi emithathu.</p> 
 <p><a name="an_19:8">19:8</a> Ke ukuba uYehova uThixo wakho uthe wawenza banzi umda wakho, njengoko wafungayo kooyihlo, wakunika lonke elo zwe,  awathi wobanika lona ooyihlo;</p> 
 <p><a name="an_19:9">19:9</a> xa uthe wawugcina ukuba uwenze, lo mthetho wonke ndikuwisela wona namhla, ukuba umthande uYehova uThixo wakho,  uhambe ngeendlela zakhe imihla yonke; usaya kuyongeza imizi ibe mithathu kule mithathu;</p> 
 <p><a name="an_19:10">19:10</a> ukuze kungaphalazwa gazi lingenatyala phakathi kwelizwe lakho, akunikayo uYehova uThixo wakho ukuba libe lilifa,  amagazi abe phezu kwakho.</p> 
 <p><a name="an_19:11">19:11</a> Xa athe umntu wamthiya ummelwane wakhe, wamlalela,  wamvunukela, wambulala, wafa; wasabela komnye umzi kuloo mizi;</p> 
 <p><a name="an_19:12">19:12</a> amadoda amakhulu omzi wakhe othumela, amthabathe khona,  amnikele esandleni somphindezeli wegazi, ambulale, afe.</p> 
 <p><a name="an_19:13">19:13</a> Ze lingabi nanceba iliso lakho kuye; wolitshayela ke igazi elingenatyala, lingabikho kwaSirayeli, kulunge kuwe.</p> 
 <p><a name="an_19:14">19:14</a> Uze ungawushenxisi umlimandlela wommelwane wakho,  abawumisayo abamandulo elifeni lakho, oya kulidla ezweni elo akunikayo uYehova uThixo wakho ukuba ulime.</p> 
 <p><a name="an_19:15">19:15</a> Ze kungesuki kume ngqina linye ngomntu ngenxa yobugwenxa,  nokuba bubuphi na, nangenxa yesono nokuba sisiphi, esonweni nokuba sisiphi one ngaso; lize limiswe ilizwi ngomlomo wamangqina amabini, nokuba kungomlomo wamangqina amathathu.</p> 
 <p><a name="an_19:16">19:16</a> Xa kuthe kwema ingqina elifumana limbopha umntu, ukuba lingqine okutyekileyo ngaye,</p> 
 <p><a name="an_19:17">19:17</a> loo madoda mabini abambeneyo oma phambi koYehova, phambi kwababingeleli nabagwebi abaya kubakho ngaloo mihla bancine abagwebi.</p> 
 <p><a name="an_19:18">19:18</a> Ukuba ke ingqina lilingqina lobuxoki, lingqine ubuxoki ngomzalwana walo,</p> 
 <p><a name="an_19:19">19:19</a> ize nenze kulo, njengoko belicinga ukwenza ngako kumzalwana walo; nibutshayele ke ububi, bungabikho phakathi kwenu.</p> 
 <p><a name="an_19:20">19:20</a> Bova abanye, boyike, kungabi saphindwa kwenziwe ngokwale ndawo imbi phakathi kwenu.</p> 
 <p><a name="an_19:21">19:21</a> Ze lingabi nanceba iliso lakho: umphefumlo wobuyiselwa ngomphefumlo, iliso ngeliso, izinyo ngezinyo, isandla ngesandla, unyawo ngonyawo.</p> 
 <p><a name="an_20:1">20:1</a> Xa uthe waphuma waya kulwa neentshaba zakho, waza wabona amahashe neenqwelo zokulwa, abantu abaninzi kunawe, uze ungaboyiki; ngokuba unawe uYehova uThixo wakho, owakunyusayo ezweni laseYiputa.</p> 
 <p><a name="an_20:2">20:2</a> Kothi ke, xenikweni nithe nasondela ekulweni, afike umbingeleli, athethe ebantwini, athi kubo, Yiva, Sirayeli!</p> 
 <p><a name="an_20:3">20:3</a> Nisondele namhla ekulweni neentshaba zenu; mayingathambi intliziyo yenu, musani ukoyika, musani ukuphakuzela, musani ukungcangcazela ebusweni bazo;</p> 
 <p><a name="an_20:4">20:4</a> ngokuba uYehova uThixo wenu uhamba nani, ukuba anilwele kwiintshaba zenu, anisindise.</p> 
 <p><a name="an_20:5">20:5</a> Ababhali bothetha ebantwini, bathi, Ngubani na umntu owakhe indlu entsha, akayisungula? Makahambe abuyele endlwini yakhe,  hleze afe emfazweni, isungulwe mntu wumbi.</p> 
 <p><a name="an_20:6">20:6</a> Ngubani na umntu otyele isidiliya, akadla kuso? Makahambe abuyele endlwini yakhe, hleze afe emfazweni, sidliwe mntu wumbi.</p> 
 <p><a name="an_20:7">20:7</a> Ngubani na umntu ogane umfazi, akamzeka? Makahambe abuyele endlwini yakhe, hleze afe emfazweni, azekwe mntu wumbi.</p> 
 <p><a name="an_20:8">20:8</a> Boqokela ababhali bathethe ebantwini, bathi, Ngubani na umntu owoyikayo, ontliziyo ithambileyo? Makahambe abuyele endlwini yakhe, inganyibiliki intliziyo yabazalwana bakhe,  njengentliziyo yakhe.</p> 
 <p><a name="an_20:9">20:9</a> Kothi bakugqiba ababhali ukuthetha ebantwini, bamise abathetheli bemikhosi bokukhokela abantu.</p> 
 <p><a name="an_20:10">20:10</a> Xa uthe wasondela emzini, usiya kulwa nawo, womemeza uxolo kuwo;</p> 
 <p><a name="an_20:11">20:11</a> kuthi, ukuba uthe wakuphendula ngoxolo wakuvulela, bonke abantu abafunyenwe kuwo babe ngabafakwa uviko, bakukhonze.</p> 
 <p><a name="an_20:12">20:12</a> Ke ukuba uthe awaxola nawe, wesuka wenza imfazwe nawe,  wowungqinga wena.</p> 
 <p><a name="an_20:13">20:13</a> Ukuba uthe uYehova uThixo wakho wawunikela esandleni sakho, woyibulala yonke into eyindoda kuwo ngohlangothi lwekrele;</p> 
 <p><a name="an_20:14">20:14</a> kodwa abafazi, nabantwana, neenkomo, neento zonke ezithe zabakho kuloo mzi, amaxhoba awo onke, wowathimbela kuwe, uwadle amaxhoba eentshaba zakho akunikileyo uYehova uThixo wakho.</p> 
 <p><a name="an_20:15">20:15</a> Uya kwenjenjalo kuyo yonke imizi ekude kakhulu kuwe,  engeyiyo yona imizi yezi ntlanga.</p> 
 <p><a name="an_20:16">20:16</a> Kodwa emizini yezi zizwe akunikayo uYehova uThixo wakho ukuba ibe lilifa, uze ungasindisi nanye into ephefumlayo.</p> 
 <p><a name="an_20:17">20:17</a> Wowasingela phantsi kanye amaHeti, nama-Amori, namaKanan,  namaPerizi, namaHivi, namaYebhusi, njengoko wakuwiselayo umthetho uYehova uThixo wakho;</p> 
 <p><a name="an_20:18">20:18</a> ukuze banganifundisi ukwenza amasikizi abo onke abawenze koothixo babo; none kuYehova uThixo wenu.</p> 
 <p><a name="an_20:19">20:19</a> Xa nithe ke nenza iintsuku niwungqingile umzi, nisilwa nawo ukuba niwuhluthe, uze ungayonakalisi imithi yawo ngokuyixabela ngezembe; kuba uya kudla kuyo. Uze ungayigawuli;  kuba umthi wasendle ungumntu na, ukuba ungqingwe nguwe?</p> 
 <p><a name="an_20:20">20:20</a> Ngumthi owaziyo ukuba asimthi udliwayo wodwa owowonakalisa, uwugawule, wakhe izinto zokungqinga umzi olwa nawo, ude uwe.</p> 
 <p><a name="an_21:1">21:1</a> Xa kuthe kwafunyanwa obuleweyo kuwo umhlaba akunikayo uYehova uThixo wakho ukuba uwume, equngquluzile endle, akwaziwa ukuba ubulewe ngubani na:</p> 
 <p><a name="an_21:2">21:2</a> ophuma amadoda amakhulu akowenu, nabagwebi bakowenu,  alinganise, asingise emizini emjikelezileyo lowo ubuleweyo.</p> 
 <p><a name="an_21:3">21:3</a> Kothi ke, umzi osondeleyo kobuleweyo, amadoda amakhulu aloo mzi athabathe ithokazi lenkomo, elingasetyenziswanga,  elingatsalanga ngadyokhwe;</p> 
 <p><a name="an_21:4">21:4</a> ahle amadoda amakhulu nethokazi, aye emfuleni ohlala unamanzi, ongalinywanga, ongahlwayelwanga, alaphule intamo ithokazi emfuleni apho.</p> 
 <p><a name="an_21:5">21:5</a> Bofika ababingeleli, oonyana bakaLevi; ngokuba unyule bona uYehova uThixo wakho, ukuba balungiselele kuye, basikelele egameni likaYehova; kume ngokomlomo wabo ukubambana konke,  nokubetha konke.</p> 
 <p><a name="an_21:6">21:6</a> Onke amadoda amakhulu aloo mzi usondeleyo kobuleweyo ozihlamba izandla zawo phezu kwethokazi, elaphulwe intamo emfuleni apho;</p> 
 <p><a name="an_21:7">21:7</a> aphendule, athi, Izandla zethu aziliphalazanga eli gazi,  namehlo ethu akabonanga;</p> 
 <p><a name="an_21:8">21:8</a> camagu, Yehova, kubantu bakho amaSirayeli owawakhululayo;  musa ukubeka igazi elingenatyala phakathi kwabantu bakho amaSirayeli. Bolicanyagushelwa ke igazi.</p> 
 <p><a name="an_21:9">21:9</a> Wolitshayela ke wena igazi elingenatyala, lingabikho phakathi kwakho, xa uthe wenza okuthe tye emehlweni kaYehova.</p> 
 <p><a name="an_21:10">21:10</a> Xa uthe waphuma, waya kulwa neentshaba zakho, wazinikela uYehova uThixo wakho esandleni sakho, wathimba abathinjwa kuzo,</p> 
 <p><a name="an_21:11">21:11</a> wabona phakathi kwabathinjwa intokazi emzimba mhle,  wathana nca nayo, wayizeka yaba ngumkakho:</p> 
 <p><a name="an_21:12">21:12</a> woyingenisa phakathi endlwini yakho, ichebe intloko yayo,  inqumle iinzipho zayo,</p> 
 <p><a name="an_21:13">21:13</a> iyisuse kuyo ingubo yokuthinjwa kwayo, ihlale endlwini yakho, imlilele uyise nonina inyanga iphela. Emveni koko woyingena, ube yindoda yayo, yona ibe ngumkakho.</p> 
 <p><a name="an_21:14">21:14</a> Kothi ukuba uthe akwayinanza, uyindulule iye ekuthandeni kwayo; ungakhe uthengise ngayo ngemali, ungayiphathi kakubi,  uyonile nje.</p> 
 <p><a name="an_21:15">21:15</a> Xa ithe indoda yanabafazi ababini, omnye ethandwa, omnye ethiyiwe, bayizalela oonyana, lowo uthandwayo nalowo uthiyiweyo; ke unyana wamazibulo waba ngowothiyiweyo:</p> 
 <p><a name="an_21:16">21:16</a> kothi mini ibabela ilifa lento enayo oonyana bayo, ingabi nako ukumenza owamazibulo unyana wothandwayo, phambi konyana wothiyiweyo ongowamazibulo;</p> 
 <p><a name="an_21:17">21:17</a> kuba owamazibulo, unyana lo wothiyiweyo, yomazalelela,  imnike izahlulo ezibini zento yonke eya kufunyanwa inayo;  ngokuba eyingqalo yokuqina kwayo, bulunge nayo ubuzibulo.</p> 
 <p><a name="an_21:18">21:18</a> Xa indoda ithe yanonyana oyinjubaqa, oneenkani,  ongaliphulaphuliyo ilizwi likayise nelizwi lonina, bambetha,  akabaphulaphula noko:</p> 
 <p><a name="an_21:19">21:19</a> uyise nonina bombamba baphume naye, baye kumadoda amakhulu omzi wakowabo, nasesangweni laloo ndawo yakowabo;</p> 
 <p><a name="an_21:20">21:20</a> bathi kumadoda amakhulu omzi wakowabo, Lo nyana wethu yinjubaqa, uneenkani, akaliphulaphuli ilizwi lethu,  ulidla-kudla, ulinxila.</p> 
 <p><a name="an_21:21">21:21</a> Omgibisela ngamatye onke amadoda omzi wakowabo, afe;  ubutshayeleke ububi, bungabikho phakathi kwakho, eve onke amaSirayeli, oyike</p> 
 <p><a name="an_21:22">21:22</a> Xa ithe indoda yaba nesono esifanelwe kukufa, yabulawa,  yaxhonywa emthini,</p> 
 <p><a name="an_21:23">21:23</a> isidumbu sayo masingalali emthini. Wosingcwaba kwangaloo mini, ngokuba oxhonyiweyo usisiqalekiso kuThixo; uze ungawenzi inqambi umhlaba wakho akunikayo uYehova uThixo wakho ukuba ube lilifa.</p> 
 <p><a name="an_22:1">22:1</a> Uze ungathi, uyibona inkomo yomzalwana wakho, nokuba yigusha yakhe, ilahleka, uzisithelise kuyo; woyibuyisela nokuba kutheni kumzalwana wakho.</p> 
 <p><a name="an_22:2">22:2</a> Ke, ukuba akasondelelene nawe umzalwana wakho, akumazi,  wozihlanganisela ekhayeni lakho, zibe kuwe, ade azifune umzalwana wakho, uzibuyisele kuye ke.</p> 
 <p><a name="an_22:3">22:3</a> Uya kwenjenjalo kwiesile lakhe, wenjenjalo kwingubo yakhe,  wenjenjalo kwinto yonke yomzalwana wakho elahlekileyo, ethe yalahleka kuye wayifumana wena; akunakuzisithelisa kuyo.</p> 
 <p><a name="an_22:4">22:4</a> Uze ungathi, ulibona iesile lomzalwana wakho, nokuba yinkomo yakhe, iwile endleleni, uzisithelise kuyo; womncedisa ukuyivusa.</p> 
 <p><a name="an_22:5">22:5</a> Impahla yendoda ize inganxitywa yinkazana, nendoda ize ingazinxibi iingubo zenkazana; ngokuba bangamasikizi kuYehova uThixo wakho bonke abenza ezo zinto.</p> 
 <p><a name="an_22:6">22:6</a> Xa uthe waqubisana nendlu yentaka endleleni, nokuba kusemthini, nokuba kusemhlabeni, nokuba imathole, nokuba imaqanda, unina ehleli phezu kwamathole lawo, nokuba kuphezu kwamaqanda: uze ungamthabathi unina kunye namathole.</p> 
 <p><a name="an_22:7">22:7</a> Womndulula unina lowo, uzithabathele amathole lawo, ukuze kulunge kuwe, uyolule imihla yakho.</p> 
 <p><a name="an_22:8">22:8</a> Xa uthe wakha indlu entsha, wolwenzela ungqameko uphahla lwakho, ukuze ungazisi magazi endlwini yakho, xa athe wawa owayo kuyo.</p> 
 <p><a name="an_22:9">22:9</a> Uze ungasihlwayeli isidiliya sakho iintlobo ezimbini zeembewu; hleze inzala yembewu oyihlwayeleyo, kunye nongeniselo lwesidiliya eso, lulunge kwindawo engcwele.</p> 
 <p><a name="an_22:10">22:10</a> Uze ungalimi ngenkomo ne-esile kunye.</p> 
 <p><a name="an_22:11">22:11</a> Uze ungambathi ingubo engumxube, uboya nelinen ndawonye.</p> 
 <p><a name="an_22:12">22:12</a> Uze uzenzele iintshinga emasondweni omane engubo ozigubungela ngayo.</p> 
 <p><a name="an_22:13">22:13</a> Xa indoda ithe yazeka umfazi, yamngena, yaza yamthiya,</p> 
 <p><a name="an_22:14">22:14</a> yathetha ngaye iintlondi ezibangela intetho, yamvelisela igama elibi, yathi, Ndimzekile lo mfazi, ndasondela kuye,  andazifumana iimpawu zobuntombi kuye:</p> 
 <p><a name="an_22:15">22:15</a> uyise wentombi nonina bozithabatha iimpawu zobuntombi bentombi leyo, baphume nazo bazise kumadoda amakhulu omzi esangweni.</p> 
 <p><a name="an_22:16">22:16</a> Wothi uyise wentombi kumadoda amakhulu, Intombi yam ndiyinikelo mfo ukuba ibe ngumkakhe, wayithiya;</p> 
 <p><a name="an_22:17">22:17</a> yabonani, uthethe iintlondi ezibangela intetho, esithi,  Andizifumananga iimpawu zobuntombi entombini yakho; ke nanzi iimpawu zobuntombi bentombi yam. Boyaneka ke ingubo enazo phambi kwamadoda amakhulu omzi.</p> 
 <p><a name="an_22:18">22:18</a> Amadoda amakhulu aloo mzi omthabatha loo mfo, ambethe,</p> 
 <p><a name="an_22:19">22:19</a> amhlahlise ikhulu leeshekele zesilivere, anike uyise wentombi; ngokuba wayivelisela igama elibi intombi yakwaSirayeli; ibe ngumkakhe ke. Akayi kuba nakuyala yonke imihla yakhe.</p> 
 <p><a name="an_22:20">22:20</a> Ke ukuba eli lizwi lithe layinyaniso, azafumaneka iimpawu zobuntombi baloo ntombi,</p> 
 <p><a name="an_22:21">22:21</a> oyikhupha loo ntombi, ayimise ngasemnyango wendlu kayise,  ayigibisele ngamatye amadoda omzi wakowayo, ife; ngokuba yenze ubudenge kwaSirayeli, yahenyuza endlwini kayise; ubutshayele ke ububi, bungabikho phakathi kwenu.</p> 
 <p><a name="an_22:22">22:22</a> Xa indoda ithe yafunyanwa imlele umkamntu, bofa bobabini,  loo ndoda ilele naloo mfazi, nomfazi lowo; ubutshayele ke ububi, bungabikho kwaSirayeli.</p> 
 <p><a name="an_22:23">22:23</a> Xa kuthe kwakho inkazana eyintombi eganelwe indoda,  wayifumana umfo phakathi komzi, wayilala:</p> 
 <p><a name="an_22:24">22:24</a> nobakhupha bobabini nibamise ngasesangweni laloo mzi,  nibaxulube ngamatye, bafe; inkazana leyo, ngenxa yokuba ingakhalanga iphakathi komzi; umfo lowo, ngenxa yokuba emonile umfazi wommelwane wakhe; ubutshayele ke ububi, bungabikho phakathi kwakho.</p> 
 <p><a name="an_22:25">22:25</a> Ukuba umfo uthe wayifumana endle intombi eseliganiwe,  wayibamba loo mfo, wayilala, wofa yedwa loo mfo uyileleyo.</p> 
 <p><a name="an_22:26">22:26</a> Uze ungayenzi into intombi leyo; akukho sono silingenwe kukufa entombini; ngokuba njengoko indoda ithi imvunukele ummelwane wayo, imbulale afe, injalo le ndawo.</p> 
 <p><a name="an_22:27">22:27</a> Ngokuba uyifumene endle, yakhala intombi eganiweyo,  akwabakho uyisindisayo.</p> 
 <p><a name="an_22:28">22:28</a> Xa umfo athe wayifumana intombi eyintombi engaganiweyo,  wayibamba, wayilala; kwafumaneka ukuba kunjalo:</p> 
 <p><a name="an_22:29">22:29</a> loo mfo uyileleyo womnika uyise wentombi amashumi omahlanu eeshekele zesilivere, ibe ngumkakhe, ngenxa yokuba eyonile.  Akanakuyala yonke imihla yakhe.</p> 
 <p><a name="an_22:30">22:30</a> Indoda mayingamzeki umkayise, ingalityhili isondo lengubo kayise.</p> 
 <p><a name="an_23:1">23:1</a> Makangangeni ebandleni likaYehova olinyazwe ngokutyunyuzwa amasende, nonqanyulwe ubudoda.</p> 
 <p><a name="an_23:2">23:2</a> Makungangeni mgqakhwe ebandleni likaYehova; nesizukulwana sawo seshumi masingangeni ebandleni likaYehova.</p> 
 <p><a name="an_23:3">23:3</a> Makangangeni ebandleni likaYehova umAmon nomMowabhi;  nesizukulwana sabo seshumi masingangeni ebandleni likaYehova naphakade;</p> 
 <p><a name="an_23:4">23:4</a> ngenxa yokuba benganikhawulelanga ngesonka nangamanzi endleleni, ekuphumeni kwenu eYiputa; nangenxa enokuba bakuqeshela uBhileham unyana kaBhehore, wasePetore kwa-Aram phakathi kwemiLambo, ukuba akuqalekise.</p> 
 <p><a name="an_23:5">23:5</a> Akavuma ke uYehova uThixo wakho ukumphulaphula uBhileham;  usuke uYehova uThixo wakho wakuguqulela isiqalekiso saba yintsikelelo; ngokuba ubekhuthanda uYehova uThixo wakho.</p> 
 <p><a name="an_23:6">23:6</a> Uze ungalukhathaleli naphakade uxolo lwabo nokuhlala kwabo kakuhle, yonke imihla yakho.</p> 
 <p><a name="an_23:7">23:7</a> Aze angabi lisikizi kuwe umEdom, ngokuba ngumzalwana wakho;  aze angabi lisikizi kuwe umYiputa, ngokuba ube ungumphambukeli ezweni lakhe.</p> 
 <p><a name="an_23:8">23:8</a> Oonyana abathe babazala, abasisizukulwana sabo sesithathu,  bongena ebandleni likaYehova.</p> 
 <p><a name="an_23:9">23:9</a> Xa uthe waphuma umkhosi, waya ezintshabeni zakho, uze uzigcine kwinto yonke embi.</p> 
 <p><a name="an_23:10">23:10</a> Xa kuthe kwakho kuwe indoda engahlambulukileyo, ngenxa yento eyihleleyo ebusuku, yophuma iye ngaphandle kweminquba;  mayingangeni phakathi kweminquba.</p> 
 <p><a name="an_23:11">23:11</a> Kothi, xa kuhlwayo, ihlambe ngamanzi; ithi lakutshona ilanga, ingene ke ngaphakathi kweminquba.</p> 
 <p><a name="an_23:12">23:12</a> Woba nendawo engaphandle kweminquba, uphume ke uye khona endle.</p> 
 <p><a name="an_23:13">23:13</a> Uze ube nolugxa empahleni yakho; kuthi ekuhlaleni phantsi kwakho endle, umbe ngalo, uhlale phantsi, ukuselele okuphuma kuwe;</p> 
 <p><a name="an_23:14">23:14</a> ngokuba uYehova uThixo wakho uhambahamba phakathi kweminquba yakho, ukuba akuhlangule, azinikele iintshaba zakho kuwe. Ize icokiseke iminquba yakho, angaboni nto iziintloni kuwe, ajike emke kuwe.</p> 
 <p><a name="an_23:15">23:15</a> Uze ungasinikeli enkosini yaso isicaka esisabele kuwe,  sisuka enkosini yaso.</p> 
 <p><a name="an_23:16">23:16</a> Sohlala nawe phakathi kwenu, kuloo ndawo sithe sayinyula kwelinye isango emasangweni akho, apho kusilungele khona; uze ungasixinzeleli phantsi.</p> 
 <p><a name="an_23:17">23:17</a> Makungabikho ngawukazi kwindawo engcwele ezintombini zakwaSirayeli; makungabikho sifebe kwindawo engcwele koonyana bakaSirayeli.</p> 
 <p><a name="an_23:18">23:18</a> Uze ungalungenisi utsheqo lwehenyukazi nomvuzo wenja endlwini kaYehova uThixo wakho, ngenxa yesibhambathiso nokuba sisiphi; ngokuba zingamasikizi kuYehova zombini ezo zinto.</p> 
 <p><a name="an_23:19">23:19</a> Uze ungambizi nzala umzalwana wakho: nzala yamali, nzala yakutya, nzala nokuba yeyani ekubizwa inzala ngayo.</p> 
 <p><a name="an_23:20">23:20</a> Wobiza inzala kowolunye uhlanga; uze ungabizi nzala kumzalwana wakho, ukuze akusikelele uYehova uThixo wakho ezintweni zonke osisa kuzo isandla sakho, kulo ilizwe ongena kulo ukuba ulime.</p> 
 <p><a name="an_23:21">23:21</a> Xa uthe wabhambathisa isibhambathiso kuYehova uThixo wakho, uze ungalibali ukusizalisa; ngokuba uYehova uThixo wakho uya kusibiza kuwe, kube sisono kuwe.</p> 
 <p><a name="an_23:22">23:22</a> Ke xa uthe wayeka, akwabhambathisa, akuyi kuba sono oko kuwe.</p> 
 <p><a name="an_23:23">23:23</a> Okuphume emlonyeni wakho kugcine, ukwenze; njengoko ubhambathise ngako kuYehova uThixo wakho ngokuqhutywa yintliziyo, wakuthetha ngomlomo wakho.</p> 
 <p><a name="an_23:24">23:24</a> Xa uthe wangena esidiliyeni sommelwane wakho, ungayidla idiliya uzifikisele, uhluthe, kodwa ungagaleli esityeni sakho.</p> 
 <p><a name="an_23:25">23:25</a> Xa uthe wangena engqoloweni yommelwane wakho, engekavunwa,  wokha izikhwebu ngesandla sakho; ungafaki rhengqa engqoloweni yommelwane wakho engekavunwa.</p> 
 <p><a name="an_24:1">24:1</a> Xa ithe indoda yazeka umfazi, yayindoda yakhe, kothi ke ukuba uthe akafumana ukubabalwa emehlweni ayo, ngokuba ifumene iindawo eziziintloni kuye, yambhalela incwadi yokumala,  yamnikela esandleni, yamgxotha endlwini yayo;</p> 
 <p><a name="an_24:2">24:2</a> waphuma endlwini yayo, waya waba ngowandoda yimbi; yamthiya le ndoda iyiyimbi,</p> 
 <p><a name="an_24:3">24:3</a> yambhalela incwadi yokumala, yamnikela esandleni, yamgxotha endlwini yayo; nokuba ithe yafa le ndoda iyiyimbi yamzekayo wangumkayo:</p> 
 <p><a name="an_24:4">24:4</a> mayingabi nako indoda yakhe yokuqala eyamgxothayo, ukubuya imzeke abe ngumkayo, emveni kokuba enziwe inqambi; ngokuba lisikizi elo kuYehova. Uze ungalenzi, ukuba lone ilizwe elo akunikayo uYehova uThixo wakho ukuba libe lilifa.</p> 
 <p><a name="an_24:5">24:5</a> Xa indoda ithe yazeka umfazi omtsha, mayingaphumi nomkhosi,  ingaphathiswa msebenzi nawuphi. Yokhululeka ngenxa yendlu yayo umnyaka ube mnye, ivuyisane nomkayo emzekileyo.</p> 
 <p><a name="an_24:6">24:6</a> Makangenziwa sibambiso amatye okusila, nokuba lelingaphezulu, kuba oko kukubambisa ngomphefumlo.</p> 
 <p><a name="an_24:7">24:7</a> Xa ithe indoda yafunyanwa isiba umntu ebazalwaneni bayo,  oonyana bakaSirayeli, imphathe kakubi, ithengise ngaye njengekhoboka: malife elo sela; ubutshayele ke ububi,  bungabikho phakathi kwakho.</p> 
 <p><a name="an_24:8">24:8</a> Zigcine esibethweni seqhenqa, ugcine kunene, wenze ngokwezinto zonke abaya kuniyala ngazo ababingeleli, abaLevi;  njengoko ndabawisela umthetho, nigcine ukwenza.</p> 
 <p><a name="an_24:9">24:9</a> Khumbula oko uYehova uThixo wakho wakwenza kuMiriyam endleleni, ekuphumeni kwenu eYiputa.</p> 
 <p><a name="an_24:10">24:10</a> Xa uthe wamboleka ummelwane wakho nokuba yintoni ebolekwayo, uze ungangeni endlwini yakhe, uye kuthabatha isibambiso kuye.</p> 
 <p><a name="an_24:11">24:11</a> Uze ume ngaphandle, ithi loo ndoda uyibolekayo iphume,  isizise kuwe isibambiso eso.</p> 
 <p><a name="an_24:12">24:12</a> Ukuba indoda ithe yaba iswele, uze ungalali unesibambiso sayo;</p> 
 <p><a name="an_24:13">24:13</a> wosibuyisela kuyo isibambiso eso ukutshona kwelanga, ilale ngengubo yayo, ikusikelele, ube nobulungisa phambi koYehova uThixo wakho.</p> 
 <p><a name="an_24:14">24:14</a> Uze ungamcudisi umqeshwa ongaba uswele, olihlwempu, nokuba ngowabazalwana bakho, nokuba ngowabaphambukeli bakho abasezweni lakho, emasangweni akho.</p> 
 <p><a name="an_24:15">24:15</a> Ngemini yakhe womnika umvuzo wakhe, lingatshoni ilanga usekuwe; ngokuba eswele, ewumise umphefumlo wakhe kuwo; hleze akhale ngawe kuYehova, oko ke kube sisono kuwe.</p> 
 <p><a name="an_24:16">24:16</a> Ooyise mabangabulawa ngenxa yoonyana; oonyana mabangabulawa ngenxa yooyise; elowo makabulawe ngesono sakhe.</p> 
 <p><a name="an_24:17">24:17</a> Uze ungasijiki isigwebo sowasemzini nesenkedama; ungayenzi isibambiso ingubo yomhlolokazi.</p> 
 <p><a name="an_24:18">24:18</a> Khumbula ukuba ube ulikhoboka eYiputa. UYehova uThixo wakho wakukhulula khona; ngenxa yoko ndikuwisela umthetho ukuba uyenze le nto.</p> 
 <p><a name="an_24:19">24:19</a> Xa uthe waluvuna uvuno lwakho entsimini yakho, walibala isithungu entsimini, uze ungabuyi uye kusithabatha; soba sesomphambukeli, nesenkedama, nesomhlolokazi, ukuze uYehova uThixo wakho akusikelele emsebenzini wonke wezandla zakho.</p> 
 <p><a name="an_24:20">24:20</a> Xa uthe wawuvuthulula umnquma wakho, uze ungaphindi uwavuthulule amasebe emva kwakho; woba ngowomphambukeli,  nowenkedama, nowomhlolokazi.</p> 
 <p><a name="an_24:21">24:21</a> Xa uthe wasivuna isidiliya sakho, uze ungasibhikici emva kwakho; soba sesomphambukeli, nesenkedama, nesomhlolokazi;</p> 
 <p><a name="an_24:22">24:22</a> ukhumbule ukuba ube ulikhoboka ezweni laseYiputa. Ngenxa yoko ndikuwisela umthetho ukuba uyenze le nto.</p> 
 <p><a name="an_25:1">25:1</a> Xa kuthe kwabambana amadoda, kweziwa ematyaleni ukuba lithethwe ityala lawo, ize igwetyelwe elilungisa, igwetywe engendawo;</p> 
 <p><a name="an_25:2">25:2</a> kothi ke, ukuba ithe engendawo yafanelwa kukubethwa umgwebi ayilalise phantsi, ibethwe phambi kwakhe, ngokulingene nokungabi ndawo kwayo, ngokwenani.</p> 
 <p><a name="an_25:3">25:3</a> Yobethwa imivumbo emashumi mane, kungongezwa; hleze kwakongezwa yabethwa imivumbo emininzi ngaphezu kwaleyo,  acukucezeke umzalwana wakho emehlweni akho.</p> 
 <p><a name="an_25:4">25:4</a> Uze ungayibophi umlomo inkomo ibhula.</p> 
 <p><a name="an_25:5">25:5</a> Xa bathe bahlala ndawonye abantu bezalana, wafa omnye kubo engenanyana, umfazi wofileyo makangendeli kwindoda yasemzini,  yangaphandle; ozalana nendoda yakhe maze amngene, amzeke, abe ngumkakhe, enze kuye okozalana nendoda yakhe.</p> 
 <p><a name="an_25:6">25:6</a> Wothi ke owamazibulo, athe wamzala, eme egameni lomfi lowo,  lingacinywa igama lakhe kwaSirayeli.</p> 
 <p><a name="an_25:7">25:7</a> Ke ukuba indoda leyo ithe ayakunanza ukumzeka umkamfi lowo,  wonyuka umkamfi lowo, aye esangweni kumadoda amakhulu, athi,  Laa mntu uzalana nendoda yam akavumi ukumvelisela umntakayise igama kwaSirayeli, akavumi ukwenza kum okozalana nendoda.</p> 
 <p><a name="an_25:8">25:8</a> Oyibiza ke amadoda amakhulu omzi wayo, athethe kuyo; ime,  ithi, Andikunanzile ukumzeka;</p> 
 <p><a name="an_25:9">25:9</a> afike kuyo umkamfi lowo phambi kwamadoda amakhulu,  ayikhulule imbadada elunyaweni lwayo, ayitshicele ebusweni,  aphendule athi, Makwenjiwe nje kwindoda engayi kuyakha indlu yomntu ozalana nayo.</p> 
 <p><a name="an_25:10">25:10</a> Kothiwa ke igama layo kwaSirayeli nguNdlw-ikhululwe-imbadada.</p> 
 <p><a name="an_25:11">25:11</a> Xa kuthe kwantlalana amadoda amabini, umntu nomzalwana wakhe, wasondela umfazi wenye, ukuba ahlangule indoda yakhe esandleni seyibethayo, wolula isandla sakhe, wayibamba ngamaphambili,</p> 
 <p><a name="an_25:12">25:12</a> wosinqumla isandla sakhe, lingabi nanceba iliso lakho.</p> 
 <p><a name="an_25:13">25:13</a> Uze ungabi namatye ngamatye okulinganisa engxoweni yakho,  amakhulu namancinane.</p> 
 <p><a name="an_25:14">25:14</a> Uze ungabi nee-efa ngee-efa endlwini yakho, enkulu nencinane;</p> 
 <p><a name="an_25:15">25:15</a> uze ube nelitye elizalisekileyo, elilelobulungisa; uze ube ne-efa ezalisekileyo, eyiyeyobulungisa, ukuze yolulwe imihla yakho emhlabeni lowo akunikayo uYehova uThixo wakho.</p> 
 <p><a name="an_25:16">25:16</a> Ngokuba bangamasikizi kuYehova uThixo wakho bonke abenza loo nto, bonke abenza ubumenemene.</p> 
 <p><a name="an_25:17">25:17</a> Khumbula loo nto wayenzayo uAmaleki kuwe endleleni,  ekuphumeni kwenu eYiputa;</p> 
 <p><a name="an_25:18">25:18</a> owakuhlangabezayo ngendlela, wabetha kuwo umqosheliso wakho, bonke abaphelelweyo abasemva kuwe, utyhafile, udiniwe;  akamoyika uThixo.</p> 
 <p><a name="an_25:19">25:19</a> Kothi, ekukuphumzeni kukaYehova uThixo wakho ezintshabeni zakho zonke ngeenxa zonke, ezweni elo akunikayo uYehova uThixo wakho ukuba libe lilifa ulime, usicime isikhumbuzo sika Amaleki phantsi kwezulu; uze unga libali.</p> 
 <p><a name="an_26:1">26:1</a> Kothi, xa uthe wangena ezweni elo akunikayo uYehova uThixo wakho ukuba libe lilifa, walihlutha, wema kulo:</p> 
 <p><a name="an_26:2">26:2</a> uthabathe inxenye yolibo lweziqhamo zonke zomhlaba oya kuzingenisa, ziphuma ezweni lakho akunikayo uYehova uThixo wakho, uzibeke engobozini; uye kuloo ndawo uYehova uThixo wakho aya kuyinyulela, ukuba alibeke khona igama lakhe;</p> 
 <p><a name="an_26:3">26:3</a> uye kumbingeleli othe wakho ngaloo mihla, uthi kuye,  Ndiyaxela namhla kuYehova uThixo wakho, ukuba ndingenile kulo ilizwe, awafungayo uYehova koobawo ukuba wosinika lona.</p> 
 <p><a name="an_26:4">26:4</a> Woyithabatha ke umbingeleli ingobozi esandleni sakho.  ayibeke phantsi phambi kwesibingelelo sikaYehova uThixo wakho.</p> 
 <p><a name="an_26:5">26:5</a> Uze uphendule ke uthi phambi koYehova uThixo wakho,  EbengumAram ochithakeleyo ubawo. Wehla waya eYiputa,  waphambukela khona, ebantu bambalwa; waba luhlanga ke khona olukhulu olunamandla, oluninzi.</p> 
 <p><a name="an_26:6">26:6</a> Asiphatha kakubi amaYiputa, asicinezela, abeka umsebenzi onzima phezu kwethu.</p> 
 <p><a name="an_26:7">26:7</a> Sakhala kuYehova uThixo woobawo, waliphulaphula uYehova ilizwi lethu; wazibona iintsizi zethu, nokwaphuka kwethu,  nokuxinwa kwethu.</p> 
 <p><a name="an_26:8">26:8</a> Wasikhupha uYehova eYiputa ngesandla esithe nkqi,  nangengalo eyolukileyo, nangokoyikeka okukhulu, nangemiqondiso,  nangezimanga;</p> 
 <p><a name="an_26:9">26:9</a> wasingenisa kule ndawo, wasinika eli lizwe, ilizwe elibaleka amasi nobusi.</p> 
 <p><a name="an_26:10">26:10</a> Kaloku ke, nanku ndizise ulibo lweziqhamo zomhlaba lowo undinikileyo, Yehova. Uze uyibeke phantsi phambi koYehova uThixo wakho, uqubude phambi koYehova uThixo wakho;</p> 
 <p><a name="an_26:11">26:11</a> uvuye nendlu yakho ezintweni zonke ezilungileyo akunikileyo uYehova uThixo wakho, wena, nomLevi, nomphambukeli ophakathi kwenu.</p> 
 <p><a name="an_26:12">26:12</a> Xa uthe wagqiba ukunikela isishumi sonke songeniselo lwakho ngomnyaka wesithathu, ongumnyaka wezishumi wamnika umLevi, nomphambukeli, nenkedama, nomhlolokazi, badla emasangweni akho, bahlutha:</p> 
 <p><a name="an_26:13">26:13</a> wothi phambi koYehova uThixo wakho, Ndiyikhuphe kwee tu into engcwele endlwini yam; kananjalo ndimnikile umLevi,  nomphambukeli, nenkedama, nomhlolokazi, ngokomthetho wakho wonke ondiwiseleyo; andigqithanga emithethweni yakho,  andilibalanga nto.</p> 
 <p><a name="an_26:14">26:14</a> Andidlanga nto kuyo esililweni sam, andikhuphanga nto kuyo ebunqambini bam, andinikanga nto yayo ngenxa yofileyo.  Ndiliphulaphule ilizwi likaYehova uThixo wam, ndenza ngako konke andiwisele umthetho ngako.</p> 
 <p><a name="an_26:15">26:15</a> Vela ekhayeni lakho elingcwele emazulwini, uqondele,  ubasikelele abantu bakho, amaSirayeli, nomhlaba lo usinikileyo,  njengoko wafungayo koobawo, ilizwe elibaleka amasi nobusi.</p> 
 <p><a name="an_26:16">26:16</a> Namhlanje uYehova uThixo wakho ukuwisele umthetho, ukuba uyenze le mimiselo nala masiko; uwagcine ke, uwenze ngentliziyo yakho yonke, nangomphefumlo wakho wonke.</p> 
 <p><a name="an_26:17">26:17</a> UYehova namhla umbangile wathi unguThixo kuwe, nokuba wena wohamba ngeendlela zakhe, uyigcine imimiselo yakhe, nemithetho yakhe, namasiko akhe, uliphulaphule izwi lakhe.</p> 
 <p><a name="an_26:18">26:18</a> NoYehova namhla unibangile nina, wathi ningabantu abayinqobo kuye, njengoko wathethayo kuni, ukuze niyigcine yonke imithetho yakhe;</p> 
 <p><a name="an_26:19">26:19</a> aniphakamise ngaphezu kweentlanga zonke azenzileyo, ukuba nibe yindumiso, negama, nendili; nibe ngabantu abangcwele kuYehova uThixo wenu, njengoko wakuthethayo.</p> 
 <p><a name="an_27:1">27:1</a> UMoses namadoda amakhulu akwaSirayeli abawisela abantu umthetho, esithi, Wugcineni wonke umthetho endiniwiselayo namhla.</p> 
 <p><a name="an_27:2">27:2</a> Wothi, ngemini enithe nayiwela iYordan, nangena kwelo zwe akunikayo uYehova uThixo wakho, uzimisele amatye amakhulu,  uwaqabe ngefutha,</p> 
 <p><a name="an_27:3">27:3</a> ubhale kuwo onke amazwi alo myalelo, wakuba uwelile; ukuze ungene kulo ilizwe akunikayo uYehova uThixo, ilizwe elibaleka amasi nobusi, njengoko uYehova uThixo woyihlo wathethayo kuwe.</p> 
 <p><a name="an_27:4">27:4</a> Nothi, nakuyiwela iYordan, nimise la matye ndiniwisela umthetho ngawo namhla, entabeni ye-Ebhali, uwaqabe ngefutha;</p> 
 <p><a name="an_27:5">27:5</a> wakhele apho isibingelelo kuYehova uThixo wakho,  isibingelelo samatye; ungasiphakamiseli ntlabo yantsimbi.</p> 
 <p><a name="an_27:6">27:6</a> Wosakha ngamatye awonke isibingelelo sikaYehova uThixo wakho, unyuse phezu kwaso amadini anyukayo kuYehova uThixo wakho;</p> 
 <p><a name="an_27:7">27:7</a> ubingelele imibingelelo yoxolo, udle khona, uvuye phambi koYehova uThixo wakho;</p> 
 <p><a name="an_27:8">27:8</a> uwabhale uwalungise ematyeni lawo onke amazwi alo myalelo kakuhle.</p> 
 <p><a name="an_27:9">27:9</a> UMoses nababingeleli abaLevi bathetha ke kumaSirayeli onke,  besithi, Yithi cwaka, uve, Sirayeli! Namhla nithe naba ngabantu kuYehova uThixo wakho;</p> 
 <p><a name="an_27:10">27:10</a> uze uliphulaphule izwi likaYehova uThixo wakho, wenze imithetho yakhe nemimiselo yakhe, endikuwiselayo namhla.</p> 
 <p><a name="an_27:11">27:11</a> UMoses wabawisela abantu umthetho ngaloo mini, esithi,</p> 
 <p><a name="an_27:12">27:12</a> Aba baya kuma basikelele abantu, entabeni yeGerizim,  nakuyiwela iYordan: uSimon, noLevi, noYuda, noIsakare,  noYosefu, noBhenjamin:</p> 
 <p><a name="an_27:13">27:13</a> aba baya kuma baqalekise, entabeni ye-Ebhali: uRubhen,  noGadi, noAshere, noZebhulon, noDan, noNafetali.</p> 
 <p><a name="an_27:14">27:14</a> Bohlabela abaLevi, bathi kuwo onke amadoda akwaSirayeli ngezwi elikhulu:</p> 
 <p><a name="an_27:15">27:15</a> Uqalekisiwe umntu owenza umfanekiso oqingqiweyo notyhidiweyo, into elisikizi kuYehova, into engumsebenzi wezandla zomkroli, ayibeke endaweni esitheleyo; bavume bonke abantu, bathi, Amen.</p> 
 <p><a name="an_27:16">27:16</a> Uqalekisiwe ocukuceza uyise nokuba ngunina; bathi bonke abantu, Amen.</p> 
 <p><a name="an_27:17">27:17</a> Uqalekisiwe oshenxisa umlimandlela wommelwane wakhe; bathi bonke abantu, Amen.</p> 
 <p><a name="an_27:18">27:18</a> Uqalekisiwe olahlekisa imfama endleleni; bathi bonke abantu, Amen.</p> 
 <p><a name="an_27:19">27:19</a> Uqalekisiwe ojika isigwebo somphambukeli nenkedama nomhlolokazi; bathi bonke abantu, Amen.</p> 
 <p><a name="an_27:20">27:20</a> Uqalekisiwe olala nomkayise; ngokuba utyhila isondo lengubo kayise; bathi bonke abantu, Amen.</p> 
 <p><a name="an_27:21">27:21</a> Uqalekisiwe olala nantoni ezitho zine; bathi bonke abantu,  Amen.</p> 
 <p><a name="an_27:22">27:22</a> Uqalekisiwe olala nodade wabo, nokuba yintombi kayise,  nokuba yintombi kanina; bathi bonke abantu, Amen.</p> 
 <p><a name="an_27:23">27:23</a> Uqalekisiwe olala nomkhwekazi wakhe; bathi bonke abantu,  Amen.</p> 
 <p><a name="an_27:24">27:24</a> Uqalekisiwe ombulalayo ummelwane wakhe ngasese; bathi bonke abantu, Amen.</p> 
 <p><a name="an_27:25">27:25</a> Uqalekisiwe osamkelayo isicengo sokubulala umntu, igazi elingenatyala; bathi bonke abantu, Amen.</p> 
 <p><a name="an_27:26">27:26</a> Uqalekisiwe ongawamisiyo amazwi alo myalelo ukuba awenze;  bathi bonke abantu, Amen.</p> 
 <p><a name="an_28:1">28:1</a> Kothi, ukuba uthe waliphulaphula ngenkuthalo izwi likaYehova uThixo wakho, ukuba ugcine wenze yonke imithetho yakhe endikuwiselayo namhla, uYehova uThixo wakho akuphakamise ngaphezu kweentlanga zonke zehlabathi;</p> 
 <p><a name="an_28:2">28:2</a> zibe phezu kwakho ezi ntsikelelo zonke, zikufumane, xa uthe waliphulaphula izwi likaYehova uThixo wakho:</p> 
 <p><a name="an_28:3">28:3</a> Wosikelelwa phakathi komzi, usikelelwe emaphandleni;</p> 
 <p><a name="an_28:4">28:4</a> sisikelelwe isiqhamo sesizalo sakho, nesiqhamo somhlaba wakho, nesiqhamo sempahla yakho ezitho zine, nenkonyana yenkomo yakho, namatakane empahla yakho emfutshane isikelelwe ingobozi yakho,</p> 
 <p><a name="an_28:5">28:5</a> nomkhombe wakho wokuxovulela intlama.</p> 
 <p><a name="an_28:6">28:6</a> Wosikelelwa ekungeneni kwakho, usikelelwe ekuphumeni kwakho.</p> 
 <p><a name="an_28:7">28:7</a> UYehova wozinikela zixatyelwe phambi kwakho iintshaba zakho ezivukelana nawe; ziphume zisiza kuwe ngandlela-nye, zikubaleke ngeendlela ezisixhenxe.</p> 
 <p><a name="an_28:8">28:8</a> UYehova uya kuthetha intsikelelo, ibe nawe emaqongeni akho,  nasezintweni zonke osisa kuzo isandla sakho, akusikelele ezweni elo akunikayo uYehova uThixo wakho.</p> 
 <p><a name="an_28:9">28:9</a> UYehova wonimisa nibe ngabantu abangcwele kuye, njengoko wakufungelayo, xa uthe wayigcina imithetho kaYehova uThixo wakho, wahamba ngeendlela zakhe;</p> 
 <p><a name="an_28:10">28:10</a> zibone zonke izizwe zehlabathi, ukuba igama likaYehova libizwe phezu kwakho, zikoyike.</p> 
 <p><a name="an_28:11">28:11</a> UYehova wokwandisela okulungileyo esiqhameni sesizalo sakho, nasesiqhameni sempahla yakho ezitho zine, nasesiqhameni somhlaba wakho, emhlabeni lowo awafungayo uYehova kooyihlo ukuba wokunika.</p> 
 <p><a name="an_28:12">28:12</a> UYehova wokuvulela uvimba wakhe olungileyo, izulu lilinike imvula ilizwe lakho ngexesha layo, awusikelele wonke umsebenzi wesandla sakho, uboleke iintlanga ezininzi, ungaboleki kuzo wena.</p> 
 <p><a name="an_28:13">28:13</a> UYehova wokwenza ube yintloko, ungabi ngumsila; ibe nguwe wedwa onyukayo, ungabi ngohlayo: xa uthe wayiphulaphula imithetho kaYehova uThixo wakho, endikuwiselayo namhla ukuba uyigcine, uyenze;</p> 
 <p><a name="an_28:14">28:14</a> akwatyeka emazwini onke endiniwisela umthetho ngawo namhla, uye ekunene nasekhohlo, ukulandela thixo bambi,  ubakhonze.</p> 
 <p><a name="an_28:15">28:15</a> Ke Kothi, ukuba uyigcine uyenze imithetho yakhe nemimiselo yakhe endikuwiselayo namhla, zize phezu kwakho ezi ziqalekiso zonke zikufumane:</p> 
 <p><a name="an_28:16">28:16</a> Woqalekiswa phakathi komzi, uqalekiswe emaphandleni;</p> 
 <p><a name="an_28:17">28:17</a> iqalekiswe ingobozi yakho, nomkhombe wakho wokuxovulela intlama;</p> 
 <p><a name="an_28:18">28:18</a> siqalekiswe isiqhamo sesizalo sakho, nesiqhamo somhlaba wakho, nenkonyana yenkomo yakho, namatakane empahla yakho emfutshane.</p> 
 <p><a name="an_28:19">28:19</a> Woqalekiswa ekungeneni kwakho, uqalekiswe ekuphumeni kwakho.</p> 
 <p><a name="an_28:20">28:20</a> UYehova wokuthumela isiqalekiso, nokudungwadungwa,  nokukhalinyelwa ezintweni zonke osa isandla sakho kuzo, ude utshabalale, ude ubhubhekuphele, ngenxa yobubi beentlondi zakho zokuba undishiyile.</p> 
 <p><a name="an_28:21">28:21</a> UYehova woyinamathelisa kuwe indyikitya yokufa, ade akuphelise, ungabikho phezu komhlaba lowo uya kuwo ukuba uwume.</p> 
 <p><a name="an_28:22">28:22</a> UYehova wokubetha ngesifo sephepha, nangecesina,  nangokurhala, nangokuvutha komzimba, nangekrele, nangembabala,  nangexoshomba, zikusukele ezo nto ude ubhubhe.</p> 
 <p><a name="an_28:23">28:23</a> Izulu lakho eliphezu kwentloko yakho loba lubhedu, umhlaba ophantsi kwakho ube sisinyithi.</p> 
 <p><a name="an_28:24">28:24</a> UYehova woyenza imvula yelizwe lakho ibe luthuthu nothuli,  ihle ezulwini phezu kwakho ude utshabalale.</p> 
 <p><a name="an_28:25">28:25</a> UYehova wokunikela ubethwe ziintshaba zakho, uphume ngandlela-nye ukuya kuzo, uzibaleke ngeendlela ezisixhenxe, ube yinto yokufeketha ezikumkanini zonke zehlabathi;</p> 
 <p><a name="an_28:26">28:26</a> isidumbu sakho sibe kukudla kweentaka zonke zezulu,  nokwamarhamncwa elizwe. kungabikho bani uphekuzayo.</p> 
 <p><a name="an_28:27">28:27</a> UYehova wokubetha ngethumba laseYiputa, nangezilonda,  nangokhwekhwe, nangenjinana, ongayi kuba nako ukuphiliswa kuzo.</p> 
 <p><a name="an_28:28">28:28</a> UYehova wokubetha ngokubhuda nangobumfama, nangokuphambana ingqondo,</p> 
 <p><a name="an_28:29">28:29</a> uphuthaphuthe emini emaqanda, njengemfama iphuthaphutha esithokothokweni; ungabi nampumelelo ezindleleni zakho,  ucudiswe kodwa, uphangwe yonke imihla, kungabikho bani ukusindisayo.</p> 
 <p><a name="an_28:30">28:30</a> Woziganela umfazi, alalwe ndoda yimbi; woyakha indlu ungayihlali; wotyala isidiliya ungasidli.</p> 
 <p><a name="an_28:31">28:31</a> Yoxhelwa inkomo yakho ukhangele, ungayidli; kohluthwa iesile lakho ebusweni bakho, lingabuyeli kuwe; yonikwa iintshaba zakho impahla yakho emfutshane, ungabi nabani uyihlangulayo.</p> 
 <p><a name="an_28:32">28:32</a> Bonikwa bantu bambi oonyana bakho neentombi zakho,  akhangele amehlo akho, aphelele kubo imini yonke, singabi namandla isandla sakho.</p> 
 <p><a name="an_28:33">28:33</a> Isiqhamo somhlaba wakho, nokuxelenga kwakho konke, kodliwa ngabantu ongabaziyo, ucudiswe, uvikivwe kuphela yonke imihla;</p> 
 <p><a name="an_28:34">28:34</a> ubhudiswe kukubona akubonayo amehlo akho.</p> 
 <p><a name="an_28:35">28:35</a> UYehova wokubetha emadolweni nasemilenzeni ngamathumba amabi, ungabi nakuphiliswa kuwo, athabathele entendeni yonyawo lwakho ase elukakayini.</p> 
 <p><a name="an_28:36">28:36</a> UYehova wokusa wena, nokumkani wakho othe wammisa phezu kwakho, eluhlangeni eningalwaziyo wena nooyihlo, ukhonze khona apho thixo bambi, imithi namatye;</p> 
 <p><a name="an_28:37">28:37</a> ube ngummangaliso, nondaba-mlonyeni, nento yentsini,  phakathi kwezizwe zonke athe uYehova wakuqhubela kuzo.</p> 
 <p><a name="an_28:38">28:38</a> Wophuma nembewu eninzi uye entsimini, uvune into encinane;  ngokuba iya kunqunquthwa ziinkumbi.</p> 
 <p><a name="an_28:39">28:39</a> Wotyala izidiliya, uzisebenze, ungaseli wayini noko,  ungavuni zidiliya; ngokuba ziya kudliwa ngukruxeshe.</p> 
 <p><a name="an_28:40">28:40</a> Woba neminquma emideni yakho yonke, ungazithambisi ngeoli noko; ngokuba iminquma yakho iya kunyothulwa.</p> 
 <p><a name="an_28:41">28:41</a> Wozala oonyana neentombi, ungabi nabo noko; ngokuba baya kuthinjwa.</p> 
 <p><a name="an_28:42">28:42</a> Yonke imithi yakho, nesiqhamo somhlaba wakho, sohluthwa ziinkumbi.</p> 
 <p><a name="an_28:43">28:43</a> Owasemzini ophakathi kwakho wokunyuka, aye enyuka ngokunyuka; wena uye usihla ngokuhla.</p> 
 <p><a name="an_28:44">28:44</a> Wokuboleka yena, ungamboleki wena; woba yintloko yena, ube ngumsila wena.</p> 
 <p><a name="an_28:45">28:45</a> Zoza ke phezu kwakho ezo ziqalekiso zonke, zikusukele,  zikufumane ude utshabalale; ngokuba ungaliphulaphulanga ilizwi likaYehova uThixo wakho, ukuba uyigcine imithetho yakhe nemimiselo yakhe akuwiseleyo;</p> 
 <p><a name="an_28:46">28:46</a> zibe ngumqondiso nezimanga kuwe, nakwimbewu yakho kude kuse ephakadeni;</p> 
 <p><a name="an_28:47">28:47</a> ngenxa yokuba ungamkhonzanga uYehova uThixo wakho ngokuvuya, nangokuchwayitha kwentliziyo, ngenxa yobuninzi bezinto zonke.</p> 
 <p><a name="an_28:48">28:48</a> Wokhonza iintshaba zakho, ezo aya kuzithumela kuwe uYehova, ulambile, unxaniwe, uhamba ze, uswele zonke izinto,  abeke idyokhwe yesinyithi entanyeni yakho, ade akutshabalalise.</p> 
 <p><a name="an_28:49">28:49</a> UYehova wokuzisela uhlanga oluvela kude, esiphelweni sehlabathi, olutshwebeleza njengokhozi; uhlanga olulwimi ungayi kuluva;</p> 
 <p><a name="an_28:50">28:50</a> uhlanga olubuso bungwanyalala, olungakhethi buso bandoda inkulu, olungabi nakubabala namfama.</p> 
 <p><a name="an_28:51">28:51</a> Lodla isiqhamo senkomo yakho, nesiqhamo somhlaba wakho,  ude utshabalale; lungakushiyeli ngqolowa, nawayini intsha,  naoli, nankonyana yankomo yakho, namatakane empahla yakho emfutshane, lude lukuchithe.</p> 
 <p><a name="an_28:52">28:52</a> Lokungqinga emasangweni akho onke, zide ziwe iindonga zakho eziphakamileyo, ezinqabileyo, okholose ngazo, ezweni lakho lonke; lukungqinge ke emasangweni akho onke, ezweni lakho lonke, akunikileyo uYehova uThixo wakho;</p> 
 <p><a name="an_28:53">28:53</a> udle isiqhamo sesizalo sakho, inyama yoonyana bakho neentombi zakho akunikileyo uYehova uThixo wakho,  ekungqingweni, nasekuxinweni, olokuxina ngako utshaba lwakho.</p> 
 <p><a name="an_28:54">28:54</a> Indoda esisifebe, ebixhamla ubuncwane kunene phakathi kwakho, yomkhangela ngeliso elibi umzalwana wayo, nomfazi wesifuba sayo, namasalela abantwana bayo abasaseleyo;</p> 
 <p><a name="an_28:55">28:55</a> ngokokuze inganiki namnye kubo into yenyama yabantwana bayo eyidlayo, ngenxa yokuba ingashiyelwanga nto ekungqingweni nasekuxinweni, olokuxina ngako utshaba lwakho emasangweni akho onke.</p> 
 <p><a name="an_28:56">28:56</a> Intokazi elingawukazi, exhamle ubuncwane phakathi kwakho,  ebingalingi ukubeka intende yonyawo lwayo emhlabeni, ngenxa yokuxhamla ubuncwane, nangenxa yokuba ilingawukazi,  yoyikhangela ngeliso elibi indoda yesifuba sayo,</p> 
 <p><a name="an_28:57">28:57</a> nonyana wayo, nentombi yayo, ngenxa yomkhaya wayo ophuma phakathi kweenyawo zayo, nangenxa yabantwana bayo ethe yabazala; kuba yobadla ngasese ekuswelekeni kweento zonke,  ekungqingweni nasekuxinweni olokuxina ngako utshaba lwakho emasangweni akho.</p> 
 <p><a name="an_28:58">28:58</a> Ukuba uthe akwagcina ukuwenza onke amazwi alo myalelo,  abhaliweyo kule ncwadi, ukuba uloyike eli gama lizukileyo,  loyikekayo, uYehova uThixo wakho:</p> 
 <p><a name="an_28:59">28:59</a> uYehova wozenza zibaluleke izibetho zakho, nezibetho zembewu yakho, zibe zizibetho ezikhulu ezihlala zihleli, nezifo ezibi ezihlala zihleli;</p> 
 <p><a name="an_28:60">28:60</a> akubuyisele ke bonke ubulwelwe baseYiputa owanxunguphala bubo, buthi nama kuwe.</p> 
 <p><a name="an_28:61">28:61</a> Nazo zonke izifo nezibetho zonke ezingabhaliweyo encwadini yalo myalelo, wozinyusa uYehova phezu kwakho ude utshabalale;</p> 
 <p><a name="an_28:62">28:62</a> nisale nibantu bambalwa, esikhundleni sokuba naningangeenkwenkwezi zezulu ukuba baninzi; ngokuba ungaliphulaphulanga izwi likaYehova uThixo wakho.</p> 
 <p><a name="an_28:63">28:63</a> Kothi, njengokuba uYehova ebenemihlali ngani, ukuba anenzele okulungileyo, anandise: enjenjalo uYehova ukuba nemihlali ngani, ukuba anidakise, anitshabalalise; ninyothulwe emhlabeni lowo ungena kuwo, usiya kuwuma;</p> 
 <p><a name="an_28:64">28:64</a> aniphangalalise uYehova phakathi kwezizwe zonke,  ethabathela esiphelweni sehlabathi, ase esiphelweni sehlabathi;  ukhonze thixo bambi khona, ongabazanga wena nooyihlo, imithi namatye.</p> 
 <p><a name="an_28:65">28:65</a> Phakathi kwezo ntlanga akusayi kunyhamnyheka, ayisayi kuba nakuphumla intende yonyawo lwakho; uYehova wokunika apho ukugungqa kwentliziyo, nokuphela kwamehlo, nokuthiswa komphefumlo.</p> 
 <p><a name="an_28:66">28:66</a> Ubomi bakho bojinga ngomsonto phambi kwakho, unkwantye ubusuku nemini, ungakholwa bubomi bakho;</p> 
 <p><a name="an_28:67">28:67</a> kusasa wothi, Akwaba bekungokuhlwa! ngokuhlwa wothi,  Akwaba bekukusasa! ngenxa yokunkwantya kwentliziyo yakho oya kunkwantya ngako, nangenxa yokubona aya kukubona amehlo akho.</p> 
 <p><a name="an_28:68">28:68</a> UYehova wokubuyisela eYiputa ngeenqanawa, ngendlela endathi kuwe, Uze ungabi saphinda uyibone; kuthengiswe ngani khona ezintshabeni zenu, ukuba nibe ngamakhoboka namakhobokazana, kungabikho bani unithengayo.</p> 
 <p><a name="an_29:1">29:1</a> Ngawo la amazwi omnqophiso, awamwisela uMoses umthetho ngawo uYehova, ukuba awenze noonyana bakaSirayeli ezweni lakwaMowabhi, ngaphandle komnqophiso awawenzayo nabo eHorebhe.</p> 
 <p><a name="an_29:2">29:2</a> UMoses wawabiza amaSirayeli onke, wathi kuwo, Nikubonile konke akwenzileyo uYehova emehlweni enu ezweni laseYiputa,  kuFaro, nakubakhonzi bakhe bonke, nakwilizwe lakhe lonke;</p> 
 <p><a name="an_29:3">29:3</a> izilingo ezikhulu azibonileyo amehlo akho, eziyimiqondiso nezimanga ezikhulu.</p> 
 <p><a name="an_29:4">29:4</a> Ke akaninikanga uYehova intliziyo yokwazi, namehlo okubona,  neendlebe zokuva, unanamhla.</p> 
 <p><a name="an_29:5">29:5</a> Ndinihambisile iminyaka engamashumi amane entlango. Iingubo zenu azonakalanga bubudala, zinishiye; neembadada zakho azonakalanga ziphele ezinyaweni zakho;</p> 
 <p><a name="an_29:6">29:6</a> anidlanga sonka, aniselanga wayini nasiselo sinxilisayo,  ukuze nazi ukuba ndinguYehova uThixo wenu.</p> 
 <p><a name="an_29:7">29:7</a> Nafika kule ndawo, waphuma uSihon ukumkani waseHeshbhon,  no-Ogi ukumkani waseBhashan, basihlangabeza ngemfazwe,  sababulala;</p> 
 <p><a name="an_29:8">29:8</a> salithabatha ilizwe labo salinika amaRubhen, namaGadi,  nesiqingatha sesizwe sakwaManase, ukuba libe lilifa.</p> 
 <p><a name="an_29:9">29:9</a> Wagcineni ke amazwi alo mnqophiso, niwenze, ukuze nikwenze ngengqiqo konke eniya kukwenza.</p> 
 <p><a name="an_29:10">29:10</a> Nimi namhla nonke niphela phambi koYehova uThixo wenu;  iintloko zenu, nezizwe zenu, namadoda amakhulu akowenu,  nababhali benu, onke amadoda akwaSirayeli,</p> 
 <p><a name="an_29:11">29:11</a> nabantwana benu, nabafazi benu, nomphambukeli ophakathi komzi wakho, kuthabathela kogawula iinkuni zakho, kuse kokha amanzi akho;</p> 
 <p><a name="an_29:12">29:12</a> ukuba ungene emnqophisweni kaYehova uThixo wakho,  asesifungweni sakhe, asenzayo uYehova uThixo wakho nawe namhla;</p> 
 <p><a name="an_29:13">29:13</a> ukuze animise namhla nibe ngabantu kuye, yena abe nguThixo kuni, njengoko wakuthethayo kuni, njengoko wakufungayo kooyihlo, ooAbraham noIsake noYakobi.</p> 
 <p><a name="an_29:14">29:14</a> Andiwenzi nani nedwa lo mnqophiso nesi sifungo;</p> 
 <p><a name="an_29:15">29:15</a> ndiwenza nomiyo apha nathi namhla phambi koYehova uThixo wethu, kwanongekhoyo apha nathi namhla.</p> 
 <p><a name="an_29:16">29:16</a> Ngokuba nina niyakwazi ukuhlala kwethu ezweni laseYiputa,  nokucanda kwethu phakathi kweentlanga enacanda kuzo;</p> 
 <p><a name="an_29:17">29:17</a> nazibona izinto zazo ezinezothe, nezigodo ezizizithixo zazo, imithi namatye, isilivere negolide, ezinazo:</p> 
 <p><a name="an_29:18">29:18</a> hleze kubekho kuni ndoda, namfazi, namzalwane, nasizwe,  sintliziyo ijikayo namhla, imke kuYehova uThixo wethu, iye kukhonza oothixo bezo ntlanga; hleze kubekho kuni ingcambu ezele ubuhlungu nomhlonyane;</p> 
 <p><a name="an_29:19">29:19</a> kuthi, ekuweveni kwakhe amazwi esi sishwabulo, azisikelele entliziyweni yakhe, esithi, Ndoba noxolo; ngokuba ndihamba ebungqoleni bentliziyo yam, ukuze kuphetshethwe osele wahlutha kwanonxaniweyo.</p> 
 <p><a name="an_29:20">29:20</a> UYehova akasayi kuvuma ukumxolela; wosuka uqhume umsindo kaYehova nekhwele lakhe kuloo ndoda, silalephezu kwayo sonke isishwabulo esibhaliweyo kule ncwadi, alicime uYehova igama layo phantsi kwezulu.</p> 
 <p><a name="an_29:21">29:21</a> Woyahlulela uYehova okubi ezizweni zonke zamaSirayeli,  ngokwezishwabulo zonke zomnqophiso obhaliweyo encwadini yalo myalelo.</p> 
 <p><a name="an_29:22">29:22</a> Sothi isizukulwana esisemva kwenu, oonyana benu abaya kuvela emva kwenu nowolunye uhlanga ovela ezweni elikude,  bazibone izibetho zelolizwe, nezifo zalo uYehova azihlisileyo kulo:</p> 
 <p><a name="an_29:23">29:23</a> isulfure netyuwa, litshile lonke ilizwe lakhona,  lingahlwayelwa, lingahlumi nto, lingaphumi tyani;  linjengokubhukuqwa kweSodom neGomora, iAdama neTsebhoyim,  awazibhukuqayo uYehova ngomsindo wakhe nangobushushu bakhe.</p> 
 <p><a name="an_29:24">29:24</a> Zothi ke zonke iintlanga, Kungenxa yantoni na, ukuba uYehova enjenje kweli lizwe? Kuyini na ukuvutha kwalo msindo mkhulu kangaka?</p> 
 <p><a name="an_29:25">29:25</a> Kuthiwe, Kungokuba bewushiyile umnqophiso kaYehova uThixo wooyise, awawenza nabo ekubakhupheni kwakhe ezweni laseYiputa.</p> 
 <p><a name="an_29:26">29:26</a> Baya bakhonza thixo bambi, babanqula, oothixo abangabaziyo, abengababelanga yena.</p> 
 <p><a name="an_29:27">29:27</a> Wavutha ke umsindo kaYehova kwelo zwe, ukuba kuziswe phezu kwalo zonke iziqalekiso ezibhaliweyo kule ncwadi;</p> 
 <p><a name="an_29:28">29:28</a> uYehova wabanyothula emhlabeni wabo ngomsindo,  nangobushushu, nangoburhalarhume obukhulu, wabaphosa zweni limbi, njengoko kunjalo namhla.</p> 
 <p><a name="an_29:29">29:29</a> Izinto ezisitheleyo zezikaYehova uThixo wethu; izinto ezityhilekileyo zezethu, nezoonyana bethu kude kuse ephakadeni,  ukuze siwenze onke amazwi alo myalelo.</p> 
 <p><a name="an_30:1">30:1</a> Kothi ke, xa athe eza phezu kwakho onke la mazwi,  iintsikelelo neziqalekiso, endizibeke phambi kwakho,  wazikhumbula uphakathi kweentlanga zonke, athe wakugxothela kuzo uYehova uThixo wakho,</p> 
 <p><a name="an_30:2">30:2</a> wabuyela kuYehova uThixo wakho, waliphulaphula ilizwi lakhe, njengako konke endikuwisela umthetho ngako namhla, wena noonyana bakho, ngentliziyo yakho yonke, nangomphefumlo wakho wonke:</p> 
 <p><a name="an_30:3">30:3</a> wokubuyisa ke uYehova uThixo wakho ukuthinjwa kwakho, abe nemfesane kuwe, abuye akubuthe ezizweni zonke abekuphangalalisele kuzo uYehova uThixo wakho.</p> 
 <p><a name="an_30:4">30:4</a> Ukuba uthe wagxothelwa esiphelweni sezulu, wokubutha nakhona apho uYehova uThixo wakho; wokuphuthuma nakhona apho.</p> 
 <p><a name="an_30:5">30:5</a> Wokuzisa uYehova uThixo wakho kulo ilizwe ababelihluthile ooyihlo, ulime, akwenzele okulungileyo, akwandise ngaphezu kooyihlo.</p> 
 <p><a name="an_30:6">30:6</a> Woyalusa intliziyo yakho uYehova uThixo wakho, nentliziyo yembewu yakho, ukuba umthande uYehova uThixo wakho ngentliziyo yakho yonke, nangomphefumlo wakho wonke, ukuze uphile.</p> 
 <p><a name="an_30:7">30:7</a> Wozibeka uYehova uThixo wakho zonke ezi zishwabulo phezu kweentshaba zakho, naphezu kwabakuthiyileyo,  abakutshutshisileyo;</p> 
 <p><a name="an_30:8">30:8</a> ubuye ke wena, uliphulaphule izwi likaYehova, uyenze yonke imithetho yakhe endikuwiselayo namhla.</p> 
 <p><a name="an_30:9">30:9</a> UYehova uThixo wakho uya kwandisa kumsebenzi wonke wesandla sakho, kwisiqhamo sesizalo sakho, nakwisiqhamo senkomo yakho,  nakwisiqhamo somhlaba wakho, kulunge; ngokuba uYehova uya kubuya abe nemihlali ngawe, kulunge, njengoko waba nemihlali ngooyihlo:</p> 
 <p><a name="an_30:10">30:10</a> xa uthe waliphulaphula izwi likaYehova uThixo wakho, ukuba uyigcine imithetho yakhe nemimiselo yakhe, ebhaliweyo encwadini yalo myalelo; xa uthe wabuyela kuYehova uThixo wakho ngentliziyo yakho yonke, nangomphefumlo wakho wonke.</p> 
 <p><a name="an_30:11">30:11</a> Ngokuba lo mthetho ndikuwiselayo namhla awunto ikunqabeleyo, awukude nokuba kude.</p> 
 <p><a name="an_30:12">30:12</a> Awusezulwini, ukuba uthi, Ngubani na oya kusinyukela ezulwini, asithabathele siwuve, siwenze?</p> 
 <p><a name="an_30:13">30:13</a> Awuphesheya kolwandle, ukuba uthi, Ngubani na oya kusiwelela ulwandle, asithabathele, siwuve, siwenze?</p> 
 <p><a name="an_30:14">30:14</a> Ngokuba ilizwi eli lisondele kunene kuwe, emlonyeni wakho nasentliziyweni yakho, ukuba ulenze.</p> 
 <p><a name="an_30:15">30:15</a> Khangela, ndibeke phambi kwakho namhla ubomi nokulunga,  ukufa nobubi;</p> 
 <p><a name="an_30:16">30:16</a> ekubeni ndikuwisela umthetho namhla, ukuba umthande uYehova uThixo wakho, uhambe ngeendlela zakhe, ugcine imithetho yakhe, nemimiselo yakhe, namasiko akhe, uphile, wande,  akusikelele uYehova uThixo wakho kwelo zwe ungena kulo ukuba ulime.</p> 
 <p><a name="an_30:17">30:17</a> Ke ukuba ithe yajika intliziyo yakho, akweva, wawexulwa,  wanqula thixo bambi, wabakhonza:</p> 
 <p><a name="an_30:18">30:18</a> ndiyanixelela namhla, ukuba nobhubha kanye. Aniyi kolulelwa mini zenu kuwo umhlaba, eniwela iYordan nisiya kuwuma.</p> 
 <p><a name="an_30:19">30:19</a> Ndingqinisisa amazulu nehlabathi namhla ngani; ndibeke phambi kwenu ubomi nokufa, intsikelelo nesiqalekiso. Nyula ke ubomi, ukuze uphile, wena nembewu yakho;</p> 
 <p><a name="an_30:20">30:20</a> ukuba umthande uYehova uThixo wakho, uliphulaphule ilizwi lakhe, unamathele kuye: ngokuba bubomi bakho, nokolulwa kweemini zakho; ukuze uhlale emhlabeni lowo awafunga uYehova kooyihlo ooAbraham noIsake noYakobi, ukuba wobanika.</p> 
 <p><a name="an_31:1">31:1</a> Waya uMoses, wawathetha la mazwi kumaSirayeli onke,</p> 
 <p><a name="an_31:2">31:2</a> wathi kuwo, Ndiminyaka ilikhulu elinamanci mabini namhla ndizelwe. Andisenako ukuphuma nokungena; noYehova uthe kum,  Akusayi kuyiwela le Yordan.</p> 
 <p><a name="an_31:3">31:3</a> NguYehova uThixo wakho owela phambi kwakho;  wozitshabalalisa ezo ntlanga phambi kwakho, uzithimbe.  NguYoshuwa owela phambi kwakho, njengoko wathethayo uYehova.</p> 
 <p><a name="an_31:4">31:4</a> Uya kwenza uYehova kuzo njengoko wenzayo kuSihon nakuOgi,  ookumkani bama-Amori, nakwilizwe labo, awabatshabalalisayo;</p> 
 <p><a name="an_31:5">31:5</a> azinikele kuni uYehova; nenze kuzo ngokomthetho wonke endiniwiseleyo.</p> 
 <p><a name="an_31:6">31:6</a> Yomelelani nikhaliphe: musani ukoyika, musani ukungcangcazela ebusweni bazo. Ngokuba nguYehova uThixo wakho ohamba nawe; akayi kukuyekela, akayi kukushiya.</p> 
 <p><a name="an_31:7">31:7</a> UMoses wambiza ke uYoshuwa, wathi kuye emehlweni amaSirayeli onke, Yomelela ukhaliphe; kuba wena uya kungena naba bantu kwelo zwe wafungayo kooyise uYehova ukuba wobanika;  wena uya kubadlisa ilifa.</p> 
 <p><a name="an_31:8">31:8</a> NguYehova ohamba phambi kwakho; yena uya kuba nawe; akayi kukuyekela, akayi kukushiya. Uze ungoyiki, ungaqhiphuki mbilini.</p> 
 <p><a name="an_31:9">31:9</a> Wawubhala uMoses lo myalelo, wawunika ababingeleli, oonyana bakaLevi, ababethwala ityeya yomnqophiso kaYehova, namadoda amakhulu akwaSirayeli onke.</p> 
 <p><a name="an_31:10">31:10</a> UMoses wabawisela umthetho, esithi, Ekupheleni kweminyaka esixhenxe, ngexesha elimisiweyo lomnyaka woyekelelo,  emthendelekweni weminquba,</p> 
 <p><a name="an_31:11">31:11</a> ekuzeni kubonakala kwamaSirayeli onke phambi koYehova uThixo wakho, kuloo ndawo aya kuyinyula, wowulesa lo myalelo phambi kwamaSirayeli onke ezindlebeni zawo.</p> 
 <p><a name="an_31:12">31:12</a> Bobizelwa ndawonye abantu, amadoda, nabafazi, nabantwana,  nomphambukeli wakho osemasangweni akho, ukuze beve, nokuze bafunde, bamoyike uYehova uThixo wenu, bagcine ukuwenza onke amazwi alo myalelo;</p> 
 <p><a name="an_31:13">31:13</a> beve noonyana babo abangaziyo, bafunde ukumoyika uYehova uThixo wenu, yonke imihla enidla ubomi ngayo, kuloo mhlaba eniwela iYordan nisiya kuwuma.</p> 
 <p><a name="an_31:14">31:14</a> Wathi uYehova kuMoses, Yabona, isondele imihla yakho yokuba ufe. Biza uYoshuwa, niye nime ententeni yokuhlangana,  ndimyale. Baya ooMoses noYoshuwa, bema ententeni yokuhlangana.</p> 
 <p><a name="an_31:15">31:15</a> Wabonakala uYehova ententeni emqulwini welifu. Wamana umi umqulu welifu phezu komnyango wentente.</p> 
 <p><a name="an_31:16">31:16</a> Wathi uYehova kuMoses, Yabona, uya kulala nooyihlo; basuke aba bantu bahenyuze ngokulandela thixo bambi belo zwe bangena kulo phakathi kwalo, bandishiye, bawaphule umnqophiso wam endiwenze nabo;</p> 
 <p><a name="an_31:17">31:17</a> uvuthe umsindo wam kubo ngaloo mini, ndibashiye,  ndibusithelise ubuso bam kubo, babe ngabokudliwa kuthi tu,  bafunyanwe bububi obuninzi naziimbandezelo; bathi ngaloo mini,  Akungenxa yokuba engekho na uThixo wam phakathi kwam, le nto ndifunyenwe bobu bubi?</p> 
 <p><a name="an_31:18">31:18</a> Ke mna ndiya kubusithelisa kuphele ubuso bam ngaloo mini,  ngenxa yobubi bonke ababenzileyo; ngokuba bejike baya thixweni bambi.</p> 
 <p><a name="an_31:19">31:19</a> Kaloku ke zibhaleleni le ngoma, niyifundise oonyana bakaSirayeli, niyibeke emlonyeni wabo, ukuze le ngoma ibe lingqina lam koonyana bakaSirayeli.</p> 
 <p><a name="an_31:20">31:20</a> Kuba ndiya kubangenisa kuwo umhlaba endafunga kooyise ngawo, obaleka amasi nobusi, badle bahluthe, batyebe; bajike baye thixweni bambi, babakhonze, bandigibe, bawaphule umnqophiso wam.</p> 
 <p><a name="an_31:21">31:21</a> Kothi, xa bathe bafunyanwa bububi obuninzi naziimbandezelo, isuke le ngoma iphendule phambi kwabo, ibe lingqina: kuba ayisayi kulityalwa imke emlonyeni wembewu yabo;  kuba ndiyakwazi ukucamanga kwabo abakwenzayo namhla,  ndingekabangenisi njekwelo zwe ndifunge ngalo.</p> 
 <p><a name="an_31:22">31:22</a> Wayibhala uMoses loo ngoma ngaloo mini, wayifundisa oonyana bakaSirayeli.</p> 
 <p><a name="an_31:23">31:23</a> Wammisela uYoshuwa unyana kaNun umthetho; wathi, Yomelela,  ukhaliphe, kuba uya kubangenisa wena oonyana bakaSirayeli kwelo zwe ndabafungela lona. Ndiya kuba nawe mna.</p> 
 <p><a name="an_31:24">31:24</a> Kwathi, akugqiba uMoses ukuwabhala amazwi alo myalelo encwadini ada agqitywa,</p> 
 <p><a name="an_31:25">31:25</a> uMoses wabawisela umthetho abaLevi, ababethwala ityeya yomnqophiso kaYehova, esithi,</p> 
 <p><a name="an_31:26">31:26</a> Yithabatheni incwadi yalo myalelo, niyibeke ecaleni letyeya yomnqophiso kaYehova uThixo wenu, ibe lingqina khona kuni.</p> 
 <p><a name="an_31:27">31:27</a> Ngokuba ndiyazazi iinkani zakho, nentamo yakho elukhuni.  Yabonani, ndisadla ubomi nje, ndisenani, namana niphikisana noYehova; kobeka phi na emva kokufa kwam?</p> 
 <p><a name="an_31:28">31:28</a> Bizelani ndawonye onke amadoda amakhulu ezizwe zenu,  nababhali benu, beze kum, ndiwathethe la mazwi ezindlebeni zabo, ndingqinisise amazulu nehlabathi ngabo.</p> 
 <p><a name="an_31:29">31:29</a> Kuba ndiyazi ukuba, emva kokufa kwam, niya kuzonakalisa kanye, nityeke endleleni endiniwisele umthetho ngayo, nihlelwe bububi ekupheleni kwemihla; ngokuba niya kwenza ububi phambi koYehova, ukuba nimqumbise ngomsebenzi wezandla zenu.</p> 
 <p><a name="an_31:30">31:30</a> Wawathetha ke uMoses ezindlebeni zebandla lonke lakwaSirayeli amazwi ale ngoma, ada agqitywa:</p> 
 <p><a name="an_32:1">32:1</a> Bekani indlebe, mazulu, ndithethe; Live ihlabathi amazwi omlomo wam;</p> 
 <p><a name="an_32:2">32:2</a> Ichaphaze njengemvula imfundiso yam, Ihle njengombethe intetho yam, Njengomkhumezelo phezu kohlaza, Njengamathontsi phezu kotyani.</p> 
 <p><a name="an_32:3">32:3</a> Ngokuba ndiya kuvakalisa igama likaYehova: Mnikeni ubukhulu uThixo wethu!</p> 
 <p><a name="an_32:4">32:4</a> NguLiwa; ugqibele umsebenzi wakhe, Ngokuba zonke iindlela zakhe zisesikweni; NguThixo wentembeko, tu ubugqwetha;  Lilungisa, uthe tye yena.</p> 
 <p><a name="an_32:5">32:5</a> Isizukulwana esijibilizayo, esibhijeleneyo, Sizonakalisile kuyesingenyana bakhe, sisiphako sabo.</p> 
 <p><a name="an_32:6">32:6</a> Nenjenje na ukumphatha uYehova? Bantundini banobudenge,  bangenabulumko, Akanguye na uyihlo okudalileyo, Okwenzileyo,  okusekileyo?</p> 
 <p><a name="an_32:7">32:7</a> Khumbula iimini zasephakadeni, Qonda iminyaka yezizukulwana ngezizukulwana. Buza kooyihlo, bakubalisele, Kumadoda amakhulu akowenu, akuxelele.</p> 
 <p><a name="an_32:8">32:8</a> Ekuzabeleni kOsenyangweni iintlanga ilifa,  Ekubahlulahluleni kwakhe oonyana baka-Adam, Wayimisa imida yezizwe Ngokwenani loonyana bakaSirayeli.</p> 
 <p><a name="an_32:9">32:9</a> Kuba isabelo sikaYehova ngabantu bakhe, UYakobi licandelo lelifa lakhe.</p> 
 <p><a name="an_32:10">32:10</a> Wamfumana ezweni eliyintlango, Enyanyeni, enkangala ebhombolozayo; Wamwola, wamondla, Wamlondoloza njengokhozo lweliso lakhe.</p> 
 <p><a name="an_32:11">32:11</a> Njengokhozi lususela, Lundanda phezu kwamathole alo,  Wawolula amaphiko akhe, wamthabatha, Wamthwala ngamaphiko akhe.</p> 
 <p><a name="an_32:12">32:12</a> Wamkhokela uYehova yedwa, Engenathixo wolunye uhlanga naye.</p> 
 <p><a name="an_32:13">32:13</a> Wamkhwelisa emimangweni yehlabathi; Wadla ke iziveliso zamasimi; Wammunyisa ubusi engxondorheni, Neoli eweni leqhwitha;</p> 
 <p><a name="an_32:14">32:14</a> Amasi eenkomo, nobisi lwempahla emfutshane, Kunye namanqatha eemvana; Neenkunzi zezimvu, amatakane aseBhashan,  neebhokhwe, Kunye namanqatha ezintso zengqolowa; Negazi lediliya walisela, liyiwayini enegwebu.</p> 
 <p><a name="an_32:15">32:15</a> Watyeba ke uYeshurun, wakhaba; Watyeba wena, wanesibili,  wathi fithi; Wamlahla uThixo owamenzayo, Walenza isidenge iLiwa lokusindiswa kwakhe.</p> 
 <p><a name="an_32:16">32:16</a> Bamkhweletisa ngoothixo basemzini, Bamqumbisa ngamasikizi.</p> 
 <p><a name="an_32:17">32:17</a> Babingelela kwiidemon ezingeThixo, Koothixo abangabaziyo,  Kwabatsha abasandula ukufika, Ababengabahlonele ooyihlo.</p> 
 <p><a name="an_32:18">32:18</a> ILiwa elakuzalayo walihilizela, Wamlibala uThixo owaba nenimba ngawe.</p> 
 <p><a name="an_32:19">32:19</a> Wabona uYehova, wabalahla, Ngokuqunjiswa ngoonyana bakhe neentombi zakhe.</p> 
 <p><a name="an_32:20">32:20</a> Wathi, Ndiya kubusithelisa ubuso bam kubo, Ndibone ukuba koba yintoni na ukuphela kwabo; Ngokuba basisizukulwana sempenduka, Ngoonyana abangenantembeko.</p> 
 <p><a name="an_32:21">32:21</a> Bona bandikhweletisa ngongeThixo, Bandiqumbisa ngamampunge abo. Nam ndiya kubakhweletisa ngabangebantu, Ndibaqumbise ngohlanga olunobudenge.</p> 
 <p><a name="an_32:22">32:22</a> Ngokuba kuphenjwe umlilo emathatheni am; Utsha ude use kwelingaphantsi labafileyo, Ulidle ihlabathi neendyebo zalo,  Uvuthise iziseko zeentaba.</p> 
 <p><a name="an_32:23">32:23</a> Ndiya kufumba ububi phezu kwabo, lintolo zam ndiziphelelisele kubo;</p> 
 <p><a name="an_32:24">32:24</a> Omakhanywa kukulamba, omadliwa kukurhala, Nembubhiso ekrakra. Ndiya kubathumela izinyo lamarhamncwa, Nobuhlungu bezinambuzane zothuli.</p> 
 <p><a name="an_32:25">32:25</a> Ngaphandle kophanga ikrele, Ezingontsini kuphange izothuso, Kufane indodana nentombi, Kufane owanyayo nengwevu.</p> 
 <p><a name="an_32:26">32:26</a> Ngendiba ndithi, Ndiya kubaphephetha, Ndisiphelise isikhumbuzo sabo ebantwini;</p> 
 <p><a name="an_32:27">32:27</a> Koko ndinxungupheleyo kukuqunjiswa lutshaba, Hleze ababandezeli babo bangaqondi; Hleze bathi, Kuphakame isandla sethu; Akwenziwe nguYehova oku konke.</p> 
 <p><a name="an_32:28">32:28</a> Ngokuba luhlanga oluphelelwe ngamacebo, Tu ingqondo kubo.</p> 
 <p><a name="an_32:29">32:29</a> Akwaba babelumkile; ngebekuqiqa oku, Basiqonde isiphelo sabo.</p> 
 <p><a name="an_32:30">32:30</a> Yo! Ebengayi kuthi na emnye kubo asukele iwaka, Bebabini bagxothe amawaka alishumi, Ukuba belingathengisanga ngabo iLiwa labo, Wabanikela uYehova?</p> 
 <p><a name="an_32:31">32:31</a> Kuba alinjengeLiwa lethu iliwa lazo, lintshaba zethu zingabagwebi boko.</p> 
 <p><a name="an_32:32">32:32</a> Kuba umdiliya wabo ngowomdiliya waseSodom, Ngowamasimi aseGomora. Iidiliya zabo ziidiliya ezinobuhlungu, Izihloko zazo zinobukrakra.</p> 
 <p><a name="an_32:33">32:33</a> Bubuhlungu benyushu iwayini yabo, Yinyongo enobujorha yamaphimpi.</p> 
 <p><a name="an_32:34">32:34</a> Oku akubekwe kum na, Kwavingcelwa koovimba bam?</p> 
 <p><a name="an_32:35">32:35</a> Yeyam impindezelo nembuyekezo Ngexesha lokutyibilika konyawo lwabo; Ngokuba usondele umhla wokusindeka kwabo,  Kuyakhawuleza abakumiselweyo.</p> 
 <p><a name="an_32:36">32:36</a> Ngokuba uya kugweba phakathi kwabantu bakhe uYehova,  Azohlwaye ngenxa yabakhonzi bakhe, Xa abonayo ukuba ethile amandla, Uphelile ovalelweyo novulelweyo.</p> 
 <p><a name="an_32:37">32:37</a> Wothi ke, Baphi na kaloku oothixo babo, Iliwa ababezimela ngalo:</p> 
 <p><a name="an_32:38">32:38</a> Ababesidla amanqatha emibingelelo yabo, Ababesela iwayini yeminikelo yabo ethululwayo? Mabasuke banincede, Kubekho isithe phezu kwenu.</p> 
 <p><a name="an_32:39">32:39</a> Bonani ngoku, ukuba mna ndinguye; Tu thixo unam.  Ndiyabulala, ndidlise ubomi; Ndiyaphalusa, ndiphilise mna; Tu uhlangulayo esandleni sam.</p> 
 <p><a name="an_32:40">32:40</a> Ngokuba ndisiphakamisela emazulwini isandla sam; Ndithi,  Ndihleli nje mna ngonaphakade,</p> 
 <p><a name="an_32:41">32:41</a> Ukuba ndithe ndalilola ikrele lam elingumbane, Sabambelela elugwebeni isandla sam, Ndoyibuyisela impindezelo kubabandezeli bam, Ndibuyekeze kubathiyi bam.</p> 
 <p><a name="an_32:42">32:42</a> Ndozinxilisa iintolo zam ngegazi, Ikrele lam liyidle inyama Ngegazi labahlatyiweyo nabathinjiweyo, Ngentloko enesihlwitha yotshaba.</p> 
 <p><a name="an_32:43">32:43</a> Memelelani, zintlanga, ngenxa yaba ntu bakhe, Ngokuba eliphindezelela igazi laba khonzi bakhe, Abuyisele impindezelo kubabande zeli bakhe, Awucamagushele ke umhlaba wakhe nabantu bakhe.</p> 
 <p><a name="an_32:44">32:44</a> Weza ke uMoses, wawathetha onke amazwi ale ngoma ezindlebeni zabantu, yena noYoshuwa unyana kaNun.</p> 
 <p><a name="an_32:45">32:45</a> Wagqiba uMoses ukuwathetha onke la mazwi kumaSirayeli onke,</p> 
 <p><a name="an_32:46">32:46</a> wathi kuwo, Wabekeleni iintliziyo zenu onke amazwi endiwangqinayo kuni namhla, eniya kuwamisela koonyana benu,  ukuba bagcine ukuwenza onke amazwi alo myalelo.</p> 
 <p><a name="an_32:47">32:47</a> Ngokuba asilizwi lilambathayo kuni eli, kuba bubomi benu;  ngeli lizwi niya kuyolula imihla kuloo mhlaba niyiwelayo iYordan nisiya kuwuhlutha.</p> 
 <p><a name="an_32:48">32:48</a> Wathetha uYehova kuMoses kwangaloo mini, esithi,</p> 
 <p><a name="an_32:49">32:49</a> Nyuka uye kule ntaba yaseAbharim, entabeni yeNebho,  esezweni lakwaMowabhi, elikhangelene neYeriko, ukhangele ilizwe lakwaKanan, endilinika oonyana bakaSirayeli ukuba libe lelabo;</p> 
 <p><a name="an_32:50">32:50</a> ufele entabeni oyinyukayo, uhlanganiselwe kubantu bakowenu, njengokuba wafayo umkhuluwa wakho uAron entabeni yeHore, wahlanganiselwa kubantu bakowabo;</p> 
 <p><a name="an_32:51">32:51</a> ngenxa yokuba namenezayo kum phakathi koonyana bakaSirayeli emanzini aseMeribha yaseKadeshe, entlango yeTsin,  ngenxa yokuba ningandingcwalisanga phakathi koonyana bakaSirayeli.</p> 
 <p><a name="an_32:52">32:52</a> Ngokuba wolibona ilizwe liphambili, kodwa ungangeni kulo ilizwe endilinika oonyana bakaSirayeli.</p> 
 <p><a name="an_33:1">33:1</a> Yiyo le intsikelelo, awabasikelela ngayo uMoses, indoda yakwaThixo, oonyana bakaSirayeli, phambi kokufa kwakhe, wathi:</p> 
 <p><a name="an_33:2">33:2</a> UYehova wavela eSinayi, Waphuma kwaSehire phezu kwabo;  Wabengezela esezintabeni zeParan, Weza ephuma kwiingcwele ezimawaka alishumi, Ekunene kwakhe ikukubinza komlilo kubo.</p> 
 <p><a name="an_33:3">33:3</a> Inene, uyazithanda izizwe. Bonke abangcwele bakhe basesandleni sakho, Bahlala ezinyaweni zakho, Besuke ngamazwi akho.</p> 
 <p><a name="an_33:4">33:4</a> UMoses wasiwisela umyalelo, Ilifa ke elo lebandla lakwaYakobi.</p> 
 <p><a name="an_33:5">33:5</a> Waba ngukumkani kwaYeshurun, Ekuzihlanganiseni iintloko zabantu, Izizwe zakwaSirayeli zindawonye.</p> 
 <p><a name="an_33:6">33:6</a> URubhen makadle ubomi, angafi; Angabi mbalwa amadoda akhe.</p> 
 <p><a name="an_33:7">33:7</a> Le yintsikelelo kaYuda, wathi, Yiva, Yehova, izwi likaYuda,  Umngenise kubantu bakowabo; Uyabalwela ngezandla zakhe; Umnceda wena kubabandezeli bakhe.</p> 
 <p><a name="an_33:8">33:8</a> Wathi ngoLevi, IiTumim zakho neeUrim zakho zezomntu wakho wenceba, Owamlingayo eMasa, Wabambana naye emanzini aseMeribha.</p> 
 <p><a name="an_33:9">33:9</a> Lowo uthi kuyise nakunina, Andikuboni; Akatheni nabazalwana bakhe, Akabazi noonyana bakhe; Ngokuba egcine intetho yakho,  Wabamba umnqophiso wakho.</p> 
 <p><a name="an_33:10">33:10</a> Baya kumyala uYakobi ngamasiko akho, Bamyale uSirayeli ngomyalelo wakho, Babeke isiqhumiso ezimpumlweni zakho,  Namadini apheleleyo esibingelelweni sakho.</p> 
 <p><a name="an_33:11">33:11</a> Sikelela, Yehova, amandla akhe, Ukholeke kuwe umsebenzi wezandla zakhe. Baphaluswe emanqeni abavukelana naye,  Nabamthiyileyo bangabi nakuvuka.</p> 
 <p><a name="an_33:12">33:12</a> NgoBhenjamin wathi, Intanda kaYehova iya kuhlala kuye ikholosile; Uyikhusele imini yonke, Ihlala phakathi kwamagxa akhe.</p> 
 <p><a name="an_33:13">33:13</a> NgoYosefu wathi. Malisikelelwe nguYehova ilizwe lakhe Ngezinto ezinconywayo zezulu; Ngombethe nangamanzi enzonzobila elele ezantsi.</p> 
 <p><a name="an_33:14">33:14</a> Nangezinconywayo eziveliswa lilanga, Nangezinconywayo ezihlunyiswa ziinyanga,</p> 
 <p><a name="an_33:15">33:15</a> Nangeencopho zeentaba zamandulo, Nangezinconywayo zeenduli ezingunaphakade,</p> 
 <p><a name="an_33:16">33:16</a> Nangezinconywayo zomhlaba nenzaliseko yawo. Nekholo lowahlala etyholweni Malifike entlokweni kaYosefu,  Naselukakayini lwalowo ubalulekileyo kubazalwana bakhe.</p> 
 <p><a name="an_33:17">33:17</a> Eyamazibulo inkunzi yakhe, hayi, ubungangamsha bayo!  Ziimpondo zenqu iimpondo zayo; Ngazo ihlaba izizwe, ngaxa-nye iziphelo zehlabathi. Ngamawaka alishumi akwaEfrayim ke lawo.  Ngamawaka akwaManase ke lawo.</p> 
 <p><a name="an_33:18">33:18</a> NgoZebhulon wathi, Vuya, Zebhulon, ngokuphuma kwakho;  Vuya, Isakare, ngeentente zakho.</p> 
 <p><a name="an_33:19">33:19</a> Baya kumema izizwe, zize entabeni, Babingelele khona imibingelelo yobulungisa; Ngokuba besanya ubutyebi beelwandle Nezinto eziselelwe entlabathini.</p> 
 <p><a name="an_33:20">33:20</a> NgoGadi wathi, Makabongwe owandisa uGadi. Ubuthuma njengengonyamakazi, Adlavule umkhono, ewe, nokakayi.</p> 
 <p><a name="an_33:21">33:21</a> Wazibonela isahlulo esiyingqalo; Ngokuba besibekwe khona isabelo sommisi-mthetho. Weza kwiintloko zabantu, Wenza ubulungisa bukaYehova, Namasiko akhe ndawonye namaSirayeli.</p> 
 <p><a name="an_33:22">33:22</a> Wathi ngoDan, UDan lithole lengonyama; Usuka umtsi eBhashan.</p> 
 <p><a name="an_33:23">33:23</a> NgoNafetali wathi, Nafetali, ukholisiweyo kanye, Uzeleyo yintsikelelo kaYehova, Woluhlutha ulwandle nomzantsi.</p> 
 <p><a name="an_33:24">33:24</a> NgoAshere wathi, Usikelelwe ngaphezu koonyana uAshere;  Makabe likholo phakathi kwabazalwana bakhe, Athi nkxu unyawo lwakhe eolini.</p> 
 <p><a name="an_33:25">33:25</a> Imivalo yakho yoba sisinyithi nobhedu, Kube ngangeemini zakho ukonwaba kwakho.</p> 
 <p><a name="an_33:26">33:26</a> Akukho unjengoThixo, Yeshurun, Ulokhwela emazulwini eluncedo lwakho, Ulokhwela esibhakabhakeni enobungangamsha bakhe.</p> 
 <p><a name="an_33:27">33:27</a> Likhaya uThixo wamandulo, Ngaphantsi ziingalo ezingunaphakade. Ugxotha utshaba ebusweni bakho; Uthi,  Tshabalalisa!</p> 
 <p><a name="an_33:28">33:28</a> USirayeli uhlala ekholosile, Uwodwa umthombo kaYakobi,  Usinga ezweni lengqolowa newayini entsha; Inene izulu lalo liqhoqhoza umbethe.</p> 
 <p><a name="an_33:29">33:29</a> Unoyolo, Sirayeli! Ngubani na onjengawe, bantu basindiswe nguYehova, Ikhaka loncedo lwakho, Ikrele lobungangamsha bakho.  Ziya kuhanahanisa kuwe iintshaba zakho, Unyathele ke wena emimangweni yazo.</p> 
 <p><a name="an_34:1">34:1</a> Wenyuka ke uMoses, esuka ezi nkqantosini zakwaMowabhi, waya entabeni yeNebho, encotsheni yePisga, ekhangelene neYeriko.  UYehova wambonisa lonke ilizwe laseGiliyadi, wasa kwaDan.</p> 
 <p><a name="an_34:2">34:2</a> nelakwaNafetali lonke, nelizwe lakwaEfrayim noManase,  nelizwe lonke lakwaYuda, wasa elwandle lwasentshonalanga;</p> 
 <p><a name="an_34:3">34:3</a> nelasezantsi, nommandla wesihlambo seYeriko, umzi wamasundu, wasa eTsohare.</p> 
 <p><a name="an_34:4">34:4</a> Wathi uYehova kuye, Lilo eli ilizwe endafunga ngalo kooAbraham noIsake noYakobi, ndisithi, Ndiya kulinika imbewu yakho; ndikukhangelisile ngamehlo, ke akuyi kuwela uye kulo.</p> 
 <p><a name="an_34:5">34:5</a> Wafela khona uMoses, umkhonzi kaYehova, ezweni lakwaMowabhi, ngokomlomo kaYehova.</p> 
 <p><a name="an_34:6">34:6</a> Wamngcwabela emfuleni, ezweni lakwaMowabhi, malungana neBhete-pehore. Akukho bani ulaziyo ingcwaba lakhe unanamhla.</p> 
 <p><a name="an_34:7">34:7</a> UMoses ebeminyaka ilikhulu elinamanci mabini ezelwe, mini wafa; lingenalurhatyazo iliso lakhe, esomelele nokomelela.</p> 
 <p><a name="an_34:8">34:8</a> Oonyana bakaSirayeli bamlilela uMoses ezinkqantosini zakwaMowabhi imilula emashumi mathathu; yaphela ke imihla yokumlilela nokumenzela isijwili uMoses.</p> 
 <p><a name="an_34:9">34:9</a> Waza uYoshuwa, unyana kaNun, wazala ngumoya wobulumko;  ngokuba uMoses wayecinezele ngezandla zakhe uMoses wamwisela umthetho ngako.</p> 
 <p><a name="an_34:10">34:10</a> Akubanga savela kwaSirayeli mprofeti unjengoMoses, awathi uYehova wamazi, bakhangelana ebusweni;</p> 
 <p><a name="an_34:11">34:11</a> ngemiqondiso yonke, nezimanga, awamthumayo uYehova ukuba azenze ezweni laseYiputa kuFaro, nakubakhonzi bakhe bonke,  nakwilizwe lakhe lonke;</p> 
 <p><a name="an_34:12">34:12</a> nangaso sonke isandla esithe nkqi, nangokoyikeka konke okukhulu, awakwenzayo uMoses emehlweni amaSirayeli onke.</p> 
 <p></p><hr>
 <center>
 <a href="jos.htm">Next: Joshua</a></center>
 </body>