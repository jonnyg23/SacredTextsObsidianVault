<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="plm.htm">Previous</a> 
 <a href="jam.htm">Next</a> 
 </center>
 <hr>
  <h3 align="center">Xhosa Bible: Hebrews</h3> 
 <p><a name="an_1:1">1:1</a> UThixo wayethethile nje kudala ngeendawo ezininzi,  nangeendlela ezininzi, koobawo ngabo abaprofeti, uthethe ngale mihla yokugqibela kuthi ngoNyana;</p> 
 <p><a name="an_1:2">1:2</a> awammisayo wayindlalifa yeento zonke, awathi kwangaye wayenza indalo yonke;</p> 
 <p><a name="an_1:3">1:3</a> othe, elubengezelo lobuqaqawuli bakhe, nombhalo wenkqu yakhe, ezithwele nokuzithwala zonke izinto ngalo ilizwi lamandla akhe, wesuka, akuba eyenzile ngokwakhe intlambululo yokusihlambulula ezonweni, wahlala phantsi ngasekunene kobuKhulu, enyangweni;</p> 
 <p><a name="an_1:4">1:4</a> ethe waba ngonamandla ngaphezu kwezithunywa zezulu, ngangoko azuze ilifa legama eligqithiseleyo kunelazo.</p> 
 <p><a name="an_1:5">1:5</a> Kuba sisiphi na isithunywa, awakha wathi kuso, UnguNyana wam wena, Mna ndikuzele namhla? Nokuthi, Mna ndiya kuba nguYise wakhe, Yena abe nguNyana wam?</p> 
 <p><a name="an_1:6">1:6</a> Nangexa athi amngenise owamazibulo kwelimiweyo, uthi,  Maziqubude kuye zonke izithunywa zikaThixo.</p> 
 <p><a name="an_1:7">1:7</a> Okunene ngazo izithunywa zezulu uthi, Ulozenza izithunywa zakhe oomoya, Nababusi bakhe ilangatye lomlilo;</p> 
 <p><a name="an_1:8">1:8</a> kodwa ngaye yena uNyana uthi, Itrone yakho, Thixo, isa ephakadeni lasephakadeni; Yintonga ethe tye intonga yobukumkani bakho.</p> 
 <p><a name="an_1:9">1:9</a> Wathanda ubulungisa, wathiya okungendawo; Ngenxa yoko,  uThixo, uThixo wakho, ukuthambise Ngeoli yomgcobo ngaphezu kowenu.</p> 
 <p><a name="an_1:10">1:10</a> Abuye athi, Ekuqalekeni, wena Nkosi, waliseka ihlabathi,  Nalo izulu lingumsebenzi wezandla zakho;</p> 
 <p><a name="an_1:11">1:11</a> Wona aya kutshabalala, ke wena uhlala uhleli; Aye onke njengengubo eya konakala,</p> 
 <p><a name="an_1:12">1:12</a> Nanjengesambatho uya kuwasonga, Asuke abe ngawambi; Ke wena ukwanguwe, Nayo iminyaka yakho ayiyi kuphela.</p> 
 <p><a name="an_1:13">1:13</a> Sisiphi na ke isithunywa, awakha wathi kuso, Hlala ngasekunene kwam, Ndide iintshaba zakho ndizenze isihlalo seenyawo zakho?</p> 
 <p><a name="an_1:14">1:14</a> Azingomoya ababusayo zonke na, zithunywe ukuba zilungiselele abo baza kuba ziindlalifa zalo usindiso?</p> 
 <p><a name="an_2:1">2:1</a> Ngenxa yoko, simelwe kukuzinyamekela ngokugqithiseleyo izinto esazivayo, hleze sikhukuliswe simke kuzo.</p> 
 <p><a name="an_2:2">2:2</a> Kuba, ukuba ilizwi elathethwa ngezithunywa zezulu laqina,  kwathi konke ukugqitha nokungeva kwamkela umvuzo oyeleleyo;</p> 
 <p><a name="an_2:3">2:3</a> sothini na thina ukusinda, sakuba siluhilizele usindiso olungakanana, lona lwaqalwa ukuthethwa yiyo iNkosi, lwaza lwaqiniselwa kuthi ngabo baluvayo;</p> 
 <p><a name="an_2:4">2:4</a> uThixo engqinelana nabo ngemiqondiso kwanezimanga,  nemisebenzi ngemisebenzi yamandla, nezabelo zoMoya oyiNgcwele,  ngokokuthanda kwakhe?</p> 
 <p><a name="an_2:5">2:5</a> Kuba akalithobelanga phantsi kwezithunywa zezulu elimiweyo eliza kubakho, eli sithetha ngalo.</p> 
 <p><a name="an_2:6">2:6</a> Ke, wakha wangqina ubani, esithi, Uyintoni na umntu, le nto umkhumbulelayo? Unyana womntu, le nto umvelelayo?</p> 
 <p><a name="an_2:7">2:7</a> Wamnciphisa kancina ne kunezithunywa zezulu, Wamthwesa uzuko nembeko. Wammisa phezu kwemisebenzi yezandla zakho;</p> 
 <p><a name="an_2:8">2:8</a> Zonke izinto wazithobela phantsi kweenyawo zakhe. Kuba,  ekubeni wazithobela phantsi kwakhe zonke izinto ezo,  akashiyanga nto ingathotyelwanga phantsi kwakhe. Kukaloku ke asikaziboni zithotyelwe phantsi kwakhe zonke izinto.</p> 
 <p><a name="an_2:9">2:9</a> Ke sibona lo uncitshiswe kancinane kunezithunywa zezulu,  uYesu ke, ethe ngenxa yeentlungu zokufa wathweswa uzuko nembeko, ukuze ngobabalo lukaThixo eve ukufa ngenxa yabo bonke.</p> 
 <p><a name="an_2:10">2:10</a> Kuba bekumfanele lowo, ezingenxa yakhe zonke izinto ezo,  nezingaye zonke izinto ezo, ekubeni ezise oonyana abaninzi eluzukweni, ukuthi ayenze ngeentlungu igqibelele imbangi yosindiso lwabo.</p> 
 <p><a name="an_2:11">2:11</a> Kuba lowo ungcwalisayo, kwanabo bangcwaliswayo, baphuma kumnye bonke; ekungenxa yeli thuba angenazintloni ukubabiza ngokuthi ngabazalwana,</p> 
 <p><a name="an_2:12">2:12</a> esithi, Ndiya kulixela igama lakho kubo abazalwana bam.  Ndivume phakathi kwebandla elokudumisa wena.</p> 
 <p><a name="an_2:13">2:13</a> Abuye athi, Ndiya kukholosa ngaye. Abuye athi, Yabona, mna nabantwana andinike bona uThixo.</p> 
 <p><a name="an_2:14">2:14</a> Ekubeni ngoko abantwana abo bengamadlelane naye ngenyama negazi, wathi naye ngokwakhe ngokukwanjalo wabelana nabo ngezo zinto, ukuze ngako ukufa ambhangise lowo unamandla okufa, oko kukuthi, uMtyholi lo;</p> 
 <p><a name="an_2:15">2:15</a> abakhulule ebukhobokeni bonke abo babethe ngalo lonke ixesha lokudla kwabo ubomi bazizisulu zokoyika ukufa.</p> 
 <p><a name="an_2:16">2:16</a> Kuba ndithi, akathabatheli kuye zithunywa; uthabathela kuye imbewu ka-Abraham.</p> 
 <p><a name="an_2:17">2:17</a> Ekuthe ngoko wafanelwa kukuba afane nabazalwana bakhe ngezinto zonke, ukuze abe ngonenceba, kwanombingeleli othembekileyo omkhulu ezintweni ezilunge kuThixo, ukuze azicamagushele izono zabantu.</p> 
 <p><a name="an_2:18">2:18</a> Kuba ekubeni eve ubunzima, ehendiwe naye ngokwakhe, unako ukubasiza abahendwayo.</p> 
 <p><a name="an_3:1">3:1</a> Ndithi ngoko, bazalwana bangcwele, mabelana ngobizo lwasemazulwini, mondeleni uMpostile, uMbingeleli oMkhulu wovumo lwethu, uKristu Yesu;</p> 
 <p><a name="an_3:2">3:2</a> ethembekile kulowo wamenzayo, kwanjengoMoses endlwini yakhe iphela.</p> 
 <p><a name="an_3:3">3:3</a> Kuba lo ubalelwe ekuthini ufanelwe luzuko olungaphezu kolukaMoses; ngangokuba lowo wayakhayo indlu, enembeko engaphezu kwayo indlu.</p> 
 <p><a name="an_3:4">3:4</a> Kuba yonke into eyindlu inoyakhayo; ke lowo wazakhayo zonke izinto nguThixo.</p> 
 <p><a name="an_3:5">3:5</a> Okunene noMoses ebethembekile endlwini yakhe iphela ngokomkhonzi, ukuze bube bubungqina obo bezinto eziya kuthethwa.</p> 
 <p><a name="an_3:6">3:6</a> Ke yena uKristu uthembeke ngokonyana phezu kwendlu yakhe;  esiyindlu yakhe ke thina, ukuba singaba sithe sakubamba ngokuthe nkqi ukungafihlisi kwethu, neqhayiya lethemba lethu,  sada sesa ekupheleni.</p> 
 <p><a name="an_3:7">3:7</a> Endithi ke, njengoko atshoyo uMoya oyiNgcwele, Namhla, ukuba nithe naliva ilizwi lakhe,</p> 
 <p><a name="an_3:8">3:8</a> Musani ukuzenza lukhuni iintliziyo zenu,  Njengasengcaphukisweni, ngomhla wolingo entlango;</p> 
 <p><a name="an_3:9">3:9</a> Apho bandilingayo ooyihlo, bandicikida, Bayibona imisebenzi yam iminyaka emashumi mane.</p> 
 <p><a name="an_3:10">3:10</a> Kungoko ndakruqukayo seso sizukulwana, Ndathi, Bahlala belahleka ngeentliziyo, Abazazi ke bona iindlela zam;</p> 
 <p><a name="an_3:11">3:11</a> Njengoko ndafungayo, ndinengqumbo, Ndathi, Unakanye ukuba bokha bangene ekuphumleni kwam!</p> 
 <p><a name="an_3:12">3:12</a> Lumkani, bazalwana, hleze kubekho kubani wenu intliziyo engendawo, engakholwayo, enokumka kuThixo ophilileyo;</p> 
 <p><a name="an_3:13">3:13</a> manivuselelane imihla ngemihla, xa kusathiwa kunamhla,  ukuze kungabikho mntu kuni wenziwa lukhuni kukulukuhla kwesono.</p> 
 <p><a name="an_3:14">3:14</a> Kuba siba ngamabelana ngoKristu, ukuba sithe ingqalo yokukholosa kwethu sayibamba ngokuthe nkqi, sada sesa ekupheleni;</p> 
 <p><a name="an_3:15">3:15</a> ekubeni kusithiwa, Namhla, ukuba nithe naliva ilizwi lakhe,  Musani ukuzenza lukhuni iintliziyo zenu,  njengasengcaphukisweni.</p> 
 <p><a name="an_3:16">3:16</a> Kuba bathe abathile, bevile, bacaphukisa, phofu ingengabo bonke abo baphumayo eYiputa ngoMoses.</p> 
 <p><a name="an_3:17">3:17</a> Yayingoobani na ke awakruquka ngabo iminyaka emashumi mane?  Yabingengabo na abo bonayo, bazidumbu zawayo entlango?</p> 
 <p><a name="an_3:18">3:18</a> Wafungela oobani na ke, ukuba abayi kungena ekuphumleni kwakhe, ingengabo abo bangevanga?</p> 
 <p><a name="an_3:19">3:19</a> Siyabona ke, ukuba babengenakungena, ngenxa yokungakholwa.</p> 
 <p><a name="an_4:1">4:1</a> Masoyike ngoko, hleze kuthi ekubeni kusasele idinga lokungena ekuphumleni kwakhe, kubekho bani kuni ungathi asilele.</p> 
 <p><a name="an_4:2">4:2</a> Kuba sizishunyayeziwe iindaba ezilungileyo kwanjengabo;  lathi kodwa ilizwi lodaba, lingadibananga nje nokholo kwabo balivayo, alabanceda nto.</p> 
 <p><a name="an_4:3">4:3</a> Kuba thina sakholwayo, siyangena ekuphumleni, ngokoko athe,  Njengoko ndafungayo, ndinengqumbo, Ndathi, Unakanye ukuba bokha bangene ekuphumleni kwam! nakubeni imisebenzi yenziwayo kususela ekusekweni kwehlabathi.</p> 
 <p><a name="an_4:4">4:4</a> Kuba wakha wathetha ngawo umhla wesixhenxe, ukuthi, Waza waphumla uThixo ngawo umhla wesixhenxe kuyo yonke imisebenzi yakhe;</p> 
 <p><a name="an_4:5">4:5</a> athi kule kananjalo, Unakanye ukuba bokha bangene ekuphumleni kwam.</p> 
 <p><a name="an_4:6">4:6</a> Ekubeni ngoko kusalindele ke ukuthi kubekho bathile bangenayo kuko, baye abo, bashunyayezwayo iindaba ezilungileyo kuqala, bengangenanga ngenxa yokungeva:</p> 
 <p><a name="an_4:7">4:7</a> ubuya amise mini ithile, esithi ngoDavide, Namhlanje, emveni kwexesha elingakanana; njengokuba kuthiwe, Namhla, ukuba nithe naliva ilizwi lakhe, Musani ukuzenza lukhuni iintliziyo zenu.</p> 
 <p><a name="an_4:8">4:8</a> Kuba uYoshuwa, ukuba ubebaphumzile, ange engabuyanga athethe ngawo omnye umhla.</p> 
 <p><a name="an_4:9">4:9</a> Ngoko ke abantu bakaThixo balindwe luphumlo olunjengolwesabatha.</p> 
 <p><a name="an_4:10">4:10</a> Kuba lowo ungeneyo ekuphumleni kwakhe, naye ngokwakhe uphumle kuyo imisebenzi yakhe, njengoThixo kweyeyakhe.</p> 
 <p><a name="an_4:11">4:11</a> Masikhuthalele ngoko ukungena koko kuphumla, ukuze kungabikho namnye ubuya eyele kwakuloo mzekelo wokungeva.</p> 
 <p><a name="an_4:12">4:12</a> Kuba ilizwi likaThixo liphilile, lisebenza, libukhali ngaphezu kwamakrele onke antlangothi mbini; lihlaba liphumele,  lide lahlule umphefumlo kwanomoya, amalungu kwanomongo;  linokugweba iingcingane nezicamango zentliziyo.</p> 
 <p><a name="an_4:13">4:13</a> Kanjalo akukho sidalwa singabonakaliyo emehlweni akhe;  izinto zonke ke zize, zityhilekile, emehlweni alowo esinokuthana ni naye.</p> 
 <p><a name="an_4:14">4:14</a> Ngoko, sinombingeleli omkhulu nje ocande emazulwini, UYesu ke, uNyana kaThixo, masilubambe uvumo lwethu.</p> 
 <p><a name="an_4:15">4:15</a> Kuba asinambingeleli mkhulu ungenako ukuvelana nezilwelwe zethu; ke, sinowahendwayo ngeento zonke, ngokokufana nathi,  engenasono.</p> 
 <p><a name="an_4:16">4:16</a> Masisondlele ke ngoko sinokungafihlisi kuyo itrone yobabalo, ukuze samkeliswe inceba, sifumane ubabalo lokusiza ngexesha elililo.</p> 
 <p><a name="an_5:1">5:1</a> Kuba wonke umbingeleli omkhulu, engovele ebantwini nje,  umiselwa abantu ezintweni ezilunge kuThixo, ukuze asondeze iminikelo kwanamadini ngenxa yezono;</p> 
 <p><a name="an_5:2">5:2</a> enokuthantamisa kwabangazi nto nabalahlekayo, ekubeni naye ngokwakhe enxitywe ubulwelwe.</p> 
 <p><a name="an_5:3">5:3</a> Ngenxa yabo ke ufanelwe kukuthi, njengokuba esondezela abantu, kwangokunjalo azisondezele amadini ngenxa yezono.</p> 
 <p><a name="an_5:4">5:4</a> Kanjalo akukho mntu uzithabathela ngokwakhe imbeko leyo;  oyithabathayo ngobizwe nguThixo, kwanjengoAron.</p> 
 <p><a name="an_5:5">5:5</a> Ngokunjalo naye uKristu akazizukisanga ngokwakhe, ukuba abe ngumbingeleli omkhulu; wazukiswa ngowathethayo kuye, wathi,  UnguNyana wam wena, Mna ndikuzele namhla;</p> 
 <p><a name="an_5:6">5:6</a> njengokuba esithi nakwenye indawo, Wena ungumbingeleli ngonaphakade, Ngokohlobo lukaMelkitsedeke.</p> 
 <p><a name="an_5:7">5:7</a> Owathi ngemihla yenyama yakhe, xa wayesondeze izikhungo kwanezibongozo kulowo unako ukumsindisa ekufeni, kunye nodanduluko olunamandla, neenyembezi, waviwa ngenxa yokumhlonela kwakhe uThixo.</p> 
 <p><a name="an_5:8">5:8</a> Nakuba ebenguNyana, wafunda ukululama ngobunzima awabuvayo;</p> 
 <p><a name="an_5:9">5:9</a> waza, egqibelele, waba yimbangi yosindiso olungunaphakade kubo bonke abamlulamelayo,</p> 
 <p><a name="an_5:10">5:10</a> ebizwe nguThixo, ukuba abe ngumbingeleli omkhulu ngokohlobo lukaMelkitsedeke.</p> 
 <p><a name="an_5:11">5:11</a> Esineendawo ezininzi zokuthetha ngaye, ezilukhuni ukuchazwa, ekubeni nina naba buthuntu iindlebe.</p> 
 <p><a name="an_5:12">5:12</a> Kuba, nakuba benifanele ukuba ngabafundisi, ngenxa yokuba sekumzuzu nakholwayo, nibuye naswela umntu wokunifundisa iziqalelo zokuqala zezihlabo zikaThixo; nesuka naba ngabafanele ukusezwa amasi, anaba ngabafanele ukudla okuqinileyo.</p> 
 <p><a name="an_5:13">5:13</a> Kuba bonke abasasezwa amasi abanamava elizwi lobulungisa,  kuba beziintsana.</p> 
 <p><a name="an_5:14">5:14</a> Kokwabakhulileyo ke ukudla okuqinileyo, abo bathi, ngenxa yobugcisa, babe nezimvo eziqheliselwe ukucalula okuhle kwanokubi.</p> 
 <p><a name="an_6:1">6:1</a> Endithi ngoko, masithi, siyeka elengqalo ilizwi elithetha ngoKristu, siqhubele kwelokukhula; singabuyi siseke ngeloguquko emisebenzini efileyo, nokukholwa kuThixo,</p> 
 <p><a name="an_6:2">6:2</a> ngelemfundiso yeembhaptizo, neyokubekwa izandla, neyovuko lwabafileyo, neyogwebo olungunaphakade.</p> 
 <p><a name="an_6:3">6:3</a> Oko ke sokwenza, ukuba angaba uthe uThixo wavuma.</p> 
 <p><a name="an_6:4">6:4</a> Kuba abo bakha bakhanyiselwa, basiva isipho sasemazulwini,  baba ngamadlelana ngoMoya oyiNgcwele,</p> 
 <p><a name="an_6:5">6:5</a> bayiva incasa yelizwi elihle likaThixo, kwanamandla ephakade eliza kubakho,</p> 
 <p><a name="an_6:6">6:6</a> baza babuya bakreqa: akunakwenzeka ukuba babuye bahlaziyelwe enguqukweni; ekubeni bephinda ukuzibethelelela emnqamlezweni uNyana kaThixo, bamhlaze ekuhleni.</p> 
 <p><a name="an_6:7">6:7</a> Kuba umhlaba lo, uyiselayo imvula eza futhi phezu kwawo,  uvelise imifuno elungele bona abo ulinywa nokulinywa ngenxa yabo, wamkela intsikelelo kuThixo;</p> 
 <p><a name="an_6:8">6:8</a> ke, othi uvelise imithana enameva neenkunzane, awunto yanto,  ukufuphi nengqalekiso; esiphelo sisa ekutshisweni.</p> 
 <p><a name="an_6:9">6:9</a> Ke ngani nina, zintanda, sikholose ngelokuthi, nineendawo ezilungileyo kunezo, iindawo eziyelelene nosindiso, nakuba sisenjenje ukuthetha;</p> 
 <p><a name="an_6:10">6:10</a> kuba akanantswela-bulungisa uThixo, ukude awulibale umsebenzi wenu, nomzamo wothando enalubonakalalisa kulo igama lakhe, nabalungiselelayo nje abangcwele, nisamana nibalungiselela.</p> 
 <p><a name="an_6:11">6:11</a> Sinqwenela ke, ukuba ulowo kuni alubonakalalise kwaolo lukhuthalo, asingise kwinzaliseko yethemba, ade ase ekupheleni,  ukuze ningabi ngababuthuntu;</p> 
 <p><a name="an_6:12">6:12</a> ke nibe ngabaxelisa abo bathi, ngokholo nangokunyamezela,  bawadla ilifa amadinga.</p> 
 <p><a name="an_6:13">6:13</a> Kuba wathi uThixo, akumbeka ngedinga uAbraham, ekubeni bekungekho namnye umkhulu kunaye angamfungayo, wazifunga yena,</p> 
 <p><a name="an_6:14">6:14</a> esithi, Inene, ndiya kuthi, ndisikelela, ndikusikelele;  ndithi, ndisandisa, ndikwandise.</p> 
 <p><a name="an_6:15">6:15</a> Waza ngokunjalo, enokunyamezela, walifumanisa idinga.</p> 
 <p><a name="an_6:16">6:16</a> Kuba abantu okunene bafunga lowo umkhulu kubo, sithi kubo isifungo siphelise yonke impikiswano, sise engqinisekweni.</p> 
 <p><a name="an_6:17">6:17</a> Uthe ngoko uThixo, enga angathi ngokukhona kugqithiseleyo akubonakalalise kwiindlalifa zedinga ukungaguquleki kwecebo lakhe, wasuka walamla ngesifungo;</p> 
 <p><a name="an_6:18">6:18</a> ukuze kuthi, ngezinto ezimbini ezingenakuguquleka, angenako ukuxoka ngazo uThixo, sithi thina, basindileyo, sabamba ithemba elibekwe phambi kwethu, sibe novuselelo olunamandla;</p> 
 <p><a name="an_6:19">6:19</a> ithemba ke esinalo ngokweankile yomphefumlo, linqabile,  likwaqinile, lingena liye ngaphaya kwesikhuselo;</p> 
 <p><a name="an_6:20">6:20</a> apho umanduleli uYesu wangena khona ngenxa yethu, ethe,  ngokohlobo lukaMelkitsedeke, waba ngumbingeleli omkhulu osa ephakadeni.</p> 
 <p><a name="an_7:1">7:1</a> Kuba lo Melkitsedeke, kumkani weSalem, mbingeleli kaThixo Osenyangweni, wahlangabezanayo noAbraham, ebuya evela ekubulaleni ookumkani, wamsikelela;</p> 
 <p><a name="an_7:2">7:2</a> awathi uAbraham wamabela nesishumi sezinto zonke (esithi okunene, ukuqala ukuthetha ngentetho evakalayo, ngukumkani wobulungisa, kodwa kamva abe nangukumkani weSalem, oko kukuthi,  ngukumkani woxolo;</p> 
 <p><a name="an_7:3">7:3</a> engenayise, engenanina, engenamlibo wakuzalwa, engenasiqalo samihla, engenasiphelo sabomi, enziwe wafana naye uNyana kaThixo): lo uhleli engumbingeleli ngokungapheliyo.</p> 
 <p><a name="an_7:4">7:4</a> Bonani ke ukuba mkhulu kwalowo, wathi uAbraham umawokhulu wamnika nesishumi emaxhobeni, awona alinqatha.</p> 
 <p><a name="an_7:5">7:5</a> Abo okunene bakoonyana bakaLevi, babamkelayo ububingeleli,  banomthetho wokubanga isishumi kubo abantu ngokomthetho; oko kukuthi, kubo abazalwana babo, nakuba bephume esinqeni sika-Abraham.</p> 
 <p><a name="an_7:6">7:6</a> Kodwa yena, ongenamlibo wakuzalwa uphumayo kubo, ubange isishumi kuAbraham, wasikelela lowo unamadinga.</p> 
 <p><a name="an_7:7">7:7</a> Ke ngokungenakuphikwa, encinane into isikelelwa yeyona inkulu.</p> 
 <p><a name="an_7:8">7:8</a> Kananjalo apha okunene ngabantu abanokufa, abathabatha isishumi; kodwa khona apho ngongqinelweyo ukuba udla ubomi.</p> 
 <p><a name="an_7:9">7:9</a> Ukutsho ke ndithi, kubangwe ngoAbraham isishumi nakuLevi, lo wamkelayo izishumi;</p> 
 <p><a name="an_7:10">7:10</a> kuba ubesesinqeni sikayise, oko uMelkitsedeke wamhlangabezayo.</p> 
 <p><a name="an_7:11">7:11</a> Ke ngoko, ukuba okunene inzaliseko ibingabakho ngobubingeleli bakwaLevi (kuba abantu bewiselwe owobubingeleli umthetho), bekusafuneka ngantoni na ke, ukuba kubuye kuvele mbingeleli wumbi ngokohlobo lukaMelkitsedeke, angabizwa ngokohlobo luka-Aron?</p> 
 <p><a name="an_7:12">7:12</a> Kuba, ububingeleli baguqulwa nje, kufuneka ukuba kuguqulwe nomthetho.</p> 
 <p><a name="an_7:13">7:13</a> Kuba lowo, zithethwa ngaye ezi zinto, waye engowasizwe simbi, ebekungekho namnye kuso ubesinyamekele isibingelelo.</p> 
 <p><a name="an_7:14">7:14</a> Kuba kusekuhleni kanye, ukuba iNkosi yethu iphume kwesikaYuda isizwe, eso angathethanga nto ngaso uMoses ngobubingeleli.</p> 
 <p><a name="an_7:15">7:15</a> Kwaza kwasekuhleni ngakumbi, ukuba kuvela mbingeleli wumbi,  ngokokufana noMelkitsedeke,</p> 
 <p><a name="an_7:16">7:16</a> ongathanga amiswe ngokomyalelo womthetho ongowenyama;  wamiswa ngokwamandla obomi obungenakupheliswa.</p> 
 <p><a name="an_7:17">7:17</a> Kuba ungqina ngokuthi, Wena ungumbingeleli ngonaphakade,  Ngokohlobo lukaMelkitsedeke.</p> 
 <p><a name="an_7:18">7:18</a> Kuba okunene kutshitshiswa umthetho owandulelayo, ngenxa yokuswela amandla, nokungancedi lutho kwawo</p> 
 <p><a name="an_7:19">7:19</a> (kuba umthetho lowo awuzalisanga nto); ke kungeniswe phezu kwawo elona themba lilungileyo; esisondela ngalo kuye uThixo.</p> 
 <p><a name="an_7:20">7:20</a> Kanjalo, ngangokuba engamiswanga, kungabangakho sifungo (kuba bona aba okunene benziwe ababingeleli kungafungwanga;</p> 
 <p><a name="an_7:21">7:21</a> kodwa yena umiswe ngokufunga kwalowo wathi kuye, Yafunga iNkosi, ayiyi kuzohlwaya: Wena ungumbingeleli ngonaphakade,  ngokohlobo lukaMelkitsedeke):</p> 
 <p><a name="an_7:22">7:22</a> ngangoko ke uYesu waba ngummeli wowona ulungileyo umnqophiso.</p> 
 <p><a name="an_7:23">7:23</a> Bathe bona ababingeleli baba baninzi, ngenxa yokuba ukufa kwakungavumi ukuba bahlale behleli;</p> 
 <p><a name="an_7:24">7:24</a> ke yena, ngenxa yokuba ehleli ngonaphakade,  unobubingeleleli obungenakudlula.</p> 
 <p><a name="an_7:25">7:25</a> Ngoko unako nokubasindisa kanye abo bezayo ngaye kuThixo,  ehlala ehleli nje ukuba abathethelele.</p> 
 <p><a name="an_7:26">7:26</a> Kuba ubesifanele umbingeleli omkhulu onjalo, ongcwele,  ongenabubi, ongenabala, owahlukileyo kubo aboni, othe waba ngaphezu kwalo izulu;</p> 
 <p><a name="an_7:27">7:27</a> ekungafunekiyo ukuba athi imihla ngemihla,  njengababingeleli abakhulu abaya, anyuse kuqala amadini ngenxa yezono ezizezakhe, andule ukunyusa ngenxa yezabantu; kuba oko wakwenza kwaba kanye, ekuzinyuseni ngokwakhe ngokwedini.</p> 
 <p><a name="an_7:28">7:28</a> Kuba umthetho umisa abantu benobulwelwe, babe ngababingeleli abakhulu; ke lona ilizwi lesifungo, esingasemva komthetho, limise uNyana, egqibelele ngonaphakade.</p> 
 <p><a name="an_8:1">8:1</a> Ke kaloku, eyona nto iyintloko kwezi zinto zithethwayo yile:  Sinombingeleli omkhulu onje, othe wahlala phantsi ngasekunene kwetrone yobuKhulu emazulwini,</p> 
 <p><a name="an_8:2">8:2</a> ongumbusi wengcwele, nowomnquba wenyaniso owamiswayo yiNkosi, awamiswa ngumntu.</p> 
 <p><a name="an_8:3">8:3</a> Kuba wonke umbingeleli omkhulu umiselwa ukuba asondeze iminikelo kwanamadini; ekuthe ngenxa yoko kwafuneka ukuba naye lo abe nento ayisondezayo.</p> 
 <p><a name="an_8:4">8:4</a> Kuba okunene, ukuba ebesemhlabeni, ubengayi kukha abe mbingeleli, bekho nje ababingeleli abayisondezayo iminikelo ngokomthetho:</p> 
 <p><a name="an_8:5">8:5</a> bona bathi bakhonze umzekelo nesithunzi sezinto zasemazulwini, kwanjengokuba uMoses wayehlatyelwe nguThixo, xa abeza kuwufeza umnquba; kuba wathi, Khangela ukuba uzenze zonke izinto ngokomfuziselo owawuboniswayo entabeni.</p> 
 <p><a name="an_8:6">8:6</a> Kodwa kungoku, uzuze umbuso ogqithiseleyo kulowo,  kangangokuba engumlamleli womnqophiso olungileyo ngakumbi, wona usekwe phezu kwawona madinga alungileyo.</p> 
 <p><a name="an_8:7">8:7</a> Kuba, ukuba ubungenakusoleka lowo wokuqala, ubungayi kufunelwa ndawo owesibini.</p> 
 <p><a name="an_8:8">8:8</a> Kuba uthi kubo, esola, Yabona, kuza imihla, itsho iNkosi,  Endiya kuzalisekisa phezu kwendlu kaSirayeli, naphezu kwendlu kaYuda, umnqophiso omtsha;</p> 
 <p><a name="an_8:9">8:9</a> Ungahambi ngokomnqophiso endawenzela ooyise, Mini ndababamba ngesandla, ukuba ndibakhuphe emhlabeni waseYiputa; Ngokuba bengahlalanga emnqophisweni wam bona, Ndaza nam andabakhathalela; itsho iNkosi;</p> 
 <p><a name="an_8:10">8:10</a> Ngokuba nangu wona umnqophiso, endiya kuwenzela indlu kaSirayeli Emva kwaloo mihla, itsho iNkosi: Ndiya kuthi,  ndiyibeke imithetho yam engqondweni yabo, Ndiyibhale ezintliziyweni zabo, Ndibe nguThixo kubo, Nabo babe ngabantu kum.</p> 
 <p><a name="an_8:11">8:11</a> Kanjalo abayi kukha bafundise elowo ummelwane wakhe, Elowo umzalwana wakhe, esithi, Yazi iNkosi; Ngokuba baya kundazi bonke, Bethabathela komncinane wabo, base komkhulu wabo.</p> 
 <p><a name="an_8:12">8:12</a> Ngokuba ndiya kukuxolela ukungalungisi kwabo, Nezono zabo,  nokuchasa kwabo umthetho, ndingabi sakukhumbula.</p> 
 <p><a name="an_8:13">8:13</a> Ngokuthi oku, Omtsha, uwaluphalisile owokuqala. Ke loo nto yalupheleyo, yalixhego, iseyisondele ekuthini shwaka.</p> 
 <p><a name="an_9:1">9:1</a> Ke ngoko nowokuqala umnqophiso wawunezimiselo zombuso,  kwanendawo engcwele yehlabathi.</p> 
 <p><a name="an_9:2">9:2</a> Kuba kwakhiwa umnquba lowo. Igumbi lokuqala lalinesiphatho sezibane, kwanetafile, nesiboniso sezonka; lona kuthiwa yingcwele.</p> 
 <p><a name="an_9:3">9:3</a> Emva ke kwesesibini isikhuselo, kwabakho umnquba lo kuthiwa yingcwele kangcwele;</p> 
 <p><a name="an_9:4">9:4</a> unesibingelelo segolide sokuqhumisa; nayo ityeya yomnqophiso, yalekwe ngegolide ngeenxa zonke, inesitya segolide ngaphakathi esinemana, inentonga ka-Aron eyadubulayo, inawo amacwecwe omnqophiso.</p> 
 <p><a name="an_9:5">9:5</a> Ke ngaphezu kwayo kwema iikerubhi zobuqaqawuli, zisibekele isicamagushelo; izinto ezo esingenakuthetha ngazo ngazinye ngoku.</p> 
 <p><a name="an_9:6">9:6</a> Ke kaloku, zakubon ukuba zenziwe ngokunjalo ezo zinto,  ababingeleli bangena okunene amaxa onke kowokuqala umnquba,  beyifeza imibuso kaThixo.</p> 
 <p><a name="an_9:7">9:7</a> Kodwa kowesibini kungena kube kanye ngomnyaka umbingeleli omkhulu yedwa, engangeni engenagazi, alisondezayo ngenxa yakhe,  nangenxa yokungazi kwabantu.</p> 
 <p><a name="an_9:8">9:8</a> Abe ngoku uMoya oyiNgcwele esazisa ukuthi, indlela eya kweyona ngcwele ayikabonakalaliswa, umnquba wokuqala usemi;</p> 
 <p><a name="an_9:9">9:9</a> wona lo ungumzekeliso ozise exesheni elingeneyo, ekuthi ngalo kusondezwe iminikelo kwanamadini, izinto ezo ezingenako ngokwesazela ukumenza agqibelele lowo ukhonzayo;</p> 
 <p><a name="an_9:10">9:10</a> ezithe, ndawonye nezinto ezidliwayo neziselwayo,  neentlambululo ngeentlambululo, ezizizimiselo zenyama kuphela,  zamiselwa ukuba kude kufike ixesha lolungiso.</p> 
 <p><a name="an_9:11">9:11</a> Ke yena uKristu, efike wangumbingeleli omkhulu wazo izinto ezilungileyo eziza kubakho, uthe ngowona mkhulu ugqibeleleyo umnquba, ongenakwenziwa ngazandla, oko kukuthi, ongengowale ndalo,</p> 
 <p><a name="an_9:12">9:12</a> wangena kwaba kanye kweyona ngcwele, kungengalo negazi leebhokhwe nelamathole, kungegazi elilelakhe; wafumana inkululo engunaphakade ngokusihlawulela.</p> 
 <p><a name="an_9:13">9:13</a> Kuba, ukuba igazi leenkomo neleebhokhwe, nothuthu lwethokazi olufefa abaziinqambi, lungcwalisela ekuhlambululeni inyama:</p> 
 <p><a name="an_9:14">9:14</a> lobeka phi na ukugqithisela lona igazi likaKristu,  owazisondeza ngoMoya ongunaphakade, engenasiphako, kuye uThixo,  ukusihlambulula isazela senu emisebenzini efileyo, ukuze nikhonze uThixo ophilileyo?</p> 
 <p><a name="an_9:15">9:15</a> Nangenxa ke yoko, ungumlamleli womnqophiso omtsha, ukuze bathi abo babiziweyo (kwakubon,ukuba kubekho ukufa okuhlawulela izigqitho, ezibe ziphantsi kwawo umnqophiso wokuqala), balamkele idinga lelifa elingunaphakade.</p> 
 <p><a name="an_9:16">9:16</a> Kuba apho kukhoyo umnqophiso womyoleli, kufuneka ukuba kucace ukufa kwalowo unqophisileyo.</p> 
 <p><a name="an_9:17">9:17</a> Kuba umnqophiso uqiniseka bakuba befile, ekubeni ungaze ube namandla xenikweni asadla ubomi lowo unqophisileyo.</p> 
 <p><a name="an_9:18">9:18</a> Ekuthe ngoko nowokuqala awasungulwa kungekho gazi.</p> 
 <p><a name="an_9:19">9:19</a> Kuba kuthe, kwakubon ukuba umthetho wonke uxeliwe nguMoses ebantwini bonke ngokomyalelo, walithabatha igazi lamathole neleebhokhwe, ndawonye namanzi, noboya obubomvu, nehisope,  wafefa incwadi ngokwayo, kwanabantu bonke;</p> 
 <p><a name="an_9:20">9:20</a> esithi, Eli ligazi lawo umnqophiso, aniwisele umthetho ngawo uThixo.</p> 
 <p><a name="an_9:21">9:21</a> Nomnquba ke, nazo zonke iimpahla zombuso, wazifefa ngokunjalo ngegazi.</p> 
 <p><a name="an_9:22">9:22</a> Kananjalo ngokomthetho ndingade ndithi, zonke izinto ziphantse ukuba zihlanjululwe ngegazi; kungaphalalanga gazi,  akubikho kuxolelwa.</p> 
 <p><a name="an_9:23">9:23</a> Kwafuneka ngoko, ukuba okunene izizekelo zezinto ezisemazulwini zihlanjululwe ngezinto ezinjalo, kodwa zona iziqu zazo ezasemazulwini zihlanjululwe ngamadini alungileyo kunalawo.</p> 
 <p><a name="an_9:24">9:24</a> Kuba uKristu akangenanga kweyona ngcwele inokwenziwa ngezandla, engumfuziselo weyenyaniso; ungene kuwo amazulu ngokwawo, ukuba abonakale ngoku ebusweni bukaThixo ngenxa yethu.</p> 
 <p><a name="an_9:25">9:25</a> Kananjalo akangenanga ukuze azisondeze futhi, njengokuba umbingeleli omkhulu ebengena kweyona ngcwele iminyaka ngeminyaka, enegazi lenye into;</p> 
 <p><a name="an_9:26">9:26</a> okanye ange emelwe kukuba abe ebeve ubunzima futhi,  kuseloko lasekwayo ihlabathi. Ke uthe ngoku, ekufinyezweni kwawo amaphakade, wabonakalaliswa kwaba kanye, ukuba atshitshise isono ngelilelakhe idini.</p> 
 <p><a name="an_9:27">9:27</a> Ke kwanjengokuba ke abantu bemiselwe ukuba bafe kube kanye,  ize ke emveni koko ibe ngumgwebo:</p> 
 <p><a name="an_9:28">9:28</a> ngokunjalo uKristu, esondezwe kwaba kanye, ukuba asithwale asisuse isono sabaninzi, uya kuthi okwesibini, ngaphandle kwesono, abonakale kwabo bamlindileyo, ezisa usindiso.</p> 
 <p><a name="an_10:1">10:1</a> Kuba umthetho, unesithunzi nje sodwa sezinto ezilungileyo eziza kubakho, ungenaso sona isimilo sazo izinto, awuze ube nako, iminyaka ngeminyaka, ngaloo madini bawasondeza ngokungapheliyo, ukubenza bagqibelele abo basondelayo.</p> 
 <p><a name="an_10:2">10:2</a> Okanye ange engayekwanga na ukusondezwa, ngenxa yokuba abo bakhonzayo, behlanjululwe nje kwaba kanye, bengasenasazela sazono?</p> 
 <p><a name="an_10:3">10:3</a> Kusuke kuwo apho kubekho ukukhunjuzwa kwezono iminyaka ngeminyaka.</p> 
 <p><a name="an_10:4">10:4</a> Kuba akunakwenzeka ukuthi igazi leenkomo neleebhokhwe lisuse izono.</p> 
 <p><a name="an_10:5">10:5</a> Kungoko, akungena ehlabathini, athi, Akuthandanga mbingelelo, namnikelo wakudla, Ke undilungisele umzimba;</p> 
 <p><a name="an_10:6">10:6</a> Amadini atshiswayo kuphele, nangawesono, akukholiswanga ngawo.</p> 
 <p><a name="an_10:7">10:7</a> Ndaza ndathi, Yabona, ndiyeza (Encwadini esongwayo kubhalwe ngam), Ndiza kwenza ukuthanda kwakho, Thixo.</p> 
 <p><a name="an_10:8">10:8</a> Esithi nje ngentla, Imibingelelo, neminikelo yokudla,  namadini atshiswayo kuphele, nangawesono, akuwathandanga,  akukholiswanga ngawo (wona lawo asondezwayo ngokomthetho),</p> 
 <p><a name="an_10:9">10:9</a> ubuye athi, Yabona, ndiza kwenza ukuthanda kwakho, Thixo.  Ususa okokuqala, ukuze amise okwesibini.</p> 
 <p><a name="an_10:10">10:10</a> Esithe, ngokokuthanda kwakhe, sangcwaliswa ngokusondezwa komzimba kaYesu Kristu, kwaba kanye.</p> 
 <p><a name="an_10:11">10:11</a> Wonke ke ongumbingeleli uma okunene imihla ngemihla ebusa,  ewasondeza futhi kwawona loo madini, angenako nakanye ukususa isono.</p> 
 <p><a name="an_10:12">10:12</a> Kodwa yena lo, esondeze idini lalinye ngenxa yezono, usuke wahlala phantsi ngasekunene kukaThixo ngokungapheliyo;</p> 
 <p><a name="an_10:13">10:13</a> okokugqibela elinde ukuba zide iintshaba zakhe zenziwe isihlalo seenyawo zakhe.</p> 
 <p><a name="an_10:14">10:14</a> Kuba ngamnikelo mnye ubenze bagqibelela ngokungapheliyo abo bangcwaliswayo.</p> 
 <p><a name="an_10:15">10:15</a> Uyasingqinela ke naye uMoya oyiNgcwele; kuba, emveni kokuba etshilo ngenxa engaphambili ukuthi,</p> 
 <p><a name="an_10:16">10:16</a> Nangu wona umnqophiso, endiya kuwenza nabo Emva kwaloo mihla, itsho iNkosi, Ndiya kuyibeka imithetho yam ezintliziyweni zabo, Ndiya kuyibhala ezingqondweni zabo, ubuya athi,</p> 
 <p><a name="an_10:17">10:17</a> Izono zabo nokuchasa umthetho kwabo ndingabi sakukhumbula.</p> 
 <p><a name="an_10:18">10:18</a> Ke apho uxolelo lwezo zinto lukhona, akusekho mnikelo ngenxa yesono.</p> 
 <p><a name="an_10:19">10:19</a> Ngoko, bazalwana, sinokungafihlisi nje ukungena kweyona ngcwele ngalo igazi likaYesu,</p> 
 <p><a name="an_10:20">10:20</a> ngendlela entsha, ephilileyo, awayisungulela thina,  iphumela esikhuselweni, oku kukuthi, enyameni yakhe;</p> 
 <p><a name="an_10:21">10:21</a> sinombingeleli omkhulu nje phezu kwendlu kaThixo:</p> 
 <p><a name="an_10:22">10:22</a> masisondele sinentliziyo eyinyaniso, sinenzaliseko yokholo, sifefiwe iintliziyo zethu, sisusiwe isazela esingendawo. Masithi, sihlanjiwe nje umzimba ngamanzi amhlophe,</p> 
 <p><a name="an_10:23">10:23</a> silubambe uvumo lwethu lwethemba, lungabi nakuxengaxenga;  kuba uthembekile lowo wabeka ngedinga.</p> 
 <p><a name="an_10:24">10:24</a> Kanjalo masinyamekelane, ukuba silolane eluthandweni nasemisebenzini emihle;</p> 
 <p><a name="an_10:25">10:25</a> singakuhilizeli ukuhlanganisana kwethu, njengesiko labanye. Masivuselelane kube kokukhona, niyibona nje ukuba imini leyo iyasondela.</p> 
 <p><a name="an_10:26">10:26</a> Kuba, xa sithi sone ngabomi, emveni kokuba sakwamkelayo ukwazi inyaniso, akusasele dini ngenxa yezono;</p> 
 <p><a name="an_10:27">10:27</a> sekusele ke ukulinda okoyikekayo kakhulu, umgwebo nomsindo womlilo, oza kudla abo bachasileyo.</p> 
 <p><a name="an_10:28">10:28</a> Umntu obegiba okaMoses umthetho, ubebulawa kungekho tarhu,  ngezwi lamangqina amabini, nokuba mathathu.</p> 
 <p><a name="an_10:29">10:29</a> Niba wobeka phi na ke ukufanelwa kukubethwa okubi ngakumbi, lo umnyathelele phantsi uNyana kaThixo, walibalela ekuthini liyinqambi igazi lomnqophiso athe wangcwaliswa ngalo,  wamgxeka uMoya wobabalo?</p> 
 <p><a name="an_10:30">10:30</a> Kuba siyamazi lowo watshoyo ukuthi, Impindezelo yeyam,  kuya kubuyekeza mna, itsho iNkosi. Kananjalo wathi, INkosi iya kubagweba abantu bayo.</p> 
 <p><a name="an_10:31">10:31</a> Kuyoyikeka ke ukweyela ezandleni zoThixo ophilileyo.</p> 
 <p><a name="an_10:32">10:32</a> Zikhumbuzeni ke imihla yangaphambili, enakhanyiselwa ngayo, nanyamezela umzamo omkhulu weentlungu;</p> 
 <p><a name="an_10:33">10:33</a> enaphatha ukuthi nenziwe isibonelo ngeengcikivo kwaneembandezelo, naphatha ukuthi nibe ngamadlelana nabo bahamba ngokunjalo.</p> 
 <p><a name="an_10:34">10:34</a> Kuba navelana nam ndisezintanjeni; kananjalo nakwamkela ngovuyo ukuphangwa kweempahla zenu, nisazi ukuba ninayo kuni ngokwenu emazulwini eyona mpahla ilungileyo, ihlala ihleli.</p> 
 <p><a name="an_10:35">10:35</a> Musani ukukulahla ngoko ukungafihlisi kwenu, kona kunokwamkela umvuzo omkhulu.</p> 
 <p><a name="an_10:36">10:36</a> Kuba kufuneka ukuba nibe nomonde, ukuze nithi, nakuba nikwenzile ukuthanda kukaThixo, nizuzane nalo idinga.</p> 
 <p><a name="an_10:37">10:37</a> Kuba kusaya kuba mzuzwana mncinanana, Athi lowo uzayo afike, angalibali.</p> 
 <p><a name="an_10:38">10:38</a> Ke lowo ulilungisa uya kudla ubomi obuphuma elukholweni;  Ukuba ke uthe wahlehla, awuyi kukholiswa nguye umphefumlo wam.</p> 
 <p><a name="an_10:39">10:39</a> Ke thina asingabahlehla baye entshabalalweni; singabokholo olusa ekuzuzeni umphefumlo.</p> 
 <p><a name="an_11:1">11:1</a> Ukholo ke kukukholosa ngezinto ezithenjiweyo; kukweyiseka bubukho bezinto ezingabonwayo.</p> 
 <p><a name="an_11:2">11:2</a> Kuba amanyange angqinelwa ngokuba nalo olo.</p> 
 <p><a name="an_11:3">11:3</a> Ngokholo siyaqonda ukuba indalo le yonke yenziwe yabakho ngelizwi likaThixo, ukuze izinto ezi zibonwayo zibe aziphume kwezibonakalayo.</p> 
 <p><a name="an_11:4">11:4</a> Ngokholo uAbheli wasondeza kuye uThixo umbingelelo ogqithileyo kunokaKayin, awangqinelwa ngawo ukuba ulilungisa,  uThixo wayingqinelayo nje iminikelo yakhe; ngalo ke, efile nje,  usathetha.</p> 
 <p><a name="an_11:5">11:5</a> Ngokholo uEnoki wafuduselwa emazulwini ukuba angaboni kufa;  akaba nakufunyanwa ke, ngenxa enokuba uThixo wamfudusayo; kuba ngaphambi kokufuduswa kwakhe, wangqinelwa ukuba umkholise kakuhle uThixo.</p> 
 <p><a name="an_11:6">11:6</a> Ke, lungekho ukholo, akunakubakho ukumkholisa kakuhle; kuba lowo uzayo kuThixo, umelwe kukukholwa ukuba ukho, nokuba ungumvuzi wabo bamfunayo.</p> 
 <p><a name="an_11:7">11:7</a> Ngokholo uNowa, ehlatyelwe nguThixo ngazo izinto ebezingekabonwa, wathi ngokoyika uThixo wawakha umkhombe wokusindisa indlu yakhe, awathi ngalo waligweba ihlabathi, waba yindlalifa yobulungisa obungokokholo.</p> 
 <p><a name="an_11:8">11:8</a> Ngokholo uAbraham wathi, akubizwa, Wakululamela ukuba aphume, aye kuloo ndawo abeza kuyamkela ukuba ibe lilifa;  waphuma ke, engazi kakuhle nalapho aya khona.</p> 
 <p><a name="an_11:9">11:9</a> Ngokholo waba ngumphambukeli emhlabeni wedinga, wanga ukowasemzini, ehleli eminqubeni, ndawonye noIsake noYakobi,  beziindlalifa zalo elo dinga ndawonye naye;</p> 
 <p><a name="an_11:10">11:10</a> kuba wayewulindele umzi lo uneziseko, ungcibi, umbangi wawo, inguThixo.</p> 
 <p><a name="an_11:11">11:11</a> Ngokholo noSara ngokwakhe wamkela amandla okumisa umzi,  waza wazala, liseligqithile ixesha lokuba amithe, ekubeni wambalela ekuthini uthembekile lowo wabekayo ngedinga.</p> 
 <p><a name="an_11:12">11:12</a> Kungoko kwazalwayo ngamnye, engofileyo ke lowo, into engangeenkwenkwezi zezulu ukuba yintabalala, nanjengentlabathi eselunxwemeni lolwandle, engenakubalwa.</p> 
 <p><a name="an_11:13">11:13</a> Aba bonke bafa ngokokholo, bengawafumananga amadinga;  besuka bawabona kude, bakholosa, bathakazela, bavuma ukuba bangabasemzini, balundwendwe emhla beni.</p> 
 <p><a name="an_11:14">11:14</a> Kuba abo bathetha izinto ezinjalo, babonakalalisa ukuba bangxamele ikowabo.</p> 
 <p><a name="an_11:15">11:15</a> Ke, ukuba okunene babekhumbula elo babephuma kulo, ngebaba nethuba lokubuyela kulo.</p> 
 <p><a name="an_11:16">11:16</a> Kodwa ngoku bazolulela kwelona lilungileyo, oko kukuthi,  kwelasemazulwini. Kungoko uThixo angenazintloni ngabo, ukuba kuthiwe unguThixo wabo, kuba ebalungisele umzi.</p> 
 <p><a name="an_11:17">11:17</a> Ngokholo uAbraham wamnikela uIsake, akulingwa; waye,  owawamkelayo ngovuyo amadinga lawo, enikela okuphela kwawamzalayo;</p> 
 <p><a name="an_11:18">11:18</a> ekwakuthethwe kuye kwathiwa, Iya kubizwa ngoIsake imbewu yakho;</p> 
 <p><a name="an_11:19">11:19</a> ecamanga ngokuthi, uThixo unako ukuvusa nakwabafileyo;  apho athe ngoko Wamzuza ngokomzekeliso.</p> 
 <p><a name="an_11:20">11:20</a> Ngokholo uIsake wabasikelela uYakobi noEsawu, ngazo izinto eziza kubakho.</p> 
 <p><a name="an_11:21">11:21</a> Ngokholo uYakobi uthe, xa aqhawukayo, wabasikelela oonyana bakaYosefu ngabanye, waqubuda esimelele ngentonga yakhe.</p> 
 <p><a name="an_11:22">11:22</a> Ngokholo uYosefu uthe, xa abhubhayo, wakukhankanya ukuphuma koonyana bakaSirayeli, wawisa umthetho ngawo amathambo akhe.</p> 
 <p><a name="an_11:23">11:23</a> Ngokholo uMoses uthe, akuba ezelwe, wafihlwa iinyanga zantathu ngabazali bakhe, ngenxa enokuba bambona ukuba ungumntwana omhle, abasoyika isimiselo sokumkani.</p> 
 <p><a name="an_11:24">11:24</a> Ngokholo uMoses uthe, akuba mkhulu, akavuma ukubizwa ngokuthi ungunyana wentombi kaFaro;</p> 
 <p><a name="an_11:25">11:25</a> enyula kanye ukuba aphathwe kakubi, ndawonye nabantu bakaThixo, kunokuba axhamle izono okomzuzwana;</p> 
 <p><a name="an_11:26">11:26</a> ekubalele ukungcikivwa kukaKristu kububutyebi obungaphezu kobutyebi baseYiputa, kuba wayekhangele ukwamkela umvuzo.</p> 
 <p><a name="an_11:27">11:27</a> Ngokholo wayishiya iYiputa, akawoyika umsindo wokumkani;  kuba wakrota, wanga uyambona lowo ungenakubonwa.</p> 
 <p><a name="an_11:28">11:28</a> Ngokholo uyenzile ipasika nokutshizwa kwegazi, ukuze lowo wayewatshabalalisa amazibulo angawachukumisi.</p> 
 <p><a name="an_11:29">11:29</a> Ngokholo baluwela uLwandle oluBomvu, kwanga kusemhlabeni owomileyo; athe amaYiputa, akukulinga oko, antywiliselwa.</p> 
 <p><a name="an_11:30">11:30</a> Ngokholo zawa iindonga zaseYeriko, zakuba zijikeleziwe iimini ezisixhenxe.</p> 
 <p><a name="an_11:31">11:31</a> Ngokholo uRahabhi ihenyukazi akatshabalalanga nabo bangevayo, akuba ezamkele iintlola ngoxolo.</p> 
 <p><a name="an_11:32">11:32</a> Ndisathetha ntoni na? Kuba ndingaphelelwa lixesha ndibalisa ngoGidiyon, kwanoBharaki, noSamson, noYifeta,  kwanoDavide, noSamuweli, nangabo abaprofeti;</p> 
 <p><a name="an_11:33">11:33</a> abathe ngokholo beyisa izikumkani, basebenza ubulungisa,  bazuzana namadinga, bavingca imilomo yeengonyama,</p> 
 <p><a name="an_11:34">11:34</a> bacima amandla omlilo, basinda kwiintlangothi zekrele,  bomelela ekubeni bebeswele amandla, baba ngamagorha emfazweni,  bagxotha imikhosi yabasemzini.</p> 
 <p><a name="an_11:35">11:35</a> Abafazi babazuza abafileyo babo bevukile; abanye ke batyakatywa, bengalwamkelanga ukhululo, ukuze bazuzane nolona luvuko lululo.</p> 
 <p><a name="an_11:36">11:36</a> Bambi ke benziwa intlekisa, batyakatywa; phezu koko ke baviswa imixokelelwane nentolongo;</p> 
 <p><a name="an_11:37">11:37</a> baxulutywa ngamatye; basarhwa; bahendwa; bafa kukubulawa ngekrele; bahamba ngeengubo zeegusha nangeengaga zeebhokhwe,  beswele, bebandezelwe, bephathwa kakubi</p> 
 <p><a name="an_11:38">11:38</a> (elalingabafanele ihlabathi), bedinga koozintlango,  noozintaba, noomiqolomba, nakwimingxuma yomhlaba.</p> 
 <p><a name="an_11:39">11:39</a> Aba ke bonke bathi, nakuba babengqinelwe ngalo ukholo,  abazuzana nalo idinga,</p> 
 <p><a name="an_11:40">11:40</a> uThixo esazalelele thina ngeyona nto ilungileyo, ukuze bangenziwa bagqibelele ngaphandle kwethu.</p> 
 <p><a name="an_12:1">12:1</a> Ngako oko ke, sinelifu elingakanana nje elisingqongileyo lamangqina, masithi nathi, siwubekile nxamnye wonke umthwalo,  naso isono esinokusirhawula ngokusisulu, silubaleke ngomonde ugqatso olubekwe phambi kwethu;</p> 
 <p><a name="an_12:2">12:2</a> sise amehlo kuyo iMbangi noMgqibelelisi wokholo lwethu,  uYesu, owathi, ngenxa yovuyo olwalubekwe phambi kwakhe,  wawunyamezela umnqamlezo, elidelile ihlazo, waza wahlala phantsi ngasekunene kwetrone kaThixo.</p> 
 <p><a name="an_12:3">12:3</a> Ewe, mqondeni lowo ukunyamezeleyo ukumphikisa okungaka kwaboni, ukuze ningadinwa, ingatyhafi imiphefumlo yenu.</p> 
 <p><a name="an_12:4">12:4</a> Anikachasi kude kube segazini, nizamana naso isono.</p> 
 <p><a name="an_12:5">12:5</a> Kananjalo senilulibele uvuselelo olu, luthetha kuni ngathi kukoonyana, lusithi, Nyana wam, musa ukukucekisa ukuqeqesha kweNkosi, Kananjalo ungatyhafi wakohlwaywa yiyo;</p> 
 <p><a name="an_12:6">12:6</a> Kuba lowo imthandayo iNkosi iyamqeqesha, Ibatyakatye ke bonke oonyana ebamkelayo.</p> 
 <p><a name="an_12:7">12:7</a> Ukuba ninyamezela uqeqesho, uThixo woba uniphethe njengoonyana; kuba nguwuphi na unyana ongaqeqeshwayo nguyise?</p> 
 <p><a name="an_12:8">12:8</a> Ukuba ke aniqeqeshwa, abathe baba ngamadlelane ngalo bonke,  noba nina niyimigqakhwe ngoko, aningoonyana.</p> 
 <p><a name="an_12:9">12:9</a> Kananjalo sibe sinabo oobawo benyama okunene besiqeqesha,  sabahlonela; asiyi kuthi ngakumbi na sithobele uYise woomoya bonke, sidle ubomi?</p> 
 <p><a name="an_12:10">12:10</a> Kuba bona okunene basiqeqesha imihla embalwa,  ngokokuzithandela kwabo, kodwa yena usiqeqeshela okusilungeleyo, ukuze sahlulelane ngobungcwele bakhe.</p> 
 <p><a name="an_12:11">12:11</a> Lonke ke uqeqesho okunene ngokwakalokunje alubonakali luluvuyo, lubonakala luyintlungu; kodwa kamva lubanika isiqhamo esiluxolo, oko kukuthi sobulungisa, abo baqhelisiweyo lulo.</p> 
 <p><a name="an_12:12">12:12</a> Kungoko endithi, Zimiseni izandla eziwileyo, namadolo anedumbe;</p> 
 <p><a name="an_12:13">12:13</a> iinyawo zenu nizenzele imizila ethe tye, ukuze into eqhwalelayo ingaphambuki endleleni, kanye ke iphiliswe.</p> 
 <p><a name="an_12:14">12:14</a> Phuthumani uxolo nabo bonke, nobungcwele, ekungekho namnye uya kuyibona iNkosi, engenabo;</p> 
 <p><a name="an_12:15">12:15</a> nivelela, ukuze kungabikho bani usilelayo elubabalweni lukaThixo, kungabikho ngcambu yabukrakra, ithi ivele ihlume,  inikhathaze, bathi abaninzi badyojwe yiyo;</p> 
 <p><a name="an_12:16">12:16</a> kungabikho bani ulihenyu, nokuba ngumhlambeli,  njengoEsawu, owathi ngenxa yentwana yokudla wananisa ngobuzibulo bakhe.</p> 
 <p><a name="an_12:17">12:17</a> Kuba niyazi ukuba wathi kamva, ethanda ukuyidla ilifa intsikelelo, walahlwa; kuba akafumananga thuba languquko, noko wayingxamelayo ngeenyembezi.</p> 
 <p><a name="an_12:18">12:18</a> Kuba anisondelanga ntabeni iphathwayo, itshayo ngumlilo,  nasithokothokweni, na bumnyameni, naluqhwitheleni,</p> 
 <p><a name="an_12:19">12:19</a> nasandini saxilongo, nasithongeni samazwi, abathe abo basivayo bacela kabukhali, ukuba kungabi sathethwa lizwi kubo.</p> 
 <p><a name="an_12:20">12:20</a> Kuba babengenakukuthwala oko babeyalwa ngako; nokuba ithe inkomo yayichukumisa intaba, ibiya kuxulutywa ngamatye, ithi mhlawumbi ibinzwe ngomkhonto;</p> 
 <p><a name="an_12:21">12:21</a> yaza loo nto yabonakalayo yoyikeka, kangangokuba uMoses athi, Ndiyoyika kakhulu, ndiyagubha.</p> 
 <p><a name="an_12:22">12:22</a> Nisuke nina nafika eZiyon, entabeni nasemzini woThixo ophilileyo, kwiYerusalem yasemazulwini, nakumawakawaka ezithunywa zezulu,</p> 
 <p><a name="an_12:23">12:23</a> kwingqungquthela, nakwibandla lamazibulo abhaliweyo emazulwini, nakuThixo, uMgwebi wabo bonke, nakoomoya bamalungisa agqibeleleyo,</p> 
 <p><a name="an_12:24">12:24</a> nakuMlamleli womnqophiso omtsha, uYesu, nakwigazi lokufefa, elithetha ezona zinto zilungileyo kunelika-Abheli.</p> 
 <p><a name="an_12:25">12:25</a> Lumkani, ningamali lowo uthethayo. Ukuba ke abo, bamalayo lowo wahlabayo izihlabo emhlabeni, abasindanga, kobeka phi na ke ukugqithisela kokungasindi kwethu, thina bamnikela umva lowo uhlaba esemazulwini;</p> 
 <p><a name="an_12:26">12:26</a> olizwi oko lawuzamazamisayo umhlaba; ngoku ke ubeke ngedinga, esithi, Kusaya kuba ngumzuzwana endiya kuthi mna ndinganyikimisi mhlaba wodwa, ndinyikimise nalo izulu.</p> 
 <p><a name="an_12:27">12:27</a> Oku kuthi ke, Kusaya kuba ngumzuzwana, kubonakalalisa ukuguqulwa kwezinto ezizanyazanyiswayo, ngathi kokwezenziweyo,  ukuze zihlale zona ezingenakuzanyazanyiswa.</p> 
 <p><a name="an_12:28">12:28</a> Masithi ngoko, sisamkela ubukumkani obungenakuzanyazanyiswa nje, sibe nombulelo, simkhonze ngawo uThixo ngokukholekileyo, sinokuhlonela nokoyika;</p> 
 <p><a name="an_12:29">12:29</a> kuba uThixo wethu ungumlilo odlayo.</p> 
 <p><a name="an_13:1">13:1</a> Uthando lobuzalwana maluhlale luhleli.</p> 
 <p><a name="an_13:2">13:2</a> Musani ukukulibala ukubuka iindwendwe; kuba ngokwenjenjalo inxenye ibuke izithunywa zezulu, ingazi.</p> 
 <p><a name="an_13:3">13:3</a> Bakhumbuleleni abakhonkxiweyo, ninge nikhonkxiwe nani; nabo ke baphathwa kakubi, njengokuba nisemzimbeni nani.</p> 
 <p><a name="an_13:4">13:4</a> Umtshato mawubekeke ngeendlela zonke, nesilili masingadyojwa; ke abenza umbulo nabakrexezi, uThixo uya kubagweba.</p> 
 <p><a name="an_13:5">13:5</a> Isimilo senu masibe sesingathandi mali, yanelani zizinto eninazo; kuba etshilo yena ukuthi, Andiyi kukha ndikuyekele;  wabuya wathi, Andiyi kukha ndikushiye;</p> 
 <p><a name="an_13:6">13:6</a> ngokokude somelele sithi, INkosi ilusizo lwam, andiyi koyika; Wondenza ntoni na umntu?</p> 
 <p><a name="an_13:7">13:7</a> Bakhumbuleleni abakhokeli benu, abalithethayo kuni ilizwi likaThixo; nisingasinga impumelelo yehambo yabo, nixelise bona elukholweni lwabo.</p> 
 <p><a name="an_13:8">13:8</a> UYesu Kristu ukwanguye izolo, nanamhla, ase nakuwo amaphakade.</p> 
 <p><a name="an_13:9">13:9</a> Musani ukuphetshethwa ziimfundiso ngeemfundiso nezingezizo;  kuba kuhle ukuba intliziyo iqine lubabalo; kungabi ngeento ezidliwayo, abangancedekanga zizo abo bahamba kuzo.</p> 
 <p><a name="an_13:10">13:10</a> Sinesibingelelo thina, abangenagunya lakudla kuso abo bakhonza umnquba.</p> 
 <p><a name="an_13:11">13:11</a> Kuba ezo zinto ziphilileyo, zigazi lazo lingeniswa ngenxa yesono kweyona ngcwele nguye umbingeleli omkhulu, imizimba yazo itshiselwa ngaphandle kweminquba.</p> 
 <p><a name="an_13:12">13:12</a> Kungoko athe noYesu, ukuze abangcwalise abantu ngelilelakhe igazi, weva ubunzima ngaphandle kwesango.</p> 
 <p><a name="an_13:13">13:13</a> Masiphume ke ngoko siye kuye ngaphandle kweminquba,  sithwele ingcikivo yakhe.</p> 
 <p><a name="an_13:14">13:14</a> Kuba apha asinamzi uhleliyo, singxamele lowo uza kuza.</p> 
 <p><a name="an_13:15">13:15</a> Ngoko masithi ngaye sinyuse ngamaxesha onke kuye uThixo umbingelelo wendumiso, oko kukuthi, isiqhamo somlomo olivumayo igama lakhe.</p> 
 <p><a name="an_13:16">13:16</a> Ke ukwenza okuhle nobudlelane, musani ukukulibala; kuba imibingelelo enjalo uyakholiswa kakuhle yiyo uThixo.</p> 
 <p><a name="an_13:17">13:17</a> Bathambeleni abakhokeli benu, nibathobele; kuba bona abalali, ngenxa yemiphefumlo yenu, ngokwabaya kuphendula, ukuze bakwenze oko bevuyile, bengancwini; kuba anisizakali kuko oko.</p> 
 <p><a name="an_13:18">13:18</a> Sithandazeleni; kuba sikholosekile kukuthi sinesazela esilungileyo, singa ezintweni zonke singahamba kakuhle.</p> 
 <p><a name="an_13:19">13:19</a> Ndiyavuselela ke ngokugqithiseleyo, ukuba nikwenze oko,  ukuze ndibuyiselwe kuni kamsinyane.</p> 
 <p><a name="an_13:20">13:20</a> Ke kaloku uThixo woxolo, lowo wamvusayo kwabafileyo uMalusi oMkhulu wezimvu, ngegazi lomnqophiso ongunaphakade,</p> 
 <p><a name="an_13:21">13:21</a> iNkosi yethu uYesu, wanga anganilungisa, nigqibelele emisebenzini yonke elungileyo, ukuze nikwenze ukuthanda kwakhe,  esenza ngaphakathi kwenu oko kukholekileyo emehlweni akhe,  ngoYesu Kristu. Kuye makubekho uzuko, luse emaphakadeni asemaphakadeni. Amen.</p> 
 <p><a name="an_13:22">13:22</a> Ndiyanivuselela ke nina, bazalwana, linyamezeleni ilizwi lovuselelo olu; kuba ke ndinibhalele ngokufutshane.</p> 
 <p><a name="an_13:23">13:23</a> Yazini ukuba umzalwana wethu uTimoti ukhululwe; endothi,  xa angaba uthe wafika kamsinya, ndinibone ndinaye.</p> 
 <p><a name="an_13:24">13:24</a> Babuliseni bonke abakhokeli benu, nabo bonke abangcwele.  Bayanibulisa abavela eItaliya.</p> 
 <p><a name="an_13:25">13:25</a> Ubabalo malube nani nonke. Amen.</p> 
 <p></p><hr>
 <center>
 <a href="jam.htm">Next: James</a></center>
 </body>