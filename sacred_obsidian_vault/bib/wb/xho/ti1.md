<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="th2.htm">Previous</a> 
 <a href="ti2.htm">Next</a> 
 </center>
 <hr>
  <h3 align="center">Xhosa Bible: 1 Timothy</h3> 
 <p><a name="an_1:1">1:1</a> UPawulos, umpostile kaYesu Kristu, ngokommiselo kaThixo uMsindisi wethu, neNkosi yethu uYesu Kristu, iThemba lethu,</p> 
 <p><a name="an_1:2">1:2</a> ubhalela uTimoti, umntwana wakhe kanye ngokwaselukholweni;  uthi, Makube lubabalo, inceba, uxolo, oluvela kuThixo uBawo,  noKristu Yesu iNkosi yethu.</p> 
 <p><a name="an_1:3">1:3</a> Njengoko ndakuyalayo ukuba uhlale e-Efese, ndakuba mna ndisiya kwelaseMakedoni, ndenjenjalo ukukuyala nangoku, ukuze ubathethele abanye, bangafundisi mfundiso yimbi;</p> 
 <p><a name="an_1:4">1:4</a> kananjalo banganyamekeli zintsomi namilibo yakuzalwa engaphele ndawo, izinto ezo ezibanga iimbuzwano, zingahambisi lona ulwakho lukaThixo olungokholo.</p> 
 <p><a name="an_1:5">1:5</a> Ke intsingiselo yoyalo iluthando oluphuma entliziyweni ehlambulukileyo, nasesazeleni esilungileyo, naselukholweni olungahanahanisiyo;</p> 
 <p><a name="an_1:6">1:6</a> abathe abathile, beziphosile ezo nto, baphambukela ekuthetheni okungento yanto;</p> 
 <p><a name="an_1:7">1:7</a> bethanda ukuba ngabafundisi bomthetho, phofu bengaziqiqi izinto abazithethayo, kwanezo bazingqinayo.</p> 
 <p><a name="an_1:8">1:8</a> Siyazi ke ukuba umthetho mhle, ukuba umntu uthi awuphathe ngokomthetho;</p> 
 <p><a name="an_1:9">1:9</a> ngokwazi oku, ukuba umthetho lo awuwiselwe lungisa, uwiselwe ke abachasene nomthetho, nabangenakululama, abangahloneli Thixo, nabangaboni, abangengcwele, nabahlambeli, ababethiyise nababethi-nina, izigwinta,</p> 
 <p><a name="an_1:10">1:10</a> abenzi bombulo, amadoda alalanayo, amasela abantu, amaxoki,  amafunga-buxoki, nokuba kukho nto yimbi ichasene nemfundiso ephilileyo;</p> 
 <p><a name="an_1:11">1:11</a> ngokweendaba ezilungileyo zozuko lukaThixo osikelelekileyo,  endaphathiswa zona mna.</p> 
 <p><a name="an_1:12">1:12</a> Kananjalo ndinombulelo kowandomelezayo, uKristu Yesu iNkosi yethu, kuba wandibalela ekuthini ndithembekile, endimisela ebulungiselelini;</p> 
 <p><a name="an_1:13">1:13</a> nakuba ngaphambili ndandingumnyelisi, nomtshutshisi,  nomphathi kakubi; ndesuka ndenzelwa inceba, ngokuba ndakwenza oko ndingazi, ndisekungakholweni;</p> 
 <p><a name="an_1:14">1:14</a> ke lwanda ngokuncamisileyo ubabalo lweNkosi yethu,  lunokholo nothando olukuKristu Yesu.</p> 
 <p><a name="an_1:15">1:15</a> Lithembekile ilizwi eli, lifanelwe kukwamkelwa konke, eli lokuba uKristu Yesu weza ehlabathini ukuba asindise aboni;  endingomkhulu kubo mna;</p> 
 <p><a name="an_1:16">1:16</a> noko ke ndesuka ndenzelwa inceba ngenxa yoku, ukuze uYesu Kristu akubonakalalisele kum, mna ungomkhulu, konke ukuzeka kade umsindo, ndibe ngumzekelo kwabo baza kukholwa kuye, base ebomini obungunaphakade.</p> 
 <p><a name="an_1:17">1:17</a> Ke kaloku, kuye uKumkani wawo amaphakade, ongenakonakala,  ongenakubonakala, kuThixo olumkileyo yedwa, makubekho imbeko nozuko, kuse emaphakadeni asemaphakadeni. Amen.</p> 
 <p><a name="an_1:18">1:18</a> Olu yalo ndilubeka phambi kwakho, mntwana wam Timoti,  ngokweziprofeto ezandulelayo ngawe, ukuze ulwe ngazo ukulwa okuhle,</p> 
 <p><a name="an_1:19">1:19</a> unokholo nesazela esilungileyo, ethe inxenye, isigibile,  yaphukelwa ngumkhombe mayelana nokholo;</p> 
 <p><a name="an_1:20">1:20</a> inoHimenayo noAlesandire, endabanikelayo kuSathana, ukuze baqeqeshwe ukuba banganyelisi.</p> 
 <p><a name="an_2:1">2:1</a> Ndiyavuselela ngoko kuqala kwiinto zonke, ukuba kwenziwe izikhungo, imithandazo, izibongozo, imibulelo, ngenxa yabantu bonke;</p> 
 <p><a name="an_2:2">2:2</a> ngenxa yookumkani nabo bonke abasekongameni, ukuze sihlale ngokonwaba nangokuzola, sinokuhlonela uThixo, nokundileka konke.</p> 
 <p><a name="an_2:3">2:3</a> Kuba oku kuhle, kwamkelekile emehlweni oMsindisi wethu uThixo;</p> 
 <p><a name="an_2:4">2:4</a> onga yena bangasindiswa bonke abantu, bafikelele ekuyazini inyaniso.</p> 
 <p><a name="an_2:5">2:5</a> Kuba mnye uThixo; mnye nomlamli phakathi koThixo nabantu,  umntu uKristu Yesu,</p> 
 <p><a name="an_2:6">2:6</a> lowo wazinikelayo ukuba abe yintlawulelo yokukhulula abantu bonke; ubungqina ke obo bokungqinwa ngamaxesha angawabo;</p> 
 <p><a name="an_2:7">2:7</a> endithe ndamiselwa bona mna, ukuba ndibe ngumshumayeli nompostile (ndithetha inyaniso ndikuKristu, andixoki),  umfundisi weentlanga elukholweni nasenyanisweni.</p> 
 <p><a name="an_2:8">2:8</a> Ngoko ndinga angathandaza amadoda kuzo zonke iindawo,  ephakamisa izandla ezingcwele, engenangqumbo, engenantandabuzo.</p> 
 <p><a name="an_2:9">2:9</a> Kwangokunjalo mabathi nabafazi banxibe iingubo ezifanelekileyo, beneentloni, benesidima, ingabi kukuphotha iinwele, nokunxitywa kwegolide neeperile, nesambatho esixabiso likhulu;</p> 
 <p><a name="an_2:10">2:10</a> mabathi (ngokufanele abafazi abathi bahlonela uThixo),  bavathe imisebenzi elungileyo.</p> 
 <p><a name="an_2:11">2:11</a> Umfazi, ezolile, makafunde ethobele konke.</p> 
 <p><a name="an_2:12">2:12</a> Umfazi ke andimvumeli ukuba afundise, nokuba ayilawule indoda; makazole.</p> 
 <p><a name="an_2:13">2:13</a> Kuba kwabunjwa uAdam kuqala, kwandula ke ukubunjwa uEva.</p> 
 <p><a name="an_2:14">2:14</a> Kanjalo akulukuhlwanga Adam; kulukuhlwe umfazi, waba sekugqitheni.</p> 
 <p><a name="an_2:15">2:15</a> Noko ke wosindiswa ngokuzala, ukuba bathe bema elukholweni,  naseluthandweni, nasebungcwaliseni, benesidima.</p> 
 <p><a name="an_3:1">3:1</a> Lithembekile ilizwi eli lithi, Ukuba ubani ungxamele ubuveleli, unqwenela umsebenzi omhle.</p> 
 <p><a name="an_3:2">3:2</a> Umveleli ngoko umelwe kukuthi abe ngongenakukhalazelwa,  eyindoda yamfazi mnye, eyingcathu, enesidima, ezibekile, ebuka iindwendwe, enokufundisa;</p> 
 <p><a name="an_3:3">3:3</a> engageziswa yiwayini, engembethi, engemngxameli wanzuzo imbi. Makabe ngothantamisayo, engalwi, engemthandi wamali;</p> 
 <p><a name="an_3:4">3:4</a> eyongamele kakuhle eyakhe indlu, abantwana bakhe bemthobele,  benokundileka konke</p> 
 <p><a name="an_3:5">3:5</a> (kuba ukuba umntu akakwazi ukuyongamela eyakhe indlu,  angathini na ukuphatha ibandla likaThixo?);</p> 
 <p><a name="an_3:6">3:6</a> angabi ngosandula ukungeniswa, ukuze angathiwa lwale likratshi, eyele ekugwetyweni koMtyholi.</p> 
 <p><a name="an_3:7">3:7</a> Kanjalo ke umelwe kukuthi abe nobungqina obuhle obuvela kwabangaphandle, ukuze angeyeli engcikivweni nasesibatheni soMtyholi.</p> 
 <p><a name="an_3:8">3:8</a> Kwangokunjalo abalungiseleli bamelwe kukuba nokundileka,  bangabi ntlolela yombini, bangazinikeli kwiwayini eninzi,  bangangxameli nzuzo imbi;</p> 
 <p><a name="an_3:9">3:9</a> mababe nemfihlo yokholo esazeleni esihlambulukileyo.</p> 
 <p><a name="an_3:10">3:10</a> Nabo aba ke mabacikidwe ukuqala; bandule ke ukulungiselela,  bengabangenakumangaleleka.</p> 
 <p><a name="an_3:11">3:11</a> Kwangokunjalo abafazi bamelwe kukuba nokundileka, bangabi ngabahlebi; mababe ziingcathu, bathembeke ezintweni zonke.</p> 
 <p><a name="an_3:12">3:12</a> Abalungiseleli mababe ngamadoda abafazi ngabanye,  besongamela kakuhle abantwana nezindlu ezizezabo.</p> 
 <p><a name="an_3:13">3:13</a> Kuba abo balungiselele kakuhle, bazizuzela isimo esihle,  nokungafihlisi okukhulu ekukholweni, okukuKristu Yesu.</p> 
 <p><a name="an_3:14">3:14</a> Ezi zinto ndizibhala kuwe, ndithembe ukuba ndiya kuza kuwe kamsinya.</p> 
 <p><a name="an_3:15">3:15</a> Ukuba ke ndithe ndalibala, ndikubhalela ukuze wazi, ukuba kumelwe kukuthiwani na ukuhanjwa endlwini kaThixo, yona ilibandla likaThixo ophilileyo, intsika nesiseko sayo inyaniso.</p> 
 <p><a name="an_3:16">3:16</a> Kananjalo, ngokuvunyiweyo, inkulu imfihlelo yona leyo yokuhlonela uThixo: lowo wabonakalaliswa esenyameni,  wagwetyelwa esemoyeni, wabonakala kwizithunywa zezulu,  wavakaliswa phakathi kweentlanga, kwakholwa kuye ehlabathini,  wenyuswa waba sebuqaqawulini.</p> 
 <p><a name="an_4:1">4:1</a> Ke kaloku uMoya uthi ngokucacileyo inxenye iya kumka elukholweni, ngamaxesha asemva, inyamekele oomoya abalahlekisayo, neemfundiso zeedemon;</p> 
 <p><a name="an_4:2">4:2</a> imka nohanahaniso lwabathetha ubuxoki, betshiswe isazela sabo ngentsimbi;</p> 
 <p><a name="an_4:3">4:3</a> bengavumi ukuba kuzekwe, nokuba kudliwe izinto ezadalwa nguThixo, ukuze zamkelwe ngombulelo ngabo bakholwayo, bayaziyo inyaniso.</p> 
 <p><a name="an_4:4">4:4</a> Ngokuba sonke isidalwa sikaThixo sihle; asiyonto yakulahlwa,  ukuba samkelwe ngombulelo;</p> 
 <p><a name="an_4:5">4:5</a> kuba singcwaliswa ngalo ilizwi likaThixo nangezibongozo.</p> 
 <p><a name="an_4:6">4:6</a> Ukuba uthe ezi zinto wazibeka phambi kwabazalwana, woba ngumlungiseleli omhle kaYesu Kristu, wondliwe ngamazwi okholo,  nawemfundiso entle oyilandelayo.</p> 
 <p><a name="an_4:7">4:7</a> Ke zona iintsomi ezihlambelayo zamaxhegokazi zimangale.  Ziqhelise ukuhlonela uThixo.</p> 
 <p><a name="an_4:8">4:8</a> Kuba eyeyomzimba ingqeqesho inceda kancinane; ke kona ukuhlonela uThixo kunceda ngako konke, kunedinga lobomi bakalokunje, nobobo buza kubakho.</p> 
 <p><a name="an_4:9">4:9</a> Lithembekile ilizwi elo, lifanelwe kukwamkelwa konke.</p> 
 <p><a name="an_4:10">4:10</a> Kuba sibulalekela, singcikivelwe oko; ngokuba sithembele kuThixo ophilileyo, onguMsindisi wabantu bonke, ngokukodwa owabakholwayo.</p> 
 <p><a name="an_4:11">4:11</a> Bathethele ezi zinto, ufundise zona.</p> 
 <p><a name="an_4:12">4:12</a> Makungabikho namnye ubudelayo ubuncinane bakho; suka ube ngumzekelo wabakholwayo ngentetho, ngehambo, ngothando,  ngokholo, ngobunyulu.</p> 
 <p><a name="an_4:13">4:13</a> Nyamekela imfundo, uvuselelo, imfundiso, ndide ndifike.</p> 
 <p><a name="an_4:14">4:14</a> Ungasihilizeli isipho esingokubabalwa, esikuwe;  owasinikwayo ngesiprofeto, kunye nokubekwa izandla yintlanganiso yamadoda amakhulu.</p> 
 <p><a name="an_4:15">4:15</a> Zinyamekele ezo zinto, hlala kwezo zinto, ukuze ukuhambela kwakho phambili kubonakale kwinto yonke.</p> 
 <p><a name="an_4:16">4:16</a> Zilumkele wena nemfundiso yakho; hlala uhleli kwezo zinto;  kuba ngokwenza oko, wozisindisa wena, ubasindise nabo bakuvayo.</p> 
 <p><a name="an_5:1">5:1</a> Indoda enkulu musa ukuyithethisa kabukhali, yiyale njengoyihlo; amancinane, njengabazalwana;</p> 
 <p><a name="an_5:2">5:2</a> abafazi abakhulu, njengoonyoko; abancinane, njengoodade,  unobunyulu bonke.</p> 
 <p><a name="an_5:3">5:3</a> Babeke abahlolokazi abangabahlolokazi ngenene.</p> 
 <p><a name="an_5:4">5:4</a> Ke ukuba kukho mhlolokazi uthile unabantwana, nokuba ngabazukulwana, ukuqala mabafunde ukuhlonela elabo ikhaya,  bababuyekezele umbuyekezo ooninakhulu; kuba oko kuhle,  kwamkelekile emehlweni kaThixo.</p> 
 <p><a name="an_5:5">5:5</a> Ke yena ongumhlolokazi ngenene, eshiywe yedwa, uthembela kuThixo; uhlala ehleli ekukhungeni nasemithandazweni ubusuku nemini.</p> 
 <p><a name="an_5:6">5:6</a> Kodwa yena oxhamla iziyolo ufile, nakuba ngathi udla ubomi.</p> 
 <p><a name="an_5:7">5:7</a> Bathethele ezi zinto, ukuze bangabi nakukhalazeleka.</p> 
 <p><a name="an_5:8">5:8</a> Ukuba ke umntu akabakhathalele abakhe, ngokukodwa abendlu yakhe, ulukhanyele ukholo, unobubi ngaphezu kongakholwayo.</p> 
 <p><a name="an_5:9">5:9</a> Makangabalelwa enanini labahlolokazi umhlolokazi ongaphantsi kweminyaka emashumi mathandathu; owayengumfazi wandoda-nye,</p> 
 <p><a name="an_5:10">5:10</a> engqinelwe ngemisebenzi emihle, ukuba wondle abantwana,  ukuba wamkele iindwendwe, ukuba uzihlambile iinyawo zabangcwele, ukuba ubasizile ababandezelweyo, ukuba usukelene nemisebenzi yonke elungileyo.</p> 
 <p><a name="an_5:11">5:11</a> Ke bona abahlolokazi abatsha bamangale; kuba xa bathe badimala nguKristu, bothanda ukwenda;</p> 
 <p><a name="an_5:12">5:12</a> benesigwebo sokuba balutshitshisile ukholo lokuqala.</p> 
 <p><a name="an_5:13">5:13</a> Kunye noko ke bafunda ukungasebenzi nto, bethungelana nezindlu; banganeli kungasebenzi nto kodwa, basuka kananjalo babe ngamapholopholo, bazifake kwizinto zabanye, bathethe izinto ezingafanelekileyo.</p> 
 <p><a name="an_5:14">5:14</a> Ngoko ndinga abahlolokazi abatsha bangenda, bazale, babe ngabanikazi-mizi, bangamniki ochasayo nalinye ithuba lokutshabhisa.</p> 
 <p><a name="an_5:15">5:15</a> Kuba inxenye iseyiphambukele emva koSathana.</p> 
 <p><a name="an_5:16">5:16</a> Ukuba kukho ikholwa, nokuba likholwakazi, elinabahlolokazi,  malibasize, lize ibandla lingasindwa, ukuze lona lisize abangabahlolokazi ngenene.</p> 
 <p><a name="an_5:17">5:17</a> Amadoda amakhulu, awongamela kakuhle, makabalelwe ekuthini afanelwe yimbeko ephindwe kabini, ngokukodwa lawo abulalekayo elizwini nasemfundisweni.</p> 
 <p><a name="an_5:18">5:18</a> Kuba sitsho isibhalo ukuthi, Uze ungayibophi umlomo inkomo ibhula; nokuthi, Umsebenzi uwufanele umvuzo wakhe.</p> 
 <p><a name="an_5:19">5:19</a> Ukumangalelwa kwendoda enkulu musa ukukwamkela,  kungabangakho mangqina mabini nokuba mathathu.</p> 
 <p><a name="an_5:20">5:20</a> Abo bonayo, bohlwaye emehlweni abantu bonke, ukuze nabanye aba babe nokoyika.</p> 
 <p><a name="an_5:21">5:21</a> Ndiyakuqononondisa emehlweni kaThixo, neNkosi yethu uYesu Kristu, nezithunywa zezulu ezinyuliweyo, ukuba uzigcine ezi zinto ungaqali ugwebe, ungenzi nto ngokwayama bani.</p> 
 <p><a name="an_5:22">5:22</a> Ungangxami ubeke izandla phezu kukabani, kanjalo ungadlelani nabanye ngezono zabo; zigcine nyulu.</p> 
 <p><a name="an_5:23">5:23</a> Musa ukuba sasela manzi; sela intwana yewayini, ngenxa yesisu sakho, nobulwelwe bakho obufuthi.</p> 
 <p><a name="an_5:24">5:24</a> Izono zabanye abantu zisekuhleni kanye, ziyandulela ukuya emgwebeni; abanye ke ziyabalandela nokubalandela.</p> 
 <p><a name="an_5:25">5:25</a> Kwangokunjalo nemisebenzi emihle isekuhleni kanye, naleyo ingenjalo ayinako ukufihlakala.</p> 
 <p><a name="an_6:1">6:1</a> Onke ke amakhoboka aphantsi kwedyokhwe, ndinga ke angababalela abaniniwo ekuthini, bafanelwe yimbeko yonke, ukuze igama likaThixo nemfundiso inganyeliswa.</p> 
 <p><a name="an_6:2">6:2</a> Lawo ke ankosi zikholiweyo, makangazideli ngakuba zingabazalwana; makube kukhona azikhonzayo, ngokuba zingamakholwa, ziziintanda ezingamadlelana ngomsebenzi wokusiza. Bafundise ezi zinto, ubavuselele.</p> 
 <p><a name="an_6:3">6:3</a> Ukuba umntu ufundisa mfundiso yimbi, angavumani namazwi aphilileyo angaweNkosi yethu uYesu Kristu, nemfundiso engokokuhlonela uThixo:</p> 
 <p><a name="an_6:4">6:4</a> uthiwe lwale likratshi, engazi lutho kakuhle; ufa kukukhanuka iimbuzwano namaphike amazwi, ekuthi kwezo nto kuphume umona, iinkani, izinyeliso, izirhano ezingendawo,</p> 
 <p><a name="an_6:5">6:5</a> iimpikiswano zochuku lwabantu abonakele iingqiqo, abahluthwe inyaniso, beba ukuhlonela uThixo kukusekeleza inzuzo.</p> 
 <p><a name="an_6:6">6:6</a> Ke kona ukuhlonela uThixo, kundawonye nokwanela, kusekeleze inzuzo enkulu.</p> 
 <p><a name="an_6:7">6:7</a> Kuba sibe singangenanga nanto ehlabathini; kuyabonakala kananjalo ukuba asinakuphuma nanto.</p> 
 <p><a name="an_6:8">6:8</a> Sinento ke edliwayo neyambathwayo, masanele zezo zinto.</p> 
 <p><a name="an_6:9">6:9</a> Ke abo banga bangaba zizityebi, beyela ekuhendweni,  nasesibatheni, nasezinkanukweni ezininzi ezibubudenge ezenzakalisayo; zona zibatshonisayo abantu ekonakaleni,  nasekutshabalaleni.</p> 
 <p><a name="an_6:10">6:10</a> Kuba ukuthanda imali yingcambu yeento zonke ezimbi: abathe abathile, ngokuzolulela kuko, balahlekana nokholo, bazibhodloza ngobuhlungu obuninzi.</p> 
 <p><a name="an_6:11">6:11</a> Ke wena, mntu kaThixo, zibaleke ezo zinto; phuthuma ke ubulungisa, ukuhlonela uThixo, ukholo, uthando, unyamezelo,  ubulali.</p> 
 <p><a name="an_6:12">6:12</a> Wuzame umzamo omhle wokholo; bubambe ubomi obungunaphakade,  owabizelwa nokubizelwa kubo, waza waluvuma uvumo oluhle emehlweni amangqina amaninzi.</p> 
 <p><a name="an_6:13">6:13</a> Ndiyakuthethela emehlweni kaThixo, ozidlisa ubomi zonke izinto, nasemehlweni kaKristu Yesu, owangqina wavuma uvumo oluhle phambi koPontiyo Pilato,</p> 
 <p><a name="an_6:14">6:14</a> ukuba uwugcine umthetho lo, ungabi nabala, ungabi nakukhalazelwa, kude kufike ukubonakala kweNkosi yethu uYesu Kristu,</p> 
 <p><a name="an_6:15">6:15</a> aya kukubonakalisa ngawakhe amaxesha; lowo usikelelekileyo,  ukuphela konamandla, uKumkani kakumkani, uNkosi kankosi;</p> 
 <p><a name="an_6:16">6:16</a> okuphela konokungafi, ehleli ekukhanyeni okungenakusondelwa; ekungekho namnye kubantu owakha wambona,  nonako ukumbona; kuye makubekho imbeko namandla angunaphakade.  Amen.</p> 
 <p><a name="an_6:17">6:17</a> Abazizityebi kweli phakade langoku bathethele bangakratshi,  bangathembeli butyebini bungagqalekiyo; mabathembele kuThixo ophilileyo, obeka phambi kwethu izinto zonke ngokobutyebi,  ukuba zidliwe;</p> 
 <p><a name="an_6:18">6:18</a> benze okulungileyo, babe zizityebi zemisebenzi emihle, babe nokwaba kakuhle, babe nobudlelane;</p> 
 <p><a name="an_6:19">6:19</a> baziqwebele isiseko esihle, base exesheni eliza kuza, ukuze babubambe ubomi obungunaphakade.</p> 
 <p><a name="an_6:20">6:20</a> Wa, Timoti, loo nto uyiphathisiweyo yigcine, uphambuke ezintethweni ezingezizo, ezihlambelayo, nakwiinkcaso zokwazi,  okubizwa njalo kuxokwa;</p> 
 <p><a name="an_6:21">6:21</a> abasuke abathile, bethe banako oku kwazi, baluphosa ukholo.  Ubabalo malube nawe. Amen.</p> 
 <p></p><hr>
 <center>
 <a href="ti2.htm">Next: 2 Timothy</a></center>
 </body>