<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ecc.htm">Previous</a> 
 <a href="isa.htm">Next</a> 
 </center>
 <hr>
  <h3 align="center">Xhosa Bible: Song of Solomon</h3> 
 <p><a name="an_1:1">1:1</a> Ingoma yazo iingoma, eyekaSolomon.</p> 
 <p><a name="an_1:2">1:2</a> Makandange ngokwanga komlomo wakhe; Ngokuba izincokoliso zakho zimnandi ngaphezu kwewayini.</p> 
 <p><a name="an_1:3">1:3</a> Amafutha akho anevumba elimnandi; Liyioli ethululwayo igama lakho; Ngenxa yoko iintombi ziyakuthanda.</p> 
 <p><a name="an_1:4">1:4</a> Nditsale, sogidima emva kwakho; Ukuba ukumkani undingenise ezingontsini zakhe, Sogcoba, sivuye ngawe. Sozikhankanya izincokoliso zakho ngaphezu kwewayini; Zikuthanda zinyanisile.</p> 
 <p><a name="an_1:5">1:5</a> Ndimnyama, ndinomkhitha noko, Zintombi zaseYerusalem,  Njengeentente zakwaKedare, Njengamalengalenga kaSolomon.</p> 
 <p><a name="an_1:6">1:6</a> Musani ukundikhangela ngakuba ndife mnyama, Ngakuba nditshe lilanga. Oonyana bakama bandivuthela ngomsindo, Bandenza umlindi wezidiliya; Ke esisesam isidiliya andisilindanga.</p> 
 <p><a name="an_1:7">1:7</a> Khawundixilele, wena uthandwa ngumphefumlo wam, Walusela phi na? Uyibuthisa phi na imihlambi emini enkulu? Ngokuba kungani na ukuba ndibe njengogqubutheleyo Ngasemihlambini yamakholwane akho?</p> 
 <p><a name="an_1:8">1:8</a> Ukuba akwazi, nzwakazindini phakathi kweentokazi, Phuma,  uhambe ngemikhondo yomhlambi, Uwaluse amatakane akho ngaseminqubeni yabalusi.</p> 
 <p><a name="an_1:9">1:9</a> Ndikufanekise, wethu, Nehashe kwaweenqwelo zikaFaro!</p> 
 <p><a name="an_1:10">1:10</a> Zinomkhitha izidlele zakho ziingcaca, Umqala wakho zizidanga.</p> 
 <p><a name="an_1:11">1:11</a> Sokwenzela iingcaca zegolide Ezinamaqhula esilivere.</p> 
 <p><a name="an_1:12">1:12</a> Xa ukumkani asesetafileni yakhe, Inadusi yam isuka ilikhuphe ivumba layo.</p> 
 <p><a name="an_1:13">1:13</a> Sisiqhuma semore intanda yam kum, Esihleli phakathi kwamabele am.</p> 
 <p><a name="an_1:14">1:14</a> Sisihloko sekofere intanda yam kum Ezidiliyeni zase-Engedi.</p> 
 <p><a name="an_1:15">1:15</a> Yabona, uyinzwakazi, wethu! Yabona, uyinzwakazi! Amehlo akho anjengawamavukuthu.</p> 
 <p><a name="an_1:16">1:16</a> Yabona, uyinzwakazi, ntanda yam; ewe, umnandi; Umandlalo wethu uluhlaza.</p> 
 <p><a name="an_1:17">1:17</a> Imiqadi yendlu yethu yimisedare, Iipanele zethu yimisipres.</p> 
 <p><a name="an_2:1">2:1</a> Ndingumfiyo waseSharon, Ndiyinyibiba yasezintlangeni.</p> 
 <p><a name="an_2:2">2:2</a> Njengenyibiba phakathi kweminga, Unjalo uwethu phakathi kweentombi.</p> 
 <p><a name="an_2:3">2:3</a> Njengomapile phakathi kwemithi yehlathi, Injalo intanda yam phakathi koonyana. Ndanqwena, ndahlala phantsi emthunzini wawo,  Nesiqhamo sawo sanencasa ekhuhlangubeni lam.</p> 
 <p><a name="an_2:4">2:4</a> Indingenise endlwini yewayini, Nebhanile yayo phezu kwam luthando.</p> 
 <p><a name="an_2:5">2:5</a> Ndixhaseni ngezicumba zeerasintyisi, Ndisekeleni ngeeapile;  ngokuba ndisifa luthando.</p> 
 <p><a name="an_2:6">2:6</a> Isandla sayo sokhohlo siphantsi kwentloko yam; Esokunene siyandiwola.</p> 
 <p><a name="an_2:7">2:7</a> Zintombi zaseYerusalem, ndinifungisa Amabhadikazi namaxhamakazi asendle, Ukuba ningaluvusi, ukuba ningaluvuseleli uthando, Lude luthande.</p> 
 <p><a name="an_2:8">2:8</a> Phulaphulani! Intanda yam, nantso isiza, Itsiba ezintabeni,  isuka imitsi ezindulini.</p> 
 <p><a name="an_2:9">2:9</a> Intanda yam ifana nebhadi, nenkonyana yexhama. Nantso imi emva kodonga lwakokwethu, Ithe nzo ngeefestile, Inyondla ngekroba.</p> 
 <p><a name="an_2:10">2:10</a> Intanda yam yasusela, yathi kum, Suk ume, wethu, nzwakazi yam, uze;</p> 
 <p><a name="an_2:11">2:11</a> Ngokuba uyabona, ubusika budlule, Imvula igqithile yemka;</p> 
 <p><a name="an_2:12">2:12</a> Iintyantyambo zibonakele ezweni; Ixesha lokuntyiloza kweentaka lifikile; Izwi lehobe ivakele ezweni lethu;</p> 
 <p><a name="an_2:13">2:13</a> Umkhiwane ukrwala amakhiwane awo, Imidiliya ityatyambile,  Itsho ngevumba elimnandi. Suk ume, wethu, nzwakazi yam, uze.</p> 
 <p><a name="an_2:14">2:14</a> Vukuthu lam elisemxawukeni wengxondorha, entsithelweni yemiba, Ndibonise ubuso bakho, ndivise ilizwi lakho; Ngokuba izwi lakho limnandi, ubuso bakho bunomkhitha.</p> 
 <p><a name="an_2:15">2:15</a> Sibambeleni iimpungutye, iimpungutye ezincinane ezonakalisa izidiliya; Izidiliya zethu zityatyambile.</p> 
 <p><a name="an_2:16">2:16</a> Intanda yam yeyam, mna ke ndingowayo Yalusela ezinyibibeni.</p> 
 <p><a name="an_2:17">2:17</a> Ide iphole imini, oluke amathunzi, Jika, ntanda yam,  uxelise ibhadi, uxelise inkonyana yexhama, Ezintabeni ezibugqagala.</p> 
 <p><a name="an_3:1">3:1</a> Esililini sam ebusuku ndamfuna lowo uthandwa ngumphefumlo wam; Ndamfuna andamfumana.</p> 
 <p><a name="an_3:2">3:2</a> Ndathi, Ndokha ndivuke, ndijikajike phakathi komzi,  Ezindaweni zembutho nasezitratweni; Ndiya kumfuna lowo uthandwa ngumphefumlo wam. Ndamfuna andamfumana.</p> 
 <p><a name="an_3:3">3:3</a> Abalindi abajikajika phakathi komzi bandifumana; Ndathi kubo, Khe nambona na lowo uthandwa ngumphefumlo wam?</p> 
 <p><a name="an_3:4">3:4</a> Ndithe ndisandula ukudlula kancinane kubo, Ndamlumana lowo uthandwayo ngumphefumlo wam; Ndambamba, andamyeka, Ndada ndamzisa endlwini kama, Engontsini yowandikhawulayo.</p> 
 <p><a name="an_3:5">3:5</a> Zintombi zaseYerusalem, ndinifungisa Amabhadikazi namaxhamakazi asendle, Ukuba ningaluvusi, ukuba ningaluvuseleli uthando, Lude luthande.</p> 
 <p><a name="an_3:6">3:6</a> Ngubani na lo, unyuka evela entlango njengemiqulu yomsi,  Eqhunyiselwa ngemore nentlaka emhlophe, Ithatyathwe emigutyeni yonke yomrhwebi?</p> 
 <p><a name="an_3:7">3:7</a> Yabona, sisingqengqelo sikaSolomon, Siphahlwe ngamagorha angamashumi amathandathu Kumagorha akwaSirayeli.</p> 
 <p><a name="an_3:8">3:8</a> Onke aphethe amakrele, afundiswe ukulwa, Lilelo linekrele ethangeni lalo Ngenxa yokoyika ebusuku.</p> 
 <p><a name="an_3:9">3:9</a> Ukumkani uSolomon uzenzele ithala Ngemithi yaseLebhanon.</p> 
 <p><a name="an_3:10">3:10</a> Iintsika zalo uzenze ngesilivere, Isayamo salo ngegolide,  umqamelo walo ngento emfusa, Umphakathi walo ubekelelwe ngothando, Luvela ezintombini zaseYerusalem.</p> 
 <p><a name="an_3:11">3:11</a> Phumani, zintombi zaseZiyon, nimkhangele ukumkani uSolomon,  Enesithsaba, awasinxitywa ngunina ngemini yokuzeka kwakhe,  Nangemini yokuvuya kwentliziyo yakhe.</p> 
 <p><a name="an_4:1">4:1</a> Yabona, uyinzwakazi, wethu; yabona, uyinzwakazi. Amehlo akho anjengawamavukuthu ngaphaya kwesigqubuthelo sakho; Iinwele zakho zinjengomhlambi weebhokhwe Osemathambekeni eentaba zaseGiliyadi.</p> 
 <p><a name="an_4:2">4:2</a> Amazinyo akho anjengomhlambi weegusha ezichetyiweyo,  Ezinyukayo zivela ekuhlanjweni, Zinamawele zonke, Kungekho ifelweyo kuzo.</p> 
 <p><a name="an_4:3">4:3</a> Unjengosinga olubomvu umlomo wakho; Ukuthetha kwakho kumnandi. Zinjengothanda lwerharnate iintlafuno zakho Ngaphaya kwesigqubuthelo sakho.</p> 
 <p><a name="an_4:4">4:4</a> Intamo yakho injengenqaba kaDavide, eyakhiwe ngokweendidi,  Ekuxhonywe kuyo iwaka leengweletshetshe, Onke amakhaka amagorha.</p> 
 <p><a name="an_4:5">4:5</a> Amabele akho omabini anjengamankonyana amabini angamawele ebhadi, Esidla phakathi kweenyibiba.</p> 
 <p><a name="an_4:6">4:6</a> Ide iphole imini, oluke amathunzi, Ndiya kuhamba ndiye entabeni yemore, Nasendulini yentlaka emhlophe.</p> 
 <p><a name="an_4:7">4:7</a> Uyinzwakazi kwaphela, wethu; Akukho siphako kuwe.</p> 
 <p><a name="an_4:8">4:8</a> Yiza sihle eLebhanon, mtshakazi, Yiza sihle eLebhanon; Ufike ubonisele encotsheni yeAmana, Encotsheni yeSenire neHermon,  Ezikhundleni zeengonyama, ezintabeni zezingwe.</p> 
 <p><a name="an_4:9">4:9</a> Uyingxwelerhile intliziyo yam, dade wethu, mtshakazi;  Uyingxwelerhile intliziyo yam ngomjezulo omnye, Ngamrhukane mnye wesambalo sakho.</p> 
 <p><a name="an_4:10">4:10</a> Azi kuhle ukuncokolisa kwakho, dade wethu mtshakazi! Azi kumnandi ukuncokolisa kwakho ngaphezu kwewayini, Nevumba lamafutha akho ngaphezu kobulawu buphelele!</p> 
 <p><a name="an_4:11">4:11</a> Umlomo wakho uvuza incindi, mtshakazi; Bubusi namasi ngaphantsi kolwimi lwakho. Ivumba leengubo zakho linjengevumba leLebhanon.</p> 
 <p><a name="an_4:12">4:12</a> Ngumyezo obiyelweyo udade wethu, umtshakazi; Ngumgogogo ovaliweyo, liliso lomthombo elitywiniweyo.</p> 
 <p><a name="an_4:13">4:13</a> Amahlumelo akho ngumyezo wemirharnate, kunye neziqhamo ezimnandi kakhulu, Ikofere kunye nenadusi;</p> 
 <p><a name="an_4:14">4:14</a> Inadusi nesafron, Ikalamo nesinamon, kunye nemithi yonke yentlaka emhlophe, Imore nehaloti, kunye nobulawu bonke obuyintloko.</p> 
 <p><a name="an_4:15">4:15</a> Uliliso lomthombo lasemiyezweni, Iqula lamanzi aphilileyo,  Nemiqukuqela yamanzi yaseLebhanon.</p> 
 <p><a name="an_4:16">4:16</a> Vuka, moya wasentla, uze nawe wasezantsi: Phephezela emyezweni wam, buqukuqele ubulawu bawo. Mayingene intanda yam emyezweni wayo, Idle isiqhamo esimnandi kakhulu.</p> 
 <p><a name="an_5:1">5:1</a> Ndingenile emyezweni wam, dade wethu, mtshakazi wam;  Ndiyikhile imore yam kunye netyeleba lam; Ndiyidlile intlango yam kunye nencindi yam; Ndiyisele iwayini yam kunye namasi am.  Yidlani bethu, Selani nibe mnandi, zintanda.</p> 
 <p><a name="an_5:2">5:2</a> Ndilele, yona intliziyo yam iphaphamile. Yiva, nantso intanda yam inkqonkqoza, isithi, Ndivulele, dade wethu, vukuthu lam, ngqibeleli yam, Ngokuba intloko yam izele ngumbethe,  Isihlwitha sam sizele ngamathontsi obusuku.</p> 
 <p><a name="an_5:3">5:3</a> Ndathi, Sendikhulule nengubo yam yangaphantsi; ndothini na ukubuya ndinxibe? Sendizihlambile iinyawo zam, ndothini na ukubuya ndizidyobhe?</p> 
 <p><a name="an_5:4">5:4</a> Intanda yam yasolula isandla sayo ngekroba; Kwasika esiswini ngenxa yayo.</p> 
 <p><a name="an_5:5">5:5</a> Ndavuka ndaya kuyivulela intanda yam, Nezandla zam zavuza imore; Neminwe yam, imore eyivuzelayo Esiphathweni sesitshixo.</p> 
 <p><a name="an_5:6">5:6</a> Ndayivulela mna intanda yam; Ke yona intanda yam ibijike yemka. Ndemkelwa ngumbilini yakuthetha; Ndayifuna,  andayifumana; Ndayibiza, ayasabela.</p> 
 <p><a name="an_5:7">5:7</a> Bandifumana abalindi abajikajika phakathi komzi, Bandibetha,  bandilimaza; Abalindi beendonga bandilulutha ingubo yam yokwaleka ekrelekrele.</p> 
 <p><a name="an_5:8">5:8</a> Ndiyanifungisa, zintombi zaseYerusalem, ukuba nithe nayifumana intanda yam, Into enoyixelela yona, nothi, ndiyafa luthando.</p> 
 <p><a name="an_5:9">5:9</a> Iyintoni na intanda yakho kunezinye iintanda, Wena nzwakazindini phakathi kweentokazi? Iyintoni na intanda yakho kunezinye, Ukuba wenjenje ukusifungisa?</p> 
 <p><a name="an_5:10">5:10</a> Intanda yam iqaqambile, iyingqombela, Iyeyongamileyo ngaphezu kwamawaka alishumi.</p> 
 <p><a name="an_5:11">5:11</a> Intloko yayo iyigolide engcwengiweyo, ecikizekileyo;  Isihlwitha sayo siziinduli ngeenduli, simnyama njengehlungulu.</p> 
 <p><a name="an_5:12">5:12</a> Amehlo ayo anjengawamavukuthu, engasemifuleni yamanzi,  Ezihlamba ngamasi, ehleli njengamatye afakwe kakuhle.</p> 
 <p><a name="an_5:13">5:13</a> Izidlele zayo zinjengemityino yetyeleba, njengeziganga zezityalo zokuqhola; Umlomo wayo unjengeenyibiba, uvuza imore ezivuzelayo.</p> 
 <p><a name="an_5:14">5:14</a> Izandla zayo ziintonga zegolide, zifakwe amatye aseTarshishe, Isibili sayo siluphondo lwendlovu, lukrwilwe ngesafire.</p> 
 <p><a name="an_5:15">5:15</a> Imilenze yayo ziintsika zemarmore emhlophe, zifakwe ezisekweni zegolide engcwengiweyo. Isithomo sayo sinjengeLebhanon, sisihle njengemisedare.</p> 
 <p><a name="an_5:16">5:16</a> Ikhuhlangubo layo linobumnandi; inqwenelekile yona iphela.  Yiyo leyo intanda yam; nguye lowo uwethu, Zintombi zaseYerusalem.</p> 
 <p><a name="an_6:1">6:1</a> Iye phi na intanda yakho, Wena nzwakazindini phakathi kweentokazi? Ibheke ngaphi na intanda yakho, Ukuze sikufunise?</p> 
 <p><a name="an_6:2">6:2</a> Intanda yam ihle yaya emyezweni wayo, emityinweni yetyeleba,  Ukuba yalusele emyezweni, ukuba ikhe iinyibiba.</p> 
 <p><a name="an_6:3">6:3</a> Mna ndingowentanda yam, nentanda yam yeyam yona; Yalusela ezinyibibeni.</p> 
 <p><a name="an_6:4">6:4</a> Uyinzwakazi, wethu, njengeTirtsa, Unomkhitha njengeYerusalem; Woyikeka njengemikhosi eneebhanile.</p> 
 <p><a name="an_6:5">6:5</a> Wasuse amehlo akho kum, Ngokuba andiqwelile. Iinwele zakho zinjengomhlambi weebhokhwe Ezisemathambekeni aseGiliyadi.</p> 
 <p><a name="an_6:6">6:6</a> Amazinyo akho anjengomhlambi weemazi zeegusha Ezinyukayo,  zivela ekuhlanjweni, Zonke zizele amawele, Kungekho ifelweyo kuzo.</p> 
 <p><a name="an_6:7">6:7</a> Zinjengothanda lwerharnate iintlafuno zakho, Ngaphaya kwesigqubuthelo sakho.</p> 
 <p><a name="an_6:8">6:8</a> Bangamashumi amathandathu ookumkanikazi, angamashumi asibhozo amashweshwe, Neentombi ezingenakubalwa.</p> 
 <p><a name="an_6:9">6:9</a> Mnye yena olivukuthu lam oyingqibeleli yam; Mnye yena kunina, Umnyulwa walowo wamzalayo. Zambona iintombi, zathi unoyolo, Bamdumisa ookumkanikazi namashweshwe.</p> 
 <p><a name="an_6:10">6:10</a> Ngubani na lo uthi gqi njengesifingo, Mhle njengenyanga,  Unyulu njengelanga, Woyikeka njengemikhosi eneebhanile?</p> 
 <p><a name="an_6:11">6:11</a> Bendihle ndaya emyezweni weminoti, Ukuba ndikhangele uhlaza lwesihlambo, Ndikhangele ukuba umdiliya unamathupha na,  Imirharnate ityatyambile na.</p> 
 <p><a name="an_6:12">6:12</a> Bendingazi ukuba umphefumlo wam undibeke Ezinqwelweni zabantu bam, zamanene.</p> 
 <p><a name="an_6:13">6:13</a> Buya, buya, mShulamikazi; Buya, buya, sikubone. Nibona ntoni na kumShulamikazi, Njengokungathi kukuqamba kwabaMahanayim?</p> 
 <p><a name="an_7:1">7:1</a> Azi kuhle ukunyathela kwakho ngeembadada, ntombi yenene!  Izimbo zamanqe akho zinjengezidanga, Umsebenzi wezandla zengcibi.</p> 
 <p><a name="an_7:2">7:2</a> Inkaba yakho sisidendeleko esiyinqila; Masingasweli iwayini ephithikeziweyo; Isisu sakho sisidimbilili sengqolowa,  Sibiyelwe ngeenyibiba.</p> 
 <p><a name="an_7:3">7:3</a> Amabele akho omabini anjengamankonyana ebhadi, Amankonyana amabini ebhadi, angamawele.</p> 
 <p><a name="an_7:4">7:4</a> Intamo yakho injengenqaba yophondo lwendlovu; Amehlo akho ngamachibi aseHeshbhon, Ngasesangweni layo, inabantu abaninzi;  Impumlo yakho injengenqaba yaseLebhanon Ebheke eDamasko.</p> 
 <p><a name="an_7:5">7:5</a> Intloko yakho phezu kwakho injengeKarmele, Ubuyakayaka bentloko yakho bunjengosinga olumfusa; Ukumkani ukhonkxwe ngeenjiko zabo.</p> 
 <p><a name="an_7:6">7:6</a> Azi umhle, azi umnandi, Luthando, eziyolweni!</p> 
 <p><a name="an_7:7">7:7</a> Iwonga lakho eli lifana nomthi wesundu; Amabele akho afana nezihloko zomdiliya.</p> 
 <p><a name="an_7:8">7:8</a> Ndathi, Ndiya kuminya emthini wesundu; Ndiya kubambelela emagqabini awo; Amabele akho makabe njengezihloko zomdiliya,  Nevumba lempumlo yakho libe njengeeapile;</p> 
 <p><a name="an_7:9">7:9</a> Nekhuhlangubo lakho libe njengewayini le ilungileyo, Ihla kamnandi kwintanda yam, Ibanga ukuba uthethe umlomo wabaleleyo.</p> 
 <p><a name="an_7:10">7:10</a> Mna ndingowentanda yam, Kukum ukungxamela kwayo.</p> 
 <p><a name="an_7:11">7:11</a> Hamba, ntanda yam, siphume siye emaphandleni, Silale emizaneni.</p> 
 <p><a name="an_7:12">7:12</a> Masivuke kusasa, siye ezidiliyeni, Sibone ukuba umdiliya unamathupha na, iintyantyambo zawo zibhenqekile na, Imirharnate ityatyambile na. Ndokunika apho izincokoliso zam.</p> 
 <p><a name="an_7:13">7:13</a> Amathuma apha anevumba; Phezu kweminyango yethu ziziqhamo ngeziqhamo ezimnandi kakhulu, ezitsha kwanezidala,  Endiziqwebele wena, ntanda yam.</p> 
 <p><a name="an_8:1">8:1</a> Akwaba ubunjengomnakwethu Obesanya amabele kama!  Bendingathi, ndikufumene phandle, ndikwange, Bangandideli noko.</p> 
 <p><a name="an_8:2">8:2</a> Bendiya kukuqhuba, bendiya kukusa endlwini kama; Ubuya kundifundisa. Bendiya kukuseza iwayini eqholiweyo, Nencindi yomrharnate wam.</p> 
 <p><a name="an_8:3">8:3</a> Isandla sayo sokhohlo besiya kuba phantsi kwentloko yam,  Esokunene sayo sindiwole.</p> 
 <p><a name="an_8:4">8:4</a> Zintombi zaseYerusalem, ndiyanifungisa, Ningathini na ukuluvusa, ningathini na ukuluvuselela uthando, Lude luthande?</p> 
 <p><a name="an_8:5">8:5</a> Ngubani na lo unyuka evela entlango, Esayama intanda yakhe?  Ngaphantsi komapile lo ndakuvusa wena. Khona apha waba nenimba ngawe unyoko, Khona apha waba nenimba owakuzalayo.</p> 
 <p><a name="an_8:6">8:6</a> Ndibeke njengomsesane wokutywina entliziyweni yakho,  njengomsesane wokutywina engalweni yakho. Ngokuba uthando lunjengokufa, ukuba nengcwangu, Ubukhwele bunjengelabafileyo,  ukuba lukhuni: Amalangatye abo ngamalangatye omlilo,  Ngamadangatye kaYehova.</p> 
 <p><a name="an_8:7">8:7</a> Amanzi amaninzi akanakulucima uthando; Imilambo ayinakuluntywilisela. Ingafanelana indoda irhole bonke ubuncwane bendlu yayo ngenxa yothando, Ingadelwa ideliwe.</p> 
 <p><a name="an_8:8">8:8</a> Sinomsakwethu omncinane, Akakabi namabele. Siya kuthini na ngomsakwethu, Mini aganelweyo?</p> 
 <p><a name="an_8:9">8:9</a> Ukuba uludonga yena, Siya kwakha phezu kwalo uqoqo lwesilivere; Ukuba ungumnyango, Somrhaqa ngamaceba omsedare.</p> 
 <p><a name="an_8:10">8:10</a> Ndaba ludonga mna, namabele am anjengenqaba; Ndaza emehlweni ayo ndaba njengo fumene uxolo.</p> 
 <p><a name="an_8:11">8:11</a> USolomon ubenesidiliya eBhahali-amon, Isidiliya wasinikela kubagcini, Ukuze elowo azise iwaka lesilivere ngesiqhamo saso.</p> 
 <p><a name="an_8:12">8:12</a> Isidiliya sam, esisesam, sona siselulawulweni lwam; Iwaka elo lelakho, Solomon; Amakhulu amabini ngawabagcini besiqhamo saso.</p> 
 <p><a name="an_8:13">8:13</a> Wena uhleliyo emiyezweni, Amakholwane alibazela indlebe izwi lakho, Ndivise.</p> 
 <p><a name="an_8:14">8:14</a> Dloba, ntanda yam, Uxelise ibhadi namankonyana amaxhama Ezintabeni zobulawu.</p> 
 <p></p><hr>
 <center>
 <a href="isa.htm">Next: Isaiah</a></center>
 </body>