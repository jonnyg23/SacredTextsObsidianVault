<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jo3.htm">Previous</a> 
 <a href="rev.htm">Next</a> 
 </center>
 <hr>
  <h3 align="center">Xhosa Bible: Jude</h3> 
 <p><a name="an_1:1">1:1</a> UYuda, umkhonzi kaYesu Kristu, umzalwana ke kaYakobi,  ubhalela abangcwalisiweyo bekuThixo uYise, begcinelwe uYesu Kristu, bengababiziweyo:</p> 
 <p><a name="an_1:2">1:2</a> uthi, Makwandiswe kuni inceba noxolo nothando.</p> 
 <p><a name="an_1:3">1:3</a> Zintanda, ndikukhuthalele ngenyameko yonke nje ukunibhalela ngalo usindiso esidlelana ngalo, kwafuneka ukuba ndinibhalele,  ndinivuselele, ukuba niluzamele ukholo abalunikelwayo kwakanye abangcwele.</p> 
 <p><a name="an_1:4">1:4</a> Kuba kuthwethwe bantu bathile; abo babebalulelwe ngenxa engaphambili kolo lugwebo, abangahloneli Thixo, belujikela eburheletyweni ubabalo lukaThixo wethu, bemkhanyela okuphela koMnini-nto-zonke, uThixo wethu, iNkosi yethu uYesu Kristu.</p> 
 <p><a name="an_1:5">1:5</a> Ndinga ke ndinganikhumbuza, nangona nikwazi oku kakade,  ukuba iNkosi, yakuba ibasindisile abantu emhlabeni waseYiputa,  yathi ngokwesibini yabatshabalalisa abo bangakholwanga.</p> 
 <p><a name="an_1:6">1:6</a> Kananjalo izithunywa zezulu, ezo zazingalugcinanga ulawulo lwazo, zesuka zalishiya ikhaya lazo, izigcinele umgwebo womhla omkhulu ngemixokelelwane engunaphakade, phantsi kwesithokothoko.</p> 
 <p><a name="an_1:7">1:7</a> Njengokuba iSodom neGomora, nayo imizi engakuyo, yenza kakhulu umbulo ngohlobo olufana nolwazo ezo, imka ilandela nyama yimbi, ibekwe ekuhleni ukuba ibe ngumqondiso, iviswa ubetho lomlilo ongunaphakade.</p> 
 <p><a name="an_1:8">1:8</a> Kwangokunjalo nabo aba baphuphayo badyobha inyama,  batshitshise ubukhosi, banyelise izikhakhamela.</p> 
 <p><a name="an_1:9">1:9</a> Kanti yena uMikayeli, isiphatha-zithunywa zezulu, oko wayebambene naye uMtyholi, bebangisana ngawo umzimba kaMoses,  akabanga nabuganga bakumzisela mgwebo wakunyelisa; wesuka wathi, INkosi mayikukhalimele.</p> 
 <p><a name="an_1:10">1:10</a> Ke bona aba okunene izinto zonke abangazaziyo bayazinyelisa; kodwa izinto zonke abazaziyo kakuhle ngemvelo,  njengezinto eziphilileyo ezingenangqondo, bayazonakalisa ngazo ezo.</p> 
 <p><a name="an_1:11">1:11</a> Yeha ke bona! Ngokuba bahamba ngendlela kaKayin;  bakhukuliswa lulahlekiso lukaBhileham ngenxa yomvuzo;  batshabalala ephikeni likaKora.</p> 
 <p><a name="an_1:12">1:12</a> Aba zizixhobo zamatye aselwandle ezidlweni zenu zothando,  bezingxala ukudla nani, bezidlisa okwabo ngokungenakoyika.  Bangamafu angenamanzi, aqhutywaqhutywa yimimoya; bayimithi evuthulukileyo, engenaziqhamo, efe kabini, enyothulwe iingcambu;</p> 
 <p><a name="an_1:13">1:13</a> bangamaza alwayo olwandle, elephuza awawo amahlazo;  baziinkwenkwezi eziphalaphalayo, begcinelwe isithokothoko sobumnyama ngonaphakade.</p> 
 <p><a name="an_1:14">1:14</a> Waprofeta ke nangabo uEnoki, owesixhenxe ukususela kuAdam,  esithi, Yabonani, yeza iNkosi namawakawaka abangcwele bayo,</p> 
 <p><a name="an_1:15">1:15</a> ukuba ibagwebe bonke, ibohlwaye bonke abangahloneli Thixo kubo, ngenxa yemisebenzi yabo yonke yokungahloneli Thixo,  abayenze bengahloneli Thixo, nangenxa yazo zonke izinto ezilukhuni, ababezithethile ngayo aboni abangahloneli Thixo.</p> 
 <p><a name="an_1:16">1:16</a> Aba ngabakrokri abasolayo, behamba ngokweenkanuko zabo,  umlomo wabo uthetha iindumbisa zamazwi, bencoma ubuso bomntu ngenxa yenzuzo.</p> 
 <p><a name="an_1:17">1:17</a> Ke nina, zintanda, wakhumbuleni amazwi abethethwe ngenxa engaphambili ngabo abapostile beNkosi yethu uYesu Kristu.</p> 
 <p><a name="an_1:18">1:18</a> Ngokuba babesithi kuni, Kuya kubakho abagxeki ngexesha lokugqibela, behamba ngokwezabo iinkanuko zokungahloneli Thixo.</p> 
 <p><a name="an_1:19">1:19</a> Aba ngabazahlukanisayo, bengabemvelo, uMoya bengenaye.</p> 
 <p><a name="an_1:20">1:20</a> Ke nina, zintanda, zakheni elukholweni lwenu olungcwele kanye, nithandaza nikuMoya oyiNgcwele.</p> 
 <p><a name="an_1:21">1:21</a> Hlalani nihleli eluthandweni lukaThixo, niyilinde inceba yeNkosi yethu uYesu Kristu, kuse ebomini obungunaphakade.</p> 
 <p><a name="an_1:22">1:22</a> Inxenye okunene yenzeleni inceba, nicalula;</p> 
 <p><a name="an_1:23">1:23</a> kodwa inxenye yisindiseni nizoyikela, nibaphanga emlilweni,  niyithiya nengubo edyojiweyo yinyama.</p> 
 <p><a name="an_1:24">1:24</a> Kulowo ke unako ukunilondoloza ningabi nakukhubeka,  nokunimisa phambi kobuqaqawuli bakhe ningenabala, nigcoba:</p> 
 <p><a name="an_1:25">1:25</a> kuThixo olumkileyo yedwa, uMsindisi wethu, makubekho uzuko nobukhulu, amandla negunya, nangoku, kude kuse nasemaphakadeni onke. Amen.</p> 
 <p></p><hr>
 <center>
 <a href="rev.htm">Next: Revelation</a></center>
 </body>