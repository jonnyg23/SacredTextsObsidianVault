<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="eph.htm">Previous</a> 
 <a href="col.htm">Next</a> 
 </center>
 <hr>
  <h3 align="center">Xhosa Bible: Philippians</h3> 
 <p><a name="an_1:1">1:1</a> UPawulos noTimoti, abakhonzi bakaYesu Kristu, babhalela bonke abangcwele abakuKristu Yesu, abaseFilipi, ndawonye nabaveleli nabalungiseleli;</p> 
 <p><a name="an_1:2">1:2</a> bathi, Makube lubabalo kuni, noxolo, oluvela kuThixo uBawo wethu, neNkosi yethu uYesu Kristu.</p> 
 <p><a name="an_1:3">1:3</a> Ndihlala ndibulela kuye uThixo wam, ekunikhumbuleni kwam konke</p> 
 <p><a name="an_1:4">1:4</a> (ekukhungeni kwam konke ndikhunga ngenxa yenu nonke,  ndivuyile),</p> 
 <p><a name="an_1:5">1:5</a> ngenxa yobudlelane benu obubhekisele kuzo iindaba ezilungileyo, kususela kwimini yokuqala kude kube ngoku;</p> 
 <p><a name="an_1:6">1:6</a> ekubeni ndikholose ngayo le nto, yokuba lowo wawuqalayo ngaphakathi kwenu umsebenzi olungileyo, wowufeza, ide ibe yiloo mini kaYesu Kristu;</p> 
 <p><a name="an_1:7">1:7</a> njengokuba ndilungisa ukucinga oko ngani nonke, ngenxa yokuba nikum entliziyweni, nithe, nasezintanjeni zam,  nasekuziphenduleleni kwam, nasekuziqiniseni kwam iindaba ezilungileyo, naba ngamadlelana nam ngobabalo olu, nina nonke.</p> 
 <p><a name="an_1:8">1:8</a> Kuba uThixo ulingqina lam lokuba kukhulu ukunilangazelela kwam nonke, ndineemfesane zikaYesu Kristu.</p> 
 <p><a name="an_1:9">1:9</a> Nako oku ndiya kuthandazela, ukuba uthando lwenu lube kukhona luphuphuma ngokuphuphuma ukwazi okukhulu, nako konke ukuqonda,</p> 
 <p><a name="an_1:10">1:10</a> ukuze nizicikide izinto eziziincamisa, ukuze nibe nokusulungeka, ningabi nasiwo, nide nise kwimini kaKristu;</p> 
 <p><a name="an_1:11">1:11</a> nizele ziziqhamo zobulungisa ezingoYesu Kristu,  nikhangelise ekuzukiseni nasekudumiseni uThixo.</p> 
 <p><a name="an_1:12">1:12</a> Ke kaloku ndinga ningazi, bazalwana, ukuba izinto ezindihleleyo, zibethe kwakukhona zihambayo iindaba ezilungileyo;</p> 
 <p><a name="an_1:13">1:13</a> ngokokude iintambo zam ezi zibonakale kuyo yonke indlu yomkhosi nakwabanye bonke, ukuba zikuKristu;</p> 
 <p><a name="an_1:14">1:14</a> baze abona bazalwana baninzi bathi, beseNkosini, bekholose ngeentambo zam ezi, babe kukhona benobuganga bokulithetha ilizwi, bengenakoyika.</p> 
 <p><a name="an_1:15">1:15</a> Okunene abathile bamvakalisa uKristu ngomona neenkani,  abanye ke bamvakalisa ngokokuzithandela.</p> 
 <p><a name="an_1:16">1:16</a> Abeyelenqe abo bamazisa uKristu ngokungenyulu, beba baya kongezelela imbandezelo kwiintambo zam;</p> 
 <p><a name="an_1:17">1:17</a> ke aba, benziwa luthando, bamazisa wKristu besazi ukuba ndimiselwe ukuziphendulela iindaba ezilungileyo.</p> 
 <p><a name="an_1:18">1:18</a> Ibe yini ke? Noko kunjalo, ngeendlela zonke, nokuba kungokunyhwalaza, nokuba kungenyaniso, kwaziswa uKristu.  Ndiyavuya kuko oko, ndaye ndisaya kuvuya.</p> 
 <p><a name="an_1:19">1:19</a> Kuba ndiyazi ukuba oku kuya kuphumelela ekusindisweni kwam,  ngako ukundikhungela kwenu, nangoncedo loMoya kaYesu Kristu;</p> 
 <p><a name="an_1:20">1:20</a> kuye ngokulangazelela nangokuthemba kwam, ukuba andiyi kudaniswa nganto; uya kusuka ngako konke ukungafihlisi,  njengokwamaxesha onke, athi nangoku enziwe mkhulu uKristu emzimbeni wam, nokuba na kungobomi, nokuba kungokufa.</p> 
 <p><a name="an_1:21">1:21</a> Kuba kum mna, ukudla ubomi kunguKristu, ukufa kuyinzuzo.</p> 
 <p><a name="an_1:22">1:22</a> Ke ukuba ukudla ubomi ndisenyameni kusisiqhamo somsebenzi kum oko, into ke endonyula yona andiyazi.</p> 
 <p><a name="an_1:23">1:23</a> Kuba ndixinekile phakathi kwezinto ezimbini; ndinawo umnqweno wokunga ndinganduluka, ndiye kuba noKristu; kuba kokona kulungileyo kakhulu oko;</p> 
 <p><a name="an_1:24">1:24</a> kodwa ukuhlala ndihleli ndisenyameni, yeyona nto ifunekayo ngenxa yenu.</p> 
 <p><a name="an_1:25">1:25</a> Kananjalo, ndikholose ngoko nje, ndiyazi ukuba ndiya kuhlala ndihlale, ndihleli nani nonke, ukuze nihambele phambili, nivuyiswe lukholo;</p> 
 <p><a name="an_1:26">1:26</a> ukuze iqhayiya lenu kuKristu Yesu ngam liye lisanda ngokwanda, ngako ukubuya ndibekho kuni.</p> 
 <p><a name="an_1:27">1:27</a> Kodwa ke ukuhlala kwenu makube kokuzifaneleyo iindaba ezilungileyo zikaKristu, ukuze, nokuba ndifikile ndanibona,  nokuba andifikanga, ndizive iindaba zenu, ukuba nimi moyeni mnye, ngamphefumlo mnye, nilwela inkolo yeendaba ezilungileyo,</p> 
 <p><a name="an_1:28">1:28</a> ningothuswa nantweni-nye ngabo bachasayo; into ke leyo engumbonakalaliso wentshabalalo okunene kubo, kodwa ingumbonakalaliso wosindiso kuni, kube ke oko kuvela kuThixo.</p> 
 <p><a name="an_1:29">1:29</a> Ngokuba nababalwa ukuthi, ngenxa kaKristu, ninganeli kukholwa kuye; nababalwa nokuva ubunzima ngenxa yakhe,</p> 
 <p><a name="an_1:30">1:30</a> ninawo umzamo onjengalowo nawubonayo kum, nangoku niwuvayo ukuba ukho kum.</p> 
 <p><a name="an_2:1">2:1</a> Ukuba ke ngoko kukho usizo kuKristu, ukuba kukho ukhuzo lothando, ukuba kukho ubudlelane boMoya,</p> 
 <p><a name="an_2:2">2:2</a> ukuba kukho imfesane neemfefe, luzaliseni uvuyo lwam, ukuze nicinge nto-nye, ninaluthando lunye, ninamphefumlo mnye,  nicinga nto-nye;</p> 
 <p><a name="an_2:3">2:3</a> ningenzi nanye into ngokweyelenqe, nangokozuko olulambathayo. Yithini ngokuthobeka kwentliziyo omnye ambalele omnye ekuthini nguyena wongamileyo kunaye.</p> 
 <p><a name="an_2:4">2:4</a> Makangathi elowo axunele kwezakhe izinto zodwa, elowo makaxunele nakwezabanye.</p> 
 <p><a name="an_2:5">2:5</a> Yibani nale ngcinga kuni, wayenayo kuye uKristu Yesu:</p> 
 <p><a name="an_2:6">2:6</a> yena wathi, esebumeni bukaThixo, akathi ukulingana kwakhe oku noThixo kulixhoba;</p> 
 <p><a name="an_2:7">2:7</a> usuke wazihluba, wathabatha ubume bomkhonzi, enziwe wafana nabantu;</p> 
 <p><a name="an_2:8">2:8</a> wathi ngemo efunyenwe enjengomntu, wazithoba, waba ngolulamileyo, wada wesa ekufeni, ukufa ke kwasemnqamlezweni.</p> 
 <p><a name="an_2:9">2:9</a> Kungoko athe uThixo wamphakamisa kakhulu, wamnika igama elingaphezu kwawo onke amagama;</p> 
 <p><a name="an_2:10">2:10</a> ukuze ngegama likaYesu onke amadolo agobe,  awabasemazulwini, nawabasemhlabeni, nawabaphantsi komhlaba;</p> 
 <p><a name="an_2:11">2:11</a> zithi zonke iilwimi zixele ukuba uYesu Kristu uyiNkosi,  kuze kuzukiswe uThixo uYise.</p> 
 <p><a name="an_2:12">2:12</a> Ngoko ke, zintanda zam, njengokuba nahlala ninokuva,  lusebenzeni nilufeze olwenu usindiso, ninokuzoyikela nokungcangcazela; ningangi nenjenjalo xa ndikhoyo kodwa, manibe kukhona nenjenjalo Xa ndingekhoyo.</p> 
 <p><a name="an_2:13">2:13</a> Kuba nguThixo okusebenzayo Ngaphakathi kwenu ukuthanda oko,  kwanokusebenza oko, ngenxa yenkolelo yakhe.</p> 
 <p><a name="an_2:14">2:14</a> Izinto zonke zenzeni ningenakukrokra, ningenakuthandabuza,</p> 
 <p><a name="an_2:15">2:15</a> ukuze nibe ngabangenakusoleka, abangenabuqhinga; nibe ngabantwana bakaThixo abangenakubekwa bala esazulwini sesizukulwana esigoso, esigwenxa; enithi phakathi kwabo nibonakale ninjengezikhanyiso ehlabathini, nibambelele elizwini lobomi;</p> 
 <p><a name="an_2:16">2:16</a> nibe liqhayiya lam, nide nise kwimini kaKristu, ukuba andifumananga ndabaleka, kanjalo andifumananga ndabulaleka.</p> 
 <p><a name="an_2:17">2:17</a> Ewe, nokuba ndiyathululwa ngokomnikelo phezu kombingelelo nombuso wokholo lwenu, ndiyavuya, ndivuyisana nani nonke.</p> 
 <p><a name="an_2:18">2:18</a> Yithini ke ngokoko nani nivuye, nivuyisane nam.</p> 
 <p><a name="an_2:19">2:19</a> Ke kaloku ndithembele eNkosini uYesu, ukuba ndonithumela uTimoti kamsinya, ukuze nam ndonwabe, ndakuzazi iindawo ezingani.</p> 
 <p><a name="an_2:20">2:20</a> Kuba andinamntu wumbi, umphefumlo uvana nowam, owothi ayikhathalele ngokwenyaniso imicimbi engani.</p> 
 <p><a name="an_2:21">2:21</a> Kuba bonke bafuna ezabo izinto, zingezizo ezikaYesu Kristu.</p> 
 <p><a name="an_2:22">2:22</a> Ukucikideka ke kwakhe niyakwazi: ukuba wathi, njengomntwana kuyise, wakhonza kunye nam kuzo iindaba ezilungileyo.</p> 
 <p><a name="an_2:23">2:23</a> Lowo ke ngoko ndithembe ukumthuma kwaoko, xa ndithe ndayiqonda imicimbi engam.</p> 
 <p><a name="an_2:24">2:24</a> Ke ndikholose ngeNkosi, ukuba nam ngokwam ndoza kamsinya.</p> 
 <p><a name="an_2:25">2:25</a> Kodwa ke ndibe kuyafuneka ukuba ndinithumele uEpafrodito,  umzalwana wam osebenza nam, umphumi-mkhosi nam, umthunywa wenu ke, umlungiseleli wam kwiintswelo zam;</p> 
 <p><a name="an_2:26">2:26</a> ekubeni ke ebenilangazelela nina nonke, edandatheka, ngenxa enokuba nevayo ukuba wayesifa.</p> 
 <p><a name="an_2:27">2:27</a> Kuba okunene wayesifa, ephantse ukufa. Ke uThixo wamenzela inceba; akenzela yena yedwa, wenzela nam lo, ukuze ndingabi buhlungu, ndibuhlungu kade.</p> 
 <p><a name="an_2:28">2:28</a> Kukhona ngoko ndimthuma ngokukhawuleza, ukuze nithi nakumbona nibuye nivuye, kuthi nokwam ukuba buhlungu kudambe.</p> 
 <p><a name="an_2:29">2:29</a> Mamkeleni ke ngokwaseNkosini, ninovuyo lonke; nibabeke abo banjalo;</p> 
 <p><a name="an_2:30">2:30</a> ngokuba, ngenxa yomsebenzi kaKristu, wada waphantsa ukufa,  ebenza isichenge ubomi bakhe, ukuze enzelelele ukusilela kwenu ekundilungiseleleni.</p> 
 <p><a name="an_3:1">3:1</a> Elokugqiba, bazalwana bam, vuyani niseNkosini. Ukunibhalela kwaezo zinto akunqenekile okunene kum, ke nina kuyaninqabisa.</p> 
 <p><a name="an_3:2">3:2</a> Zilumkeleni izinja, balumkeleni abasebenzi beento ezimbi,  balumkeleni aborhunulo.</p> 
 <p><a name="an_3:3">3:3</a> Kuba abolwaluko sithi, thina bakhonza uThixo ngomoya,  siqhayise ngoKristu Yesu, singakholosi ngenyama;</p> 
 <p><a name="an_3:4">3:4</a> nakuba mna ndibe ndingakholosayo ngenyama; ukuba kukho bani uba unokukholosa ngenyama, bendingaba ngakumbi mna:</p> 
 <p><a name="an_3:5">3:5</a> ndalukayo ngomhla wesibhozo, ndingowenzala kaSirayeli,  ndingowesizwe sikaBhenjamin, umHebhere wamaHebhere,  ngokomthetho ndingumFarisi,</p> 
 <p><a name="an_3:6">3:6</a> ngokwenzondelelo ndilitshutshisa ibandla, ngokobulungisa obo basemthethweni ndingongenakusoleka.</p> 
 <p><a name="an_3:7">3:7</a> Ndisuke, zona ezo zinto zabe ziyinzuzo kum, zona ezo ndazibalela ekuthini ziyinkxwaleko ngenxa kaKristu.</p> 
 <p><a name="an_3:8">3:8</a> Ewe, okunene, ndisuka izinto zonke ndizibalele ekuthini ziyinkxwaleko, ngenxa yokongama kokumazi uKristu Yesu iNkosi yam; endithe ngenxa yakhe ndonakalelwa zezi zinto zonke,  ndizibalela ekuthini ziyinkunkuma, ukuze ndimzuze uKristu,</p> 
 <p><a name="an_3:9">3:9</a> ndifunyanwe ndikuye, ndingenabo obam ubulungisa, obo basemthethweni; ndinobo bungokukholwa kuKristu, ubulungisa ke obuphuma kuThixo ngalo ukholo;</p> 
 <p><a name="an_3:10">3:10</a> ukuba ndimazi, kwanamandla ovuko lwakhe, nokuba ndibe nobudlelane naye ngeentlungu zakhe, ndifaniswe noko kufa kwakhe;</p> 
 <p><a name="an_3:11">3:11</a> ukuba ndingade ndifikelele ekuvukeni kwabafileyo.</p> 
 <p><a name="an_3:12">3:12</a> Kungekuko ukuthi sendamkele, nokuthi sendigqibelele; ke ndiphuthuma ukuba ndingakuganga na nokukuganga oko, ndathi nam ndagangelwa khona nguye uKristu Yesu.</p> 
 <p><a name="an_3:13">3:13</a> Bazalwana, mna andizibaleli ekuthini ndigangile; ke ndenza nto-nye: ndithi, ndizilibala izinto ezisemva, ndisolulela kweziphambili,</p> 
 <p><a name="an_3:14">3:14</a> ndiphuthume ngokoxunele umvuzo wobizo lwaphezulu lukaThixo kuKristu Yesu.</p> 
 <p><a name="an_3:15">3:15</a> Ngoko masithi, ngangoko singako thina bagqibeleleyo,  sicinge oko; kanjalo ukuba nicinga into ngokukumbi, uThixo wonityhilela naleyo.</p> 
 <p><a name="an_3:16">3:16</a> Noko ke, apho sifikelele khona, masihambe ngamgca mnye,  masicinge nto-nye.</p> 
 <p><a name="an_3:17">3:17</a> Yibani ngabaxelisa mna, bazalwana, nixunele kubo abahamba ngokunjalo, njengokuba ninomfuziselo, thina aba ke.</p> 
 <p><a name="an_3:18">3:18</a> Kuba baninzi abahambayo, endathetha futhi kuni ngabo, ngoku ke ndithetha ndilila nokulila, ndisithi, bazizo iintshaba zomnqamlezo kaKristu;</p> 
 <p><a name="an_3:19">3:19</a> abasiphelo siyintshabalalo, abaThixo usisisu sabo,  abaluzuko lulihlazo labo, abanyamekela izinto zomhlaba.</p> 
 <p><a name="an_3:20">3:20</a> Kuba thina ikowethu lisemazulwini, apho kananjalo silinde khona kwauMsindisi, iNkosi uYesu Kristu;</p> 
 <p><a name="an_3:21">3:21</a> eya kuwenza kumila kumbi umzimba wokuthobeka kwethu, ukuze wona wenziwe ufane nawo umzimba wozuko lwakhe, ngokokusebenza kwalowo unako ukuzithobela phantsi kwakhe zonke izinto.</p> 
 <p><a name="an_4:1">4:1</a> Ngoko ke, bazalwana bam abaziintanda, balangazelelwayo,  luvuyo lwam, sithsaba sam, yimani ngokunjalo eNkosini,  zintanda.</p> 
 <p><a name="an_4:2">4:2</a> UWodiya ndiyamyala, noSintike ndiyamyala, ukuba bacinge nto-nye beseNkosini.</p> 
 <p><a name="an_4:3">4:3</a> Ndiyakucela nawe, sinxulumana senyaniso, bambisana nabo bafazi bazama nam ezindabeni ezilungileyo, kwanoKlemente,  nabanye abasebenzisi bam, abamagama asencwadini yobomi.</p> 
 <p><a name="an_4:4">4:4</a> Vuyani eNkosini amaxesha onke; ndiyaphinda ndithi, Vuyani.</p> 
 <p><a name="an_4:5">4:5</a> Ukuthantamisa kwenu makwazeke kubantu bonke. INkosi ikufuphi.</p> 
 <p><a name="an_4:6">4:6</a> Ningaxhaleli nto; mazithi iingcelo zenu ezintweni zonke,  ngako ukuthandaza nokukhunga, ndawonye nokubulela, zaziswe kuye uThixo.</p> 
 <p><a name="an_4:7">4:7</a> Lwaye uxolo lukaThixo, olugqithisele kuko konke ukuqonda,  luya kuzigcina iintliziyo zenu neengqiqo zenu kuKristu Yesu.</p> 
 <p><a name="an_4:8">4:8</a> Elokugqiba, bazalwana, ndithi, iinto zonke eziyinene, iinto zonke ezindilekileyo, iinto zonke ezibubulungisa, iinto zonke ezinyulu, iinto zonke ezithandekayo, iinto zonke eziludumo lulungileyo, ukuba kukho sidima, ukuba kukho ndumiso,  zithelekeleleni ezo zinto.</p> 
 <p><a name="an_4:9">4:9</a> Kwa-ezo zinto nazifundayo, nazamkela, naziva, nazibona kum,  yenzani zona ezo; waye uThixo woxolo eya kuba nani.</p> 
 <p><a name="an_4:10">4:10</a> Ke kaloku ndaye ndivuya eNkosini kakhulu, ukuba ngoku kokugqibela kude kwathi ukukunyamekela kwenu okwam, kwabuya kwatyatyamba: enaye nikunyamekele okunene, koko ke naniswele ithuba.</p> 
 <p><a name="an_4:11">4:11</a> Kungekuko ukuba ndithetha ngokuswela; kuba mna ndafunda ukuthi entlalweni endikuyo ndanele.</p> 
 <p><a name="an_4:12">4:12</a> Ndiyazana nobuhlwempu, ndiyazana nobutyebi; kuko konke,  nasezintweni zonke, ndiqhelanisiwe nokuhlutha kwanokulamba,  nokutyeba kwanokuswela.</p> 
 <p><a name="an_4:13">4:13</a> Ndinokuzenza izinto zonke, ndikulowo undomelezayo, uKristu.</p> 
 <p><a name="an_4:14">4:14</a> Noko ke natyapha ukuba nobudlelane nam ngembandezelo.</p> 
 <p><a name="an_4:15">4:15</a> Nani ke baseFilipi, niyazi ukuba, ekuqalekeni kweendaba ezilungileyo ezi, xenikweni ndaphumayo kwelaseMakedoni,  akubangakho nalinye ibandla eladlelana nam, ngokusingisele emcimbini wokunikela nowokwamkela, yaba nini nedwa.</p> 
 <p><a name="an_4:16">4:16</a> Ngokuba, naseTesalonika, kwaba kanye nakabini nithumela,  nindinceda ekusweleni kwam.</p> 
 <p><a name="an_4:17">4:17</a> Ingekuko ukuba ndibe ndifuna ukuphiwa; ikukuba ndibe ndifuna isiqhamo esandela emcimbini wenu.</p> 
 <p><a name="an_4:18">4:18</a> Ke ndinezinto zonke nje, ndityebile, ndihluthi, ndizamkele nje kuEpafrodito izinto ezavela kuni: ivumba elimnandi,  umbingelelo owamkelekileyo, okholekileyo kakuhle kuye uThixo.</p> 
 <p><a name="an_4:19">4:19</a> Ke uThixo wam wokwenzelelela konke ukuswela kwenu ngokobutyebi bakhe, ngokozuko olukuKristu Yesu.</p> 
 <p><a name="an_4:20">4:20</a> Kuye ke uThixo, uBawo wethu, malubekho uzuko, kuse emaphakadeni asemaphakadeni. Amen.</p> 
 <p><a name="an_4:21">4:21</a> Bulisani bonke abangcwele abakuKristu Yesu. Bayanibulisa abazalwana abanam.</p> 
 <p><a name="an_4:22">4:22</a> Bayanibulisa bonke abangcwele, ngokukodwa ke aba bendlu kaKesare.</p> 
 <p><a name="an_4:23">4:23</a> Ubabalo lweNkosi yethu uYesu Kristu malube nani nonke.  Amen.</p> 
 <p></p><hr>
 <center>
 <a href="col.htm">Next: Colossians</a></center>
 </body>