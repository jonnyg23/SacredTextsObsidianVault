<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="hab.htm">Previous</a> 
 <a href="hag.htm">Next</a> 
 </center>
 <hr>
  <h3 align="center">Xhosa Bible: Zephaniah</h3> 
 <p><a name="an_1:1">1:1</a> Ilizwi likaYehova elafika kuZefaniya unyana kaKushi, unyana kaGedaliya, unyana ka-Amariya, unyana kaHezekiya, ngemihla kaYosiya unyana ka-Amon, ukumkani wakwaYuda.</p> 
 <p><a name="an_1:2">1:2</a> Ndiya kususa ndiyisuse into yonke ehlabathini; utsho uYehova.</p> 
 <p><a name="an_1:3">1:3</a> Ndiya kususa abantu neenkomo; ndiya kususa iintaka zezulu,  neentlanzi zolwandle; nezikhubekiso kunye nabangendawo;  ndibanqamle abantu emhlabeni; utsho uYehova.</p> 
 <p><a name="an_1:4">1:4</a> Ndiya kusolula isandla sam phezu koYuda, naphezu kwabemi bonke baseYerusalem, ndinqamle kuyo le ndawo amasalela akwaBhahali, negama lababingeleli abangengabo, kunye nababingeleli;</p> 
 <p><a name="an_1:5">1:5</a> nabaqubuda kumkhosi wezulu phezu kwezindlu, nabaqubudi abazinikela kuYehova ngesifungo, bafunge ukumkani wabo;</p> 
 <p><a name="an_1:6">1:6</a> nababuya umva kuYehova, nabangamfunanga uYehova,  abangamquqelanga.</p> 
 <p><a name="an_1:7">1:7</a> Yithini tu ebusweni beNkosi uYehova; ngokuba isondele imini kaYehova; kuba uYehova ulungise umbingelelo, ungcwalise abamenywa bakhe.</p> 
 <p><a name="an_1:8">1:8</a> Kuya kuthi ngemini yombingelelo kaYehova, ndibavelele abathetheli, noonyana bokumkani, nabo bonke abambatha izambatho zolunye uhlanga.</p> 
 <p><a name="an_1:9">1:9</a> Ndobavelela ngaloo mini bonke abatsiba embundwini womnyango,  abazalisa indlu yenkosi yabo ngogonyamelo nenkohliso.</p> 
 <p><a name="an_1:10">1:10</a> Kothi ngaloo mini, utsho uYehova, kuvele izwi lokukhala esangweni leentlanzi, kuvele nokubhomboloza kwesesibini isahlulo somzi, kuvele ukuqhekeka okukhulu ezindulini.</p> 
 <p><a name="an_1:11">1:11</a> Bhombolozani, bemi basemgongxweni, kuba badakile bonke abantu bakwaKanan, banqunyulwe bonke abathwali besilivere.</p> 
 <p><a name="an_1:12">1:12</a> Kuya kuthi ngelo xesha, ndiyigqutha gquthe iYerusalem ndinezibane, ndiwavelele amadoda agovalele ezintliziyweni zawo;  atshoyo ukuthi ezintliziyweni zawo, UYehova akenzi kulungileyo,  akenzi nakubi.</p> 
 <p><a name="an_1:13">1:13</a> Ubutyebi bawo buya kudywidwa, nezindlu zawo zibe ngamanxuwa; akhe izindlu, angazihlali; atyale izidiliya,  angayiseli iwayini yazo.</p> 
 <p><a name="an_1:14">1:14</a> Isondele imini enkulu kaYehova, isondele, ikhawulezile kakhulu. Yivani, imini kaYehova! Liyakhala ngokukrakra khona igorha.</p> 
 <p><a name="an_1:15">1:15</a> Loo mini yimini yokuphuphuma komsindo, yimini yembandezelo nocutheko, yimini yentshabalala yakwantshabalala, yimini yobumnyama nesithokothoko, yimini yamafu, namafu amnyama;</p> 
 <p><a name="an_1:16">1:16</a> yimini yesigodlo nokuhlaba umkhosi emizini enqatyisiweyo,  naseluqoqweni olude.</p> 
 <p><a name="an_1:17">1:17</a> Ndiya kubabandezela abantu, bahambe ngokweemfama, kuba bonile kuYehova; liphalazwe igazi labo njengothuli, nenyama yabo njengobulongo.</p> 
 <p><a name="an_1:18">1:18</a> Nesilivere yabo negolide yabo ayisayi kuba nako ukubahlangula ngemini yokuphuphuma komsindo kaYehova; lotshiswa lonke ihlabathi ngumlilo wekhwele lakhe. Ngokuba uya kubaphelisa, inene, abenze into ekhwankqisayo bonke abemi behlabathi.</p> 
 <p><a name="an_2:1">2:1</a> Zihlanganiseni nizihlanganise, luhlangandini lungadaniyo,</p> 
 <p><a name="an_2:2">2:2</a> ungekazali ummiselo (kuba imini le idlula njengomququ),  kungekanifikeli ukuvutha komsindo kaYehova, ingekanifikeli imini yomsindo kaYehova.</p> 
 <p><a name="an_2:3">2:3</a> Funani uYehova, nonke balulamileyo belizwe, bakwenzileyo okusesikweni kwakhe; funani ubulungisa, funani ululamo,  mhlawumbi nositheliswa ngemini yomsindo kaYehova.</p> 
 <p><a name="an_2:4">2:4</a> Ngokuba iGaza iya kuba sisishiywa, neAshkelon ibe linxuwa;  iAshdode iya kugxothwa emini emaqanda, inyothulwe iEkron.</p> 
 <p><a name="an_2:5">2:5</a> Uha, abemi becandelo laselwandle, uhlanga lwamaKreti! Ilizwi likaYehova lichasene nani, Kanan, lizwe lamaFilisti.  Ndokutshabalalisa ke, kungabikho ukumayo.</p> 
 <p><a name="an_2:6">2:6</a> Icandelo laselwandle liya kuba ngamakriwa, nemiqolomba yabalusi, libe zizibaya zempahla emfutshane.</p> 
 <p><a name="an_2:7">2:7</a> Loba licandelo lamasalela endlu yakwaYuda; aya kwalusela kulo, abuthe ezindlwini zaseAshkelon ngokuhlwa; kuba uya kuwavelela uYehova uThixo wawo, akubuyise ukuthinjwa kwawo.</p> 
 <p><a name="an_2:8">2:8</a> Ndikuvile ukungcikiva kukaMowabhi, nokunyelisa koonyana baka-Amon, ababangcikive ngako abantu bam, bazikhulisa emdeni wabo.</p> 
 <p><a name="an_2:9">2:9</a> Ngako oko, ndihleli nje, utsho uYehova wemikhosi, uThixo kaSirayeli, inene, elakwaMowabhi liya kuba njengeSodom,  neloonyana baka-Amon libe njengeGomora, libe lilifa lamarhawu,  libe sisigingqi setyuwa, kube senkangala kulo, kude kuse ephakadeni. Amasalela abantu bam aya kubaphanga, amaqongqolo ohlanga lwam abadle ilifa.</p> 
 <p><a name="an_2:10">2:10</a> Kuya kuba njalo kubo ngenxa yekratshi labo, ngokuba bengcikivile, bazikhulisa kubantu bakaYehova wemikhosi.</p> 
 <p><a name="an_2:11">2:11</a> Uyoyikeka uYehova kubo; kuba uyabangcungcuthekisa bonke oothixo behlabathi, ziqubude kuye zonke iziqithi zeentlanga,  elowo esendaweni yakhe.</p> 
 <p><a name="an_2:12">2:12</a> Nani maKushi, ningababuleweyo ngekrele lam.</p> 
 <p><a name="an_2:13">2:13</a> Uya kusolula isandla sakhe ngakwelisentla, ayitshabalalise iAsiriya, ayenze ibe linxuwa iNineve, ayenze umqwebedu onjengentlango.</p> 
 <p><a name="an_2:14">2:14</a> Iya kubutha phakathi kwayo imihlambi, izinto eziphilileyo nokuba ziziphi, ziziimfidi; ingcwangube nokhwalimanzi balale emanqanamini; kobakho lizwi leemvumi ezifestileni, amazala emibundwini yeminyango; ngokuba ewuhlubile umsebenzi wabo wemisedare.</p> 
 <p><a name="an_2:15">2:15</a> Nguwo lowo umzi obudlamkile, obuhleli ukholosile, obusithi entliziyweni yawo, Ndim kwaphela, akukho wumbi. Utheni na ukuba ube linxuwa, ube sisikhundla samarhamncwa! Bonke abadlulayo kuwo benza umsondlo, baphekuze ngesandla sabo.</p> 
 <p><a name="an_3:1">3:1</a> Yeha, umzi oneenkani, ongcolileyo, oxinzelela phantsi!</p> 
 <p><a name="an_3:2">3:2</a> Awuphulaphulanga lizwi; awamkelanga ngqeqesho; awukholosanga ngoYehova, awusondelanga kuThixo wawo.</p> 
 <p><a name="an_3:3">3:3</a> Abathetheli bawo phakathi kwawo baziingonyama ezibharhulayo;  abagwebi bawo baziingcuka zangokuhlwa, ezingabeki nto ukuze ziyigunuze kwakusa.</p> 
 <p><a name="an_3:4">3:4</a> Abaprofeti bawo bayaxhaphazela, ngamadoda anginizayo:  ababingeleli bawo bayayihlambela ingcwele, bagonyamela umyalelo.</p> 
 <p><a name="an_3:5">3:5</a> UYehova ulilungisa esazulwini sawo; akenzi ngabugqwetha;  imiso ngemiso ukumisa emhlotsheni okusesikweni kwakhe,  angasileli; ke yena onobugqwetha akakwazi ukudana.</p> 
 <p><a name="an_3:6">3:6</a> Ndizinqamle iintlanga, zichithakele iingqoqo zezindlu zazo.  Ndizonakalisile izitrato zazo, ukuba kungabikho udlula ngazo;  idilikile imizi yazo, ukuba kungabikho mntu, kungabikho umiyo kuyo.</p> 
 <p><a name="an_3:7">3:7</a> Ndathi kodwa, Mawundoyike, uyamkele ingqeqesho,  linganqanyulwa ikhaya lakho, njengako konke endakumisela khona;  ke bavuka kusasa, bonakalise ngeentlondi zabo zonke.</p> 
 <p><a name="an_3:8">3:8</a> Ngako oko yilindeleni kum, utsho uYehova, ide ibe yimini yokuvuka kwam, ndithimbe. Ngokuba kulunge kum ukuhlanganisa iintlanga, ndibuthe izikumkani, ukuze ndiyiphalaze ingqumbo yam phezu kwazo, konke ukuvutha komsindo wam; kuba liya kutshiswa ngumlilo wekhwele lam lonke ihlabathi.</p> 
 <p><a name="an_3:9">3:9</a> Kuba ngelo xesha ndiya kuziguqulela izizwe intetho enyulu,  ukuze zinqule igama likaYehova zonke ziphela, zimkhonze ngaxhatha linye.</p> 
 <p><a name="an_3:10">3:10</a> Ziya kuthabathela phesheya kwemilambo yakwaKushi, zibazise abandithandayo, intombi yeentsali zam, bengumnikelo wam wokudla.</p> 
 <p><a name="an_3:11">3:11</a> Ngaloo mini akuyi kudana ngenxa yeentlondi zakho zonke,  owakreqa ngazo kum; ngokuba ngelo xesha ndiya kubasusa phakathi kwakho abadlamkileyo bakho, benekratshi, ungaphindi uzidle ngokwakho entabeni yam engcwele.</p> 
 <p><a name="an_3:12">3:12</a> Kanjalo ndiya kusalisa phakathi kwakho abantu abaziintsizana, abazizisweli, abaya kuzimela egameni likaYehova.</p> 
 <p><a name="an_3:13">3:13</a> Amasalela akwaSirayeli akayi kwenza ngobugqwetha, akayi kuthetha amanga, aluyi kufumaneka emlonyeni wawo ulwimi lwenkohliso; ngokuba wona aya kudla, abuthe, kungabikho uwothusayo.</p> 
 <p><a name="an_3:14">3:14</a> Memelela, ntombi inguZiyon: duma, Sirayeli; vuya, udlamke ngentliziyo yonke, ntombi inguYerusalem.</p> 
 <p><a name="an_3:15">3:15</a> UYehova ukususile ukugwetywa kwakho, uzidedisile iintshaba zakho; ukumkani wakwaSirayeli, uYehova, uphakathi kwakho;  akusayi kuba sabona bubi.</p> 
 <p><a name="an_3:16">3:16</a> Ngaloo mini baya kuthi kwiYerusalem, Musa ukoyika; Ziyon,  mazingawi izandla zakho.</p> 
 <p><a name="an_3:17">3:17</a> UYehova uThixo wakho uphakathi kwakho, ligorha elisindisayo; unemihlali ngawe, enovuyo; uthe cwaka eluthandweni lwakhe, ugcoba ngawe ememelela.</p> 
 <p><a name="an_3:18">3:18</a> Ndiya kubahlanganisa abalilela umthendeleko, bengabakuni;  ingcikivo ibaphethe.</p> 
 <p><a name="an_3:19">3:19</a> Yabona, ndiya kubenza ngendawo bonke abacinezeli bakho ngelo xesha; ndiyisindise into eqhwalelayo, ndiyihlanganise into egxothiweyo; ndibenze indumiso negama emazweni onke abahlaziswa kuwo.</p> 
 <p><a name="an_3:20">3:20</a> Ngelo xesha ndiya kunizisa, ndinibuthe ngexesha elililo;  ngokuba ndiya kunenza nibe negama, nidunyiswe phakathi kwezizwe zonke zehlabathi, ekukubuyiseni kwam ukuthinjwa kwenu phambi kwamehlo enu; utsho uYehova.</p> 
 <p></p><hr>
 <center>
 <a href="hag.htm">Next: Haggai</a></center>
 </body>