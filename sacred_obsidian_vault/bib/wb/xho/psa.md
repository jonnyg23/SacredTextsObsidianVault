<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="job.htm">Previous</a> 
 <a href="pro.htm">Next</a> 
 </center>
 <hr>
  <h3 align="center">Xhosa Bible: Psalms</h3> 
 <p><a name="an_1:1">1:1</a> Hayi, uyolo lomntu ongahambiyo ngecebo labangendawo,  Ongemiyo endleleni yaboni, Ongahlaliyo embuthweni yabagxeki!</p> 
 <p><a name="an_1:2">1:2</a> Yena unonelela umyalelo kaYehova; Ucamanga ngomyalelo wakhe imini nobusuku:</p> 
 <p><a name="an_1:3">1:3</a> Unjengomthi omiliselwe phezu kwemijelo yamanzi, Onika isiqhamo sawo ngexesha lawo, Ogqabi lawo lingabuniyo; Konke akwenzayo kophumelela.</p> 
 <p><a name="an_1:4">1:4</a> Abanjalo abangendawo; Bona banjengomququ ophetshethwa ngumoya.</p> 
 <p><a name="an_1:5">1:5</a> Ngenxa yoko abangendawo abanakuma emgwebeni, Naboni ebandleni lamalungisa.</p> 
 <p><a name="an_1:6">1:6</a> Ngokuba uYehova uyayazi indlela yamalungisa; Ke yona indlela yabangendawo iya kudaka.</p> 
 <p><a name="an_2:1">2:1</a> Yini na ukuba iintlanga zenze imbuthumbuthu, Izizwe zicamange into engeyakonto?</p> 
 <p><a name="an_2:2">2:2</a> Ookumkani behlabathi bazimisile, Izidwangube zabhunga NgoYehova nangoMthanjiswa wakhe;</p> 
 <p><a name="an_2:3">2:3</a> Besithi, Masiziqhawule iimbophelelo zabo, Sizilahle izintya zabo kuthi.</p> 
 <p><a name="an_2:4">2:4</a> Ohleli emazulwini uyahleka, INkosi iyabagculela.</p> 
 <p><a name="an_2:5">2:5</a> Iya kwandula ithethe kubo ngomsindo wayo, Ibakhwankqise ngokuvutha kwayo.</p> 
 <p><a name="an_2:6">2:6</a> Ithi, Mna ke ndimmisile ukumkani wam Phezu kweZiyon, intaba yam engcwele.</p> 
 <p><a name="an_2:7">2:7</a> Athi yena, Ndiya kuwuvakalisa ummiselo: UYehova uthe kum,  UnguNyana wam wena; Mna namhla ndikuzele.</p> 
 <p><a name="an_2:8">2:8</a> Cela kum, ndikunike iintlanga zibe lilifa lakho, Iziphelo zehlabathi zibe zezakho.</p> 
 <p><a name="an_2:9">2:9</a> Uya kuzivikiva ngentonga yentsimbi, Uzihlekeze, zinge zizitya zodongwe.</p> 
 <p><a name="an_2:10">2:10</a> Ngoko ke, nina bokumkani, qiqani; Bagwebi basehlabathini,  yalekani.</p> 
 <p><a name="an_2:11">2:11</a> Mkhonzeni uYehova nisoyika, Gcobani nithuthumela.</p> 
 <p><a name="an_2:12">2:12</a> Mangeni uNyana, hleze aqumbe, nitshabalale endleleni,  Ngokuba ungahle uvuthe umsindo wakhe. Hayi, uyolo lwabo bonke abazimela ngaye!</p> 
 <p><a name="an_3:1">3:1</a> Umhobe kaDavide, ekubalekeni kwakhe kuAbhisalom unyana wakhe. Yehova, hayi, ukuba baninzi kwabandibandezelayo!  Baninzi abasukela phezulu kum.</p> 
 <p><a name="an_3:2">3:2</a> Baninzi abathi kumphefumlo wam, Akunalusindiso kuThixo.  (Phakamisani.)</p> 
 <p><a name="an_3:3">3:3</a> Ke wena, Yehova, uyingweletshetshe kum, Uluzuko lwam,  umphakamisi wentloko yam.</p> 
 <p><a name="an_3:4">3:4</a> Ndidanduluka kuYehova ngezwi lam, Andiphendule entabeni yakhe engcwele. (Phakamisani.)</p> 
 <p><a name="an_3:5">3:5</a> Ndalala phantsi, ndalala ubuthongo; Ndavuka, ngokuba uYehova endixhasa.</p> 
 <p><a name="an_3:6">3:6</a> Andizoyiki izigidi zabantu Abakhe uluhlu lokulwa ngeenxa zonke kum.</p> 
 <p><a name="an_3:7">3:7</a> Khawusuk ume, Yehova; ndisindise, Thixo wam; Ngokuba uzibetha zonke iintshaba zam emhlathini; Amazinyo abangendawo uyawaphula.</p> 
 <p><a name="an_3:8">3:8</a> Usindiso lolukaYehova: Mayibe phezu kwabantu bakho intsikelelo yakho. (Phakamisani.)</p> 
 <p><a name="an_4:1">4:1</a> Kumongameli wokubethelwa izinto ezineentambo. Umhobe kaDavide. Ekudandulukeni kwam ndiphendule, Thixo wobulungisa bam; Embandezelweni yam wandenzela indawo ebanzi; Ndibabale,  uwuve umthandazo wam.</p> 
 <p><a name="an_4:2">4:2</a> Nina, nyana babantu, kunini na uzuko lwam niluhlazisa,  Ningxamele into engeyakonto, nithanda amanga? (Phakamisani.)</p> 
 <p><a name="an_4:3">4:3</a> Yazini ke ukuba uYehova uzibalulele owenceba; UYehova uyaphulaphula ndakudanduluka kuye.</p> 
 <p><a name="an_4:4">4:4</a> Qumbani, ningoni; Thethani neentliziyo zenu ezinkukweni zenu, nithi cwaka. (Phakamisani.)</p> 
 <p><a name="an_4:5">4:5</a> Bingelelani imibingelelo yobulungisa, Nikholose ngoYehova.</p> 
 <p><a name="an_4:6">4:6</a> Baninzi abathi, Ngubani na owosibonisa okulungileyo?  Siphakamisele ukukhanya kobuso bakho, Yehova.</p> 
 <p><a name="an_4:7">4:7</a> Uyivuyisile intliziyo yam, Kunexesha lobuninzi bengqolowa yabo, newayini yabo entsha.</p> 
 <p><a name="an_4:8">4:8</a> Ndiya kulala phantsi, ndilale ubuthongo kwangoku, ndixolile,  Ngokuba wena, Yehova, undihlalisa ndikholosile, noko ndindedwa.</p> 
 <p><a name="an_5:1">5:1</a> Kumongameli: ngogwali. Umhobe kaDavide. Wabekele indlebe amazwi am, Yehova, Kuqonde ukucamanga kwam.</p> 
 <p><a name="an_5:2">5:2</a> Libazele indlebe izwi lokuzibika kwam, Kumkani wam, Thixo wam; Ngokuba ndithandaza kuwe.</p> 
 <p><a name="an_5:3">5:3</a> Yehova, uya kuliva izwi lam kwakusasa, Kwakusasa ndiya kuwusingisa kuwe umthandazo wam, ndibonisele.</p> 
 <p><a name="an_5:4">5:4</a> Ngokuba wena akunguThixo onanze okungendawo,  Akanakuphambukela kuwe onobubi.</p> 
 <p><a name="an_5:5">5:5</a> Abanakuma abaqhayisi phambi kwamehlo akho; Uyabathiya bonke abasebenzi bobutshinga.</p> 
 <p><a name="an_5:6">5:6</a> Uyabatshabalalisa abathetha amanga; Indoda enegazi nenkohliso ilisikizi kuYehova.</p> 
 <p><a name="an_5:7">5:7</a> Ke mna, ndinokungena endlwini yakho ngenceba yakho eninzi,  Ndiqubude, ndibhekise etempileni yakho engcwele ngokukoyika.</p> 
 <p><a name="an_5:8">5:8</a> Yehova, ndikhaphe ngobulungisa bakho ngenxa yabandilaleleyo;  Yilungelelanise indlela yakho phambi kwam.</p> 
 <p><a name="an_5:9">5:9</a> Ngokuba emlonyeni wabo akukho nto imiyo, Umbilini wabo ngumeyeliselo; Lingcwaba elivuliweyo umqala wabo; Bathetha okugudileyo ngolwimi lwabo.</p> 
 <p><a name="an_5:10">5:10</a> Bathwalise ityala, Thixo; Makatshitshe amaqhinga abo;  Elukreqweni lwabo oluninzi batyhale, Ngokuba bakuphikisile.</p> 
 <p><a name="an_5:11">5:11</a> Mabavuye bonke abazimela ngawe, Bamemelele ngonaphakade,  ubakhusele; Badlamke ngawe abalithandayo igama lakho.</p> 
 <p><a name="an_5:12">5:12</a> Ngokuba wena uyalisikelela ilungisa, Yehova,  Ulihlanganisele ngenkoliseko njengekhaka.</p> 
 <p><a name="an_6:1">6:1</a> Kumongameli wokubethelwa izinto ezineentambo: ngelamadoda ilizwi. Umhobe kaDavide. Yehova, musa ukundohlwaya unomsindo,  Ungandithethisi unobushushu.</p> 
 <p><a name="an_6:2">6:2</a> Ndibabale, Yehova, ngokuba ndintshwenyile; Ndiphilise,  Yehova, ngokuba ekhwankqisiwe amathambo am.</p> 
 <p><a name="an_6:3">6:3</a> Umphefumlo wam ukhwankqiswe kakhulu; Ke wena, Yehova, koda kube nini na?</p> 
 <p><a name="an_6:4">6:4</a> Buya, Yehova, uwuhlangule umphefumlo wam; Ndisindise ngenxa yenceba yakho.</p> 
 <p><a name="an_6:5">6:5</a> Ngokuba ekufeni akusekho kukukhumbula; Kwelabafileyo ngubani na osenokubulela kuwe?</p> 
 <p><a name="an_6:6">6:6</a> Ndidiniwe kukugcuma kwam; Ndiludadisa ubusuku bonke ukhuko lwam, Ndiwenza manzi umandlalo wam ngeenyembezi zam.</p> 
 <p><a name="an_6:7">6:7</a> Lonakele kukukhathazeka iliso lam; Laluphele ngenxa yababandezeli bam bonke.</p> 
 <p><a name="an_6:8">6:8</a> Sukani kum, nina nonke basebenzi bobutshinga; Ngokuba uYehova ulivile ilizwi lokulila kwam.</p> 
 <p><a name="an_6:9">6:9</a> Ukuvile uYehova ukutarhuzisa kwam; UYehova umthandazo wam uyawamkela.</p> 
 <p><a name="an_6:10">6:10</a> Ziya kudana, zikhwankqe kakhulu, zonke iintshaba zam; Ziya kubuyiswa zidanile ngephanyazo.</p> 
 <p><a name="an_7:1">7:1</a> Ishigayon kaDavide, awayivumayo kuYehova ngenxa yamazwi kaKushi, umBhenjamin. Yehova, Thixo wam, ndizimela ngawe;  Ndisindise kubo bonke abandisukelayo, undihlangule,</p> 
 <p><a name="an_7:2">7:2</a> Hleze bawuqwenge njengengonyama umphefumlo wam, Bawudlavule,  kungekho mhlanguli.</p> 
 <p><a name="an_7:3">7:3</a> Yehova, Thixo wam, ukuba ndithe ndenza oku, Ukuba kukho ubugqwetha ezandleni zam,</p> 
 <p><a name="an_7:4">7:4</a> Ukuba ndimphethe kakubi obexolelene nam, Ndambhunyula ondibandezele kungekho sizathu:</p> 
 <p><a name="an_7:5">7:5</a> Maluwusukele utshaba umphefumlo wam, luwufumane,  Lubunyashele phantsi ubomi bam, Uzuko lwam lululalise eluthulini. (Phakamisani.)</p> 
 <p><a name="an_7:6">7:6</a> Khawusuk ume, Yehova, unomsindo, Kuphakamele ukuphuphuma komsindo wabandibandezelayo; Uvuke, undikhawulele; wena umise umgwebo.</p> 
 <p><a name="an_7:7">7:7</a> Ibandla lezizwe malikungqonge; Ubuyele phezulu phezu kwalo.</p> 
 <p><a name="an_7:8">7:8</a> UYehova uya kugweba phakathi kwezizwe. Lithethe ityala lam,  Yehova, ngobulungisa bam, nangokugqibelela kwam okukum.</p> 
 <p><a name="an_7:9">7:9</a> Mabuphele ububi babangendawo, ulizimase ilungisa;  Ungumcikidi weentliziyo nezintso, Thixo wobulungisa.</p> 
 <p><a name="an_7:10">7:10</a> Ingweletshetshe yam inoThixo, Umsindisi wabantliziyo zithe tye.</p> 
 <p><a name="an_7:11">7:11</a> UThixo ngumgwebi olilungisa; UnguThixo obhavuma yonke imihla.</p> 
 <p><a name="an_7:12">7:12</a> Ukuba ongendawo uthe akabuya, ulilolile ikrele lakhe;  Usityedile isaphetha sakhe, wasilungisa.</p> 
 <p><a name="an_7:13">7:13</a> Uzibhekise kuye izixhobo zokufa, Uzenze zanomlilo iintolo zakhe.</p> 
 <p><a name="an_7:14">7:14</a> Yabona, yena unenimba yobutshinga; Ukhawule ububi, wazala ubuxoki;</p> 
 <p><a name="an_7:15">7:15</a> Umbe umhadi, wawugomba; Weyela esihogweni awasisebenzayo.</p> 
 <p><a name="an_7:16">7:16</a> Ububi bakhe bobuyela entlokweni yakhe, Naselukakayini lwakhe kufike ukugonyamela kwakhe.</p> 
 <p><a name="an_7:17">7:17</a> Ndiya kubulela kuYehova ngokobulungisa bakhe, Ndivume ngendumiso kwigama likaYehova ophezu konke.</p> 
 <p><a name="an_8:1">8:1</a> Kumongameli: ngolwaseGati. Umhobe kaDavide. Yehova, Nkosi yethu, Hayi, ubungangamsha begama lakho ehlabathini lonke! Wena uwambathise amazulu ngendili yakho.</p> 
 <p><a name="an_8:2">8:2</a> Emlonyeni wabantwana nabanyayo useke amandla, Ngenxa yababandezeli bakho, Ukuze udambise utshaba nophindezelayo.</p> 
 <p><a name="an_8:3">8:3</a> Xa ndilikhangelayo izulu lakho, umsebenzi weminwe yakho,  Inyanga neenkwenkwezi ozimisileyo:</p> 
 <p><a name="an_8:4">8:4</a> Uyintoni na umntu lo, le nto umkhumbulelayo? Unyana womntu,  le nto umvelelayo?</p> 
 <p><a name="an_8:5">8:5</a> Umsilelise kancinane ebuThixweni, Wamthi jize ngobuqaqawuli nangobungangamela.</p> 
 <p><a name="an_8:6">8:6</a> Umphathise ubukhosi phezu kwemisebenzi yezandla zakho, Zonke izinto uzibeke phantsi kweenyawo zakhe:</p> 
 <p><a name="an_8:7">8:7</a> Impahla emfutshane, neenkomo zonke ziphelele,  Kwaneenyamakazi zonke;</p> 
 <p><a name="an_8:8">8:8</a> Iintaka zezulu, neentlanzi zolwandle, Into ehamba ngeendlela zolwandle.</p> 
 <p><a name="an_8:9">8:9</a> Yehova, Nkosi yethu, Hayi, ubungangamsha begama lakho ehlabathini lonke!</p> 
 <p><a name="an_9:1">9:1</a> Kumongameli: ngemute-labhen, Umhobe kaDavide. Ndiya kubulela kuYehova ngentliziyo yam yonke; Ndiya kuyibalisa yonke imisebenzi yakho ebalulekileyo.</p> 
 <p><a name="an_9:2">9:2</a> Ndiya kuvuya ndidlamke ngawe; Ndiya kulibethela uhadi igama lakho, Wena usenyangweni.</p> 
 <p><a name="an_9:3">9:3</a> Ekubuyeni kweentshaba zam umva, Ziyawa, zibhubhe ebusweni bakho.</p> 
 <p><a name="an_9:4">9:4</a> Ngokuba ulifezile ityala lam nebango lam: Uhleli etroneni ungumgwebi olilungisa.</p> 
 <p><a name="an_9:5">9:5</a> Uzikhalimele iintlanga, wabatshabalalisa abangendawo; Igama lazo ulicimile ngonaphakade kanaphakade.</p> 
 <p><a name="an_9:6">9:6</a> Iintshaba zona zigqibele, yangamanxuwa kwaphela; Imizi uyinyothule, Yadaka inkumbulo yayo yona.</p> 
 <p><a name="an_9:7">9:7</a> Ke yena uYehova uhleli ngonaphakade, Uyizinzisele ugwebo itrone yakhe.</p> 
 <p><a name="an_9:8">9:8</a> Uya kugweba yena kwelimiweyo ngobulungisa, Agwebe phakathi kwezizwe ngokuthe tye.</p> 
 <p><a name="an_9:9">9:9</a> UYehova makabe yingxonde kotyunyuziweyo, Ingxonde ngamaxesha engxingongo;</p> 
 <p><a name="an_9:10">9:10</a> Bakholose ngawe abalaziyo igama lakho; Ngokuba akubashiyanga abakuquqelayo wena, Yehova.</p> 
 <p><a name="an_9:11">9:11</a> Vumani ngendumiso kuYehova ohlala eZiyon; Xelani ezizweni izenzo zakhe ezincamisileyo;</p> 
 <p><a name="an_9:12">9:12</a> Ukuba umphindezeli wamagazi ubakhumbule, Akakulibalanga ukukhala kwabalulamileyo.</p> 
 <p><a name="an_9:13">9:13</a> Ndibabale, Yehova; Zibone iintsizi zam ezikhoyo ngabandithiyayo, Mphakamisi wam emasangweni okufa;</p> 
 <p><a name="an_9:14">9:14</a> Ukuze ndibalise yonke indumiso yakho, Emasangweni entombi uZiyon, Ndigcobe ngosindiso lwakho.</p> 
 <p><a name="an_9:15">9:15</a> Iintlanga zitshone esihogweni ezasenzayo, Emnatheni ezawugqumelayo kubanjiswe kwaolwazo unyawo.</p> 
 <p><a name="an_9:16">9:16</a> Uzazisile uYehova; wenza umgwebo, Emthiyela ngomsebenzi wezandla zakhe ongendawo. (Bethani uhadi ngofefe. Phakamisani.)</p> 
 <p><a name="an_9:17">9:17</a> Baya kubuyela kwelabafileyo abangendawo, Kwaiintlanga zonke ezimlibalayo uThixo;</p> 
 <p><a name="an_9:18">9:18</a> Ngokuba aliyi kuhlala lilityalwa ihlwempu, Ithemba leentsizana aliyi kudaka ngonaphakade.</p> 
 <p><a name="an_9:19">9:19</a> Khawusuk ume, Yehova; malungangcwangushi uluntu,  Mazigwetywe iintlanga phambi kwakho,</p> 
 <p><a name="an_9:20">9:20</a> Zimisele ukoyika, Yehova, Zazi iintlanga ukuba ziluluntu kuphela. (Phakamisani.)</p> 
 <p><a name="an_10:1">10:1</a> Yini na ukuba umele mgama, Yehova, Uzifihle ngamaxesha engxingongo?</p> 
 <p><a name="an_10:2">10:2</a> Ngokukratsha kwabangendawo bayatsha abaziintsizana;  Babanjiswa ngamayelenqe abawacingileyo.</p> 
 <p><a name="an_10:3">10:3</a> Ngokuba ongendawo uyaqhayisa ngeminqweno yomphefumlo wakhe.  Nolibawa wahlukene noYehova, wamgiba.</p> 
 <p><a name="an_10:4">10:4</a> Ongendawo ngobuchi bakhe uthi, Akasayi kubuza. Yonke iminkqangiyelo yakhe ithi, Akukho Thixo.</p> 
 <p><a name="an_10:5">10:5</a> Ziqinile iindlela zakhe ngamaxesha onke; Ziphakamile izigwebo zakho, zikude kuye; Bonke ababandezeli bakhe uyabafuthela.</p> 
 <p><a name="an_10:6">10:6</a> Uthi entliziyweni yakhe, Andisayi kushukunyiswa;  Izizukulwana ngezizukulwana, ndingongayi kuba sebubini.</p> 
 <p><a name="an_10:7">10:7</a> Umlomo wakhe uzele kukushwabula nokukhohlisa nokuxinezela.  Ngaphantsi kolwimi lwakhe bububi nobutshinga.</p> 
 <p><a name="an_10:8">10:8</a> Uhlala emilaleleni yeengqili, Agwinte omsulwa entsithelweni; Amehlo akhe azonda oludwayi.</p> 
 <p><a name="an_10:9">10:9</a> Ulalela entsithelweni njengengonyama eludadeni wayo;  Ulalela ukuba axwile emke nosizana; Uxwila emke nolusizana,  elutsala ngomnatha wakhe.</p> 
 <p><a name="an_10:10">10:10</a> Uyabuthuma, uyabunguzela, Bawele ezinzitsheni zakhe abaziindwayi.</p> 
 <p><a name="an_10:11">10:11</a> Uthi entliziyweni yakhe, UThixo ulibele, Ubusithelisile ubuso bakhe, akabonanga nento.</p> 
 <p><a name="an_10:12">10:12</a> Khawusuk ume, Yehova, phakamisa isandla sakho, Thixo.  Musa ukubalibala abalulamileyo.</p> 
 <p><a name="an_10:13">10:13</a> Kungenxa yani na ukuba ongendawo amgibe uThixo, Athi entliziyweni yakhe, Akuyi kubuza?</p> 
 <p><a name="an_10:14">10:14</a> Ubonile wena; ngokuba uyabubona ububi nenkathazo, ububeke esandleni sakho; Uzinikela kuwe oludwayi; Ungumncedi weenkedama wena.</p> 
 <p><a name="an_10:15">10:15</a> Yaphula ingalo yongendawo; Onobubi, mbuze okungendawo kwakhe, kungasali nento.</p> 
 <p><a name="an_10:16">10:16</a> UYehova nguKumkani ngonaphakade kanaphakade; Zitshabalele iintlanga, azabakho ehlabathini lakhe.</p> 
 <p><a name="an_10:17">10:17</a> Umnqweno wabalulamileyo uwuvile, Yehova; Wazizimasa iintliziyo zabo, wayibaza indlebe yakho,</p> 
 <p><a name="an_10:18">10:18</a> Ukuba ugwebe ityala lenkedama noxinzelelweyo, Angabi sabangcangcazelisa umntu wasehlabathini.</p> 
 <p><a name="an_11:1">11:1</a> Kumongameli. EkaDavide. Ndizimela ngoYehova; Ningathini na ukuthi kumphefumlo wam, Balekela entabeni yakho njengentaka?</p> 
 <p><a name="an_11:2">11:2</a> Ngokuba nabo abangendawo begoba isaphetha, Bezilungisile iintolo zabo entanjeni, Ukuba batole besithele kwabantliziyo zithe tye.</p> 
 <p><a name="an_11:3">11:3</a> Xa iziseko zithe zagungxulwa, Ilungisa linokuthini na?</p> 
 <p><a name="an_11:4">11:4</a> UYehova, ulotempile yakhe iyingcwele, UYehova, ulotrone yakhe isemazulwini, Amehlo akhe ayababona, iinkophe zakhe ziyabacikida oonyana babantu.</p> 
 <p><a name="an_11:5">11:5</a> UYehova uyalicikida ilungisa; Ke yena ongendawo nothanda ukugonyamela, umthiyile umphefumlo wakhe.</p> 
 <p><a name="an_11:6">11:6</a> Uya kubanisela abangendawo imigibe; Umlilo, nesulfure,  nomoya olulophu, yindebe yabo abayabelweyo;</p> 
 <p><a name="an_11:7">11:7</a> Ngokuba lilungisa uYehova; uthanda imisebenzi yobulungisa;  Othe tye uya kububona ubuso bakhe.</p> 
 <p><a name="an_12:1">12:1</a> Kumongameli: ngelamadoda ilizwi. Umhobe kaDavide.  Sindisa, Yehova, ngokuba uphelile owenceba, Ngokuba bathe shwaka abanyanisileyo koonyana babantu.</p> 
 <p><a name="an_12:2">12:2</a> Bathetha inkohlakalo omnye nomnye; Bathetha ngomlomo ogudileyo, nangentliziyo embaxa.</p> 
 <p><a name="an_12:3">12:3</a> Ngamana uYehova angayinqumla yonke imilebe yomlomo ogudileyo, Ulwimi oluthetha izinto ezinkulu;</p> 
 <p><a name="an_12:4">12:4</a> Abathe, Ulwimi lwethu siyalupheza; Imilomo yethu yeyethu;  ngubani na oyinkosi kuthi?</p> 
 <p><a name="an_12:5">12:5</a> Ngenxa yokubhuqwa kweentsizana, ngenxa yokuncwina kwamahlwempu, Ndiya kusuka ndime ngoku, utsho uYehova; Ndiya kumbeka elusindisweni lowo ululangazelelayo.</p> 
 <p><a name="an_12:6">12:6</a> Amazwi kaYehova ngamazwi acocekileyo, Yisilivere enyibilikiselwe eziko, yela emhlabeni, Ehluzwe kasixhenxe.</p> 
 <p><a name="an_12:7">12:7</a> Wena, Yehova, uya kubagcina, Uya kubalondoloza kwesi sizukulwana ngonaphakade.</p> 
 <p><a name="an_12:8">12:8</a> Abangendawo bahambahamba ngeenxa zonke, Xa kuphakanyiswe abangeni phakathi koonyana babantu.</p> 
 <p><a name="an_13:1">13:1</a> Kumongameli. Umhobe kaDavide. Kunini na, Yehova,  undilibele kwaphela? Kunini na ubusithelisa ubuso bakho kum?</p> 
 <p><a name="an_13:2">13:2</a> Kunini na ndicebacebisana nomphefumlo wam, Ndinesingqala entliziyweni yam imini le? Kunini na lundiphakamele utshaba lwam?</p> 
 <p><a name="an_13:3">13:3</a> Bheka undiphendule, Yehova, Thixo wam; Khanyisa amehlo am,  hleze ndilale ukufa;</p> 
 <p><a name="an_13:4">13:4</a> Hleze utshaba lwam luthi, Ndimeyisile; Bagcobe abandibandezelayo, xa ndithe ndashukunyiswa.</p> 
 <p><a name="an_13:5">13:5</a> Mna ndikholose ngenceba yakho, Mayigcobe intliziyo yam ngosindiso lwakho.</p> 
 <p><a name="an_13:6">13:6</a> Ndiya kuvuma kuYehova, Ngokuba endiphethe kakuhle.</p> 
 <p><a name="an_14:1">14:1</a> Kumongameli. EkaDavide. Sithi isidenge entliziyweni yaso,  Akukho Thixo. Bonakalisile, balisikizi ngeentlondi zabo; Akukho wenza okulungileyo.</p> 
 <p><a name="an_14:2">14:2</a> UYehova esemazulwini uqondele koonyana babantu, Ukubona ukuba ukho na oqiqayo, Oquqela kuThixo.</p> 
 <p><a name="an_14:3">14:3</a> Bonke batyekile, bayimbozisa bephelele; Akukho wenza okulungileyo, Akukho nokuba abe mnye.</p> 
 <p><a name="an_14:4">14:4</a> Abanakwazi na bonke abasebenzi bobutshinga, Abathi, bebadla abantu bam, bathi badla isonka, Bangamnquli uYehova?</p> 
 <p><a name="an_14:5">14:5</a> Apho bankwantya benkwantyile; Ngokuba uThixo usesizukulwaneni samalungisa.</p> 
 <p><a name="an_14:6">14:6</a> Icebo losizana ningalidanisa, Kodwa uYehova ulihlathi lalo.</p> 
 <p><a name="an_14:7">14:7</a> Akwaba bekuvela eZiyon ukusindiswa kwamaSirayeli!  Ekubabuyiseni kukaYehova abantu bakhe ekuthinjweni, Wogcoba uYakobi, avuye uSirayeli.</p> 
 <p><a name="an_15:1">15:1</a> Umhobe kaDavide. Yehova, ngubani na owophambukela ententeni yakho? Ngubani na owohlala entabeni yakho engcwele?</p> 
 <p><a name="an_15:2">15:2</a> Ngohamba ngokugqibeleleyo, esenza ubulungisa, Othetha inyaniso ngentliziyo yakhe.</p> 
 <p><a name="an_15:3">15:3</a> Ngongahlebiyo ngolwimi lwakhe, Ongamenziyo into embi uwabo,  Ongamngcikiviyo ummelwane wakhe;</p> 
 <p><a name="an_15:4">15:4</a> Odelekileyo, ecekiseka, kwawakhe amehlo, Obazukisayo ke bona abamoyikayo uYehova; Ofunga, angajiki, nokuba kubi kuye,</p> 
 <p><a name="an_15:5">15:5</a> Ongayinikeliyo imali yakhe ukuba adle abantu ngayo,  Ongenakugaqelwa ngaye omsulwa. Okwenzayo oko akayi kuza ashukunyiswe naphakade.</p> 
 <p><a name="an_16:1">16:1</a> Eyona iligugu likaDavide. Ndigcine, Thixo, ngokuba ndizimela ngawe.</p> 
 <p><a name="an_16:2">16:2</a> Ndithe kuYehova, UyiNkosi yam, Andinanto indilungeleyo ngaphezu kwakho.</p> 
 <p><a name="an_16:3">16:3</a> Ndithe kwabangcwele abasehlabathini, Bona bazizinhanha apho, kukhona konke endikunanzileyo.</p> 
 <p><a name="an_16:4">16:4</a> Ziya kwanda iimbulaleko zabo bamananisa ngathixo wumbi uYehova. Andiyi kuyithulula iminikelo yabo ethululwayo yegazi;  Andiyi kuwaphatha amagama abo ngomlomo wam.</p> 
 <p><a name="an_16:5">16:5</a> NguYehova isahlulo endasabelwayo, nendebe endayabelwayo;  Ulenze banzi ilifa lam.</p> 
 <p><a name="an_16:6">16:6</a> Amacandelo andiwele ezindaweni ezimnandi; Hee! Ndide ndaba nelifa elihle.</p> 
 <p><a name="an_16:7">16:7</a> Ndiya kumbonga uYehova ondinike icebo; Nasebusuku ziyandithethisa izintso zam.</p> 
 <p><a name="an_16:8">16:8</a> Ndimmisile uYehova phambi kwam amaxesha onke; Ngokuba esekunene kum nje, andiyi kushukunyiswa.</p> 
 <p><a name="an_16:9">16:9</a> Ngako oko iyavuya intliziyo yam, luyagcoba uzuko lwam:  Nenyama yam iya kuhlala ikholosile.</p> 
 <p><a name="an_16:10">16:10</a> Ngokuba akuyi kuwushiya umphefumlo wam kwelabafileyo;  Akuyi kumyekela owakho wenceba ukuba abonane nesihogo.</p> 
 <p><a name="an_16:11">16:11</a> Uya kundazisa umendo wobomi; Ebusweni bakho yinzaliseko yemivuyo; Ekunene kwakho yimihlali ngonaphakade.</p> 
 <p><a name="an_17:1">17:1</a> Umthandazo kaDavide. Buve, Yehova, ubulungisa; kubazele indlebe ukuhlahlamba kwam; Wubekele indlebe umthandazo wam,  ongengamlomo ukhohlisayo.</p> 
 <p><a name="an_17:2">17:2</a> Ibango lam malivele ebusweni bakho, Amehlo akho akhangele ngokuthe tye.</p> 
 <p><a name="an_17:3">17:3</a> Uyicikidile intliziyo yam; undivelele ebusuku;  Undinyibilikisile, akwafumana nto; Ndiyinkqangiyele into embi,  ayiyi kuwugqitha umlomo wam.</p> 
 <p><a name="an_17:4">17:4</a> Malunga nemisebenzi yabantu, ngelizwi lomlomo wakho, Mna ndizigcinile, andangena kwiindlela zamanyangaza.</p> 
 <p><a name="an_17:5">17:5</a> Imikhondo yam ibambe iindlela zakho, Azashukuma iinyawo zam.</p> 
 <p><a name="an_17:6">17:6</a> Mna ndinqula wena, ngokuba undiphendula, Thixo; Ndithobele indlebe yakho, kuve ukuthetha kwam.</p> 
 <p><a name="an_17:7">17:7</a> Zibalule iinceba zakho, wena wabasindisayo abazimela ngawe,  Ngesandla sakho sokunene, ngenxa yabasukela phezulu kubo.</p> 
 <p><a name="an_17:8">17:8</a> Ndigcine njengeliso, njengokhozo lwalo, Ndisithelise ngesithunzi samaphiko akho,</p> 
 <p><a name="an_17:9">17:9</a> Phambi kwabangendawo abandibhuqayo, Phambi kweentshaba zam ngokwasemphefumlweni ezindingungelayo.</p> 
 <p><a name="an_17:10">17:10</a> Zithe fithi kukutyeba; Ngomlomo wazo zithetha ngekratshi.</p> 
 <p><a name="an_17:11">17:11</a> Zindijikelezile ngoku ekuhambeni kwam; Amehlo azo ziwamisele ukundinqumela emhlabeni.</p> 
 <p><a name="an_17:12">17:12</a> Ukufana kwazo kunjengengonyama engxamele ukuqwenga,  Kunjengengonyama entsha ihleli entsithelweni.</p> 
 <p><a name="an_17:13">17:13</a> Khawusuk ume, Yehova, Uyihlangabeze, uyiwise yona;  Wusindise umphefumlo wam kongendawo ngekrele lakho;</p> 
 <p><a name="an_17:14">17:14</a> Kubafo, ngesandla sakho, Yehova, Kubafo beli phakade,  abasahlulo sikobu bomi; Osizalisileyo isisu sabo ngeengqwebo zakho; Bakholisile ngoonyana, Ukuphuphuma kwabo bakushiya neentsapho zabo.</p> 
 <p><a name="an_17:15">17:15</a> Mna ndiya kububona ubuso bakho ndisebulungiseni; Ndiya kwaneliswa sisithomo sakho ekuvukeni kwam.</p> 
 <p><a name="an_18:1">18:1</a> Kumongameli. Eyomkhonzi kaYehova. EkaDavide, owawathethayo kuYehova amazwi ale ngoma, mhlenikweni uYehova wamhlangulayo esandleni seentshaba zakhe zonke nasesandleni sikaSawule;  wathi: Ndikuthanda ngembilini yam, Yehova, lomelelo lwam.</p> 
 <p><a name="an_18:2">18:2</a> Yehova, ngxondorha yam, mboniselo yam, msindisi wam, Thixo wam, liwa lam endizimela ngalo, Ngweletshetshe yam, luphondo losindiso lwam, ngxonde yam!</p> 
 <p><a name="an_18:3">18:3</a> Ndinqula uYehova ongowokudunyiswa, Ndiyasindiswa ezintshabeni zam.</p> 
 <p><a name="an_18:4">18:4</a> Izintya zokufa zandijikela; Imilambo yobutshijolo yandidandathekisa.</p> 
 <p><a name="an_18:5">18:5</a> Izintya zelabafileyo zandibhijela; Izirhintyelo zokufa zabetha kum.</p> 
 <p><a name="an_18:6">18:6</a> Ekubandezelekeni kwam ndanqula uYehova, Ndazibika kuThixo wam; Waliva etempileni yakhe izwi lam, Ukuzibika kwam kwafika phambi kwakhe ezindlebeni zakhe.</p> 
 <p><a name="an_18:7">18:7</a> Lahexa ke lanyikima ihlabathi, Iziseko zeentaba zagungqa,  Zahexa, ngokuba enomsindo.</p> 
 <p><a name="an_18:8">18:8</a> Kwathi thaphu umsi emathatheni akhe, Wadla umlilo, uphuma emlonyeni wakhe, Kwavutha amalahle ephuma kuwo.</p> 
 <p><a name="an_18:9">18:9</a> Wawathoba amazulu, wehla, Yangamafu amnyama phantsi kweenyawo zakhe.</p> 
 <p><a name="an_18:10">18:10</a> Wakhwela ekerubhini, waphaphazela, Wee tshwebelele ngamaphiko omoya.</p> 
 <p><a name="an_18:11">18:11</a> Wamisa ubumnyama baba lisithe lakhe, umnquba wakhe ngeenxa zonke kuye; Ubumnyama bamanzi, iingqimba zamafu.</p> 
 <p><a name="an_18:12">18:12</a> Ekukhanyeni okuphambi kwakhe, kwatyhoboza emafini akhe Isiphango samatye, namalahle omlilo.</p> 
 <p><a name="an_18:13">18:13</a> Wadudumisa ezulwini uYehova, Ophezu konke walikhupha ilizwi lakhe. Yasisiphango samatye namalahle omlilo.</p> 
 <p><a name="an_18:14">18:14</a> Wathuma iintolo zakhe, wabaphangalalisa; Yamininzi imibane, wabadubaduba.</p> 
 <p><a name="an_18:15">18:15</a> Imiphantsi yamanzi yabonakala, Kwatyhileka iziseko zelimiweyo Ngokukhalima kwakho, Yehova, Ngokufutha komoya womsindo wakho.</p> 
 <p><a name="an_18:16">18:16</a> Wolula isandla ephezulu, wandibamba, Wandirhola emanzini amaninzi.</p> 
 <p><a name="an_18:17">18:17</a> Wandihlangula elutshabeni lwam olunamandla,  Kwabandithiyileyo, ngokuba bebomelele kunam.</p> 
 <p><a name="an_18:18">18:18</a> Bandifikela ngemini yokusindeka kwam, UYehova wandixhasa.</p> 
 <p><a name="an_18:19">18:19</a> Wandikhuphela endaweni ebanzi, Wandihlangula, ngokuba endithandile.</p> 
 <p><a name="an_18:20">18:20</a> UYehova wandiphatha kakuhle ngokobulungisa bam,  Wandibuyisela ngokobunyulu bezandla zam.</p> 
 <p><a name="an_18:21">18:21</a> Ngokuba ndizigcina iindlela zikaYehova, Andemka ngokungendawo kuThixo wam.</p> 
 <p><a name="an_18:22">18:22</a> Ngokuba onke amasiko akhe aphambi kwam, Nemimiselo yakhe andiyisusi kum;</p> 
 <p><a name="an_18:23">18:23</a> Ndaye ndingogqibeleleyo kuye, Ndazigcina, andaba nabugwenxa,</p> 
 <p><a name="an_18:24">18:24</a> Wandibuyisela ke uYehova ngokobulungisa bam, Ngokobunyulu bezandla zam phambi kwamehlo akhe.</p> 
 <p><a name="an_18:25">18:25</a> Kowenceba uzenza owenceba, Kwigorha eligqibeleleyo uzenza ogqibeleleyo;</p> 
 <p><a name="an_18:26">18:26</a> Kozenze nyulu uzenza onyulu, Kojibilizayo uzenza onobuqhokolo.</p> 
 <p><a name="an_18:27">18:27</a> Ngokuba wena uyabasindisa abantu ababandezelekileyo,  Uwathobe amehlo aqwayingileyo.</p> 
 <p><a name="an_18:28">18:28</a> Ngokuba uyasilumeka isibane sam wena; UYehova uThixo wam uyabukhanyisela ubumnyama bam.</p> 
 <p><a name="an_18:29">18:29</a> Ngokuba ngawe ndigila amajarha, NgoThixo wam ndiqabela ezindongeni.</p> 
 <p><a name="an_18:30">18:30</a> UThixo yena, igqibelele indlela yakhe; Ilizwi likaYehova linyibilikisiwe, Uyingweletshetshe kubo bonke abazimela ngaye.</p> 
 <p><a name="an_18:31">18:31</a> Ngokuba ngubani na onguThixo, ingenguye uYehova? Ngubani na oliliwa, ingenguThixo wethu?</p> 
 <p><a name="an_18:32">18:32</a> UloThixo undibhinqise ubukroti, Uyigqibelelisileyo indlela yam;</p> 
 <p><a name="an_18:33">18:33</a> Uzifanisayo iinyawo zam nezamaxhamakazi, Undimisayo emimangweni yam:</p> 
 <p><a name="an_18:34">18:34</a> Uzifundisayo ukulwa izandla zam, Zityede isaphetha sobhedu iingalo zam.</p> 
 <p><a name="an_18:35">18:35</a> Undinikileyo ingweletshetshe yosindiso lwakho: Sandixhasa isandla sakho sokunene; Ululamo lwakho lwandikhulisa.</p> 
 <p><a name="an_18:36">18:36</a> Wawenzela indawo ebanzi amanyathela am phantsi kwam,  Amaxhwele am akahexa.</p> 
 <p><a name="an_18:37">18:37</a> Ndazisukela iintshaba zam, ndazifumana; Andabuya zada zaphela.</p> 
 <p><a name="an_18:38">18:38</a> Ndaziqoba; azaba nakuvuka, Zawa phantsi kweenyawo zam.</p> 
 <p><a name="an_18:39">18:39</a> Wandibhinqisa ubukroti ekulweni, Wabaguqisa phantsi kwam abasukela phezulu kum;</p> 
 <p><a name="an_18:40">18:40</a> Wandinika ikhosi leentshaba zam, Abandithiyayo ndababhangisa.</p> 
 <p><a name="an_18:41">18:41</a> Bazibika, akwabakho msindisi; Bazibika kuYehova,  akabaphendula.</p> 
 <p><a name="an_18:42">18:42</a> Ndabacola, banjengothuli phambi komoya, Ndabaphalaza njengodaka lwezitrato.</p> 
 <p><a name="an_18:43">18:43</a> Wandisiza ekubambaneni kwabantu, Wandimisa ndayintloko yeentlanga; Abantu ebe ndingabazi bandikhonza.</p> 
 <p><a name="an_18:44">18:44</a> Besave ngeendlebe, bandithobela, Oonyana bolunye uhlanga bahanahanisa kum;</p> 
 <p><a name="an_18:45">18:45</a> Oonyana bolunye uhlanga bantshwenya, Baphuma bengcangcazela ekuvingcelweni kwabo.</p> 
 <p><a name="an_18:46">18:46</a> UYehova uhleli; lelokubongwa iliwa lam, Aphakanyiswe uThixo ondisindisayo.</p> 
 <p><a name="an_18:47">18:47</a> UloThixo wandinika impindezelo, Uzikhandaniselayo izizwe phantsi kwam;</p> 
 <p><a name="an_18:48">18:48</a> Undisiza ezintshabeni zam; Ewe, wena undiphakamisayo kwabasukela phezulu kum, Undihlangule kumfo ogonyamelayo.</p> 
 <p><a name="an_18:49">18:49</a> Ngenxa yoko ndiya kubulela kuwe, Yehova, phakathi kweentlanga, Ndivume kwigama lakho.</p> 
 <p><a name="an_18:50">18:50</a> Ulokhulisa iintsindiso zokumkani wakhe: Wenzayo inceba kumthanjiswa wakhe, KuDavide, nakwimbewu yakhe kude kuse ephakadeni.</p> 
 <p><a name="an_19:1">19:1</a> Kumongameli. Umhobe kaDavide. Izulu libalisa uzuko lukaThixo, Saye isibhakabhaka sixela umsebenzi wezandla zakhe.</p> 
 <p><a name="an_19:2">19:2</a> Imini impompozelela imini intetho, Ubusuku buxelela ubusuku ukwazi.</p> 
 <p><a name="an_19:3">19:3</a> Akukho ntetho, akukho mazwi, Apho singavakaliyo isandi sawo.</p> 
 <p><a name="an_19:4">19:4</a> Intambo yawo yokulinganisa iphume yaya ehlabathini lonke,  Kwaba seziphelweni zelimiweyo ukukhuluma kwawo. Ilanga ulimisele intente kuwo,</p> 
 <p><a name="an_19:5">19:5</a> Lona linjengomyeni ke ephuma egumbini lakhe; Linemihlali njengegorha, ukugidima ngomendo walo.</p> 
 <p><a name="an_19:6">19:6</a> Kusesiphelweni sezulu ukuphuma kwalo, Ukujikeleza kwalo kusa eziphelweni zalo; Akukho nto inokusithela ebushushwini balo.</p> 
 <p><a name="an_19:7">19:7</a> Umyalelo kaYehova ugqibelele, ubuyisa umphefumlo; Isingqino sikaYehova sinyanisekile, sinika isiyatha ubulumko.</p> 
 <p><a name="an_19:8">19:8</a> Izimiselo zikaYehova zithe tye, zivuyisa intliziyo;  Umthetho kaYehova unyulu, ukhanyisela amehlo.</p> 
 <p><a name="an_19:9">19:9</a> Ukoyika uYehova kucocekile, kumi ngonaphakade; Izigwebo zikaYehova ziyinyaniso, zibubulungisa kwaphela.</p> 
 <p><a name="an_19:10">19:10</a> Zinokunqweneleka kunegolide zona, nakunengcwengiweyo eninzi; Zimnandi kunobusi, kunencindi yobusi.</p> 
 <p><a name="an_19:11">19:11</a> Zikwamkhanyisela umkhonzi wakho; Ekuzigcineni mkhulu umvuzo.</p> 
 <p><a name="an_19:12">19:12</a> Ukulahleka, ngubani na okuqondayo? Ndenze msulwa kokusitheleyo.</p> 
 <p><a name="an_19:13">19:13</a> Kwanasekukhukhumaleni mnqande umkhonzi wakho;  Makungandilawuli; ukuze ndandule ukuba ngogqibeleleyo, Ndibe msulwa ekukreqeni okukhulu.</p> 
 <p><a name="an_19:14">19:14</a> Makakholeke amazwi omlomo wam, nezicamango zentliziyo yam,  Phambi kwakho, Yehova, liwa lam, mkhululi wam.</p> 
 <p><a name="an_20:1">20:1</a> Kumongameli. Umhobe kaDavide. Ngamana wakuphendula uYehova ngemini yembandezelo, Ngamana lakusa engxondeni igama likaThixo kaYakobi!</p> 
 <p><a name="an_20:2">20:2</a> Wakuthumela uncedo lwasengcweleni, Wakuxhasa eseZiyon!</p> 
 <p><a name="an_20:3">20:3</a> Wayikhumbula yonke iminikelo yakho yokudla, Wawafumana etyebile amadini akho anyukayo! (Phakamisani.)</p> 
 <p><a name="an_20:4">20:4</a> Wakunika ngokwentliziyo yakho, Walizalisa lonke icebo lakho!</p> 
 <p><a name="an_20:5">20:5</a> Singamemelela ngosindiso lwakho, Siphakamise iibhanile zethu egameni loThixo wethu; Azizalise uYehova zonke izicelo zakho.</p> 
 <p><a name="an_20:6">20:6</a> Ndiyazi ngoku ukuba uYehova ngumsindisi womthanjiswa wakhe;  Uya kumphendula emazulwini akhe angcwele Ngobugorha obusindisayo besandla sakhe sokunene.</p> 
 <p><a name="an_20:7">20:7</a> Abanye bakhankanya iinqwelo zokulwa, abanye bakhankanye amahashe, Ke thina sikhankanya igama likaYehova uThixo wethu.</p> 
 <p><a name="an_20:8">20:8</a> Bona baguqile bawa; Thina siphakamile sema.</p> 
 <p><a name="an_20:9">20:9</a> Yehova, sindisa; Ukumkani asiphendule ngemini yokubiza kwethu.</p> 
 <p><a name="an_21:1">21:1</a> Kumongameli. Umhobe kaDavide. Yehova, uvuyile ngamandla akho ukumkani, Asikuko nokuba uyagcoba ngosindiso lwakho!</p> 
 <p><a name="an_21:2">21:2</a> Umnike umnqweno wentliziyo yakhe Akwasilandula isicelo somlomo wakhe. (Phakamisani.)</p> 
 <p><a name="an_21:3">21:3</a> Ngokuba umkhawulela ngeentsikelelo zokulungileyo, Umthwesa isithsaba segolide engcwengekileyo.</p> 
 <p><a name="an_21:4">21:4</a> Wacela ubomi kuwe, wampha, Wamnika imihla emide ngonaphakade kanaphakade.</p> 
 <p><a name="an_21:5">21:5</a> Lukhulu uzuko lwakhe ngosindiso lwakho; Ubeka phezu kwakhe indili nobungangamela.</p> 
 <p><a name="an_21:6">21:6</a> Ngokuba umenze waba yintsikelelo ngonaphakade, Umvuyisa ngovuyo ebusweni bakho.</p> 
 <p><a name="an_21:7">21:7</a> Ngokuba ukumkani ukholose ngoYehova, Ngenceba yOsenyangweni akayi kushukunyiswa.</p> 
 <p><a name="an_21:8">21:8</a> Isandla sakho siya kuzifumana zonke iintshaba zakho,  Esokunene sakho siya kubafumana abakuthiyayo.</p> 
 <p><a name="an_21:9">21:9</a> Uya kubenza babe njengeziko lomlilo, wakubonakala. UYehova uya kubaginya ngomsindo wakhe, Nomlilo ubadle.</p> 
 <p><a name="an_21:10">21:10</a> Uya kusitshabalalisa isiqhamo sabo emhlabeni, Imbewu yabo koonyana babantu.</p> 
 <p><a name="an_21:11">21:11</a> Ngokuba bakuthobela ububi, Bacinga iyelenqe; abayi kufeza nto.</p> 
 <p><a name="an_21:12">21:12</a> Ngokuba uya kubenza bakunikele umhlana; Ngesaphetha sakho uya kuxuna iintolo zakho ebusweni babo.</p> 
 <p><a name="an_21:13">21:13</a> Phakama, Yehova, ngamandla akho; Siya kuvuma sibethe uhadi ngobugorha bakho.</p> 
 <p><a name="an_22:1">22:1</a> Kumongameli: ngeyelexhama lesifingo. Umhobe kaDavide.  Thixo wam, Thixo wam, undilahleleni na? Ukude ngani na ekusindisweni kwam, nasemazwini okubonga kwam?</p> 
 <p><a name="an_22:2">22:2</a> Thixo wam, ndiyabiza emini, ungaphenduli; Nasebusuku ndiyabiza, andithozanyiswa noko.</p> 
 <p><a name="an_22:3">22:3</a> Ungcwele ke wena, Ungulohlala ezindumisweni zakwaSirayeli.</p> 
 <p><a name="an_22:4">22:4</a> Oobawo bakholosa ngawe, Bakholosa, wabasiza;</p> 
 <p><a name="an_22:5">22:5</a> Bakhala kuwe, basinda; Bakholosa ngawe, abadana.</p> 
 <p><a name="an_22:6">22:6</a> Ke mna ndingumbungu, andimntu; Ndisisingcikivo soluntu,  into edelekileyo ebantwini.</p> 
 <p><a name="an_22:7">22:7</a> Bonke abandibonayo bayandigculela; Bayasineka, bahlunguzela intloko;</p> 
 <p><a name="an_22:8">22:8</a> Bathi, Makazilahlele kuYehova, amsize, Amhlangule kaloku,  ngokuba emthandile.</p> 
 <p><a name="an_22:9">22:9</a> Ewe, nguwe umtyhobozisi wam esizalweni, Inkolosisi yam ndisemabeleni kama.</p> 
 <p><a name="an_22:10">22:10</a> Ndalahlelwa kuwe kwasesizalweni; Kwasembilinini kama ubunguThixo wam.</p> 
 <p><a name="an_22:11">22:11</a> Musa ukuba kude nam, ngokuba isondele imbandezelo, Ngokuba akukho mncedi.</p> 
 <p><a name="an_22:12">22:12</a> Ndingqongwe ziinkunzi ezininzi, Ndihlanganyelwe zeziziimbalasane zaseBhashan.</p> 
 <p><a name="an_22:13">22:13</a> Zindakhamele umlomo wazo, Njengengonyama eqwengayo,  egqumayo.</p> 
 <p><a name="an_22:14">22:14</a> Ndiphalele njengamanzi, Ahlukene onke amathambo am;  Yanjengomthwebeba intliziyo yam, Inyibilikile phakathi kwezibilini zam.</p> 
 <p><a name="an_22:15">22:15</a> Omile njengegophe amandla am, Ulwimi lwam lunamathele ekhuhlangubeni lam; Undibeka eluthulini lokufa.</p> 
 <p><a name="an_22:16">22:16</a> Ngokuba izinja zindirhawule, Ibandla labenzi bokubi lindingungele; Bagqobhoza izandla zam neenyawo zam.</p> 
 <p><a name="an_22:17">22:17</a> Ndinokuwabala onke amathambo am; Bona bayandijonga,  bayandibonela,</p> 
 <p><a name="an_22:18">22:18</a> Babelana ngeengubo zam, Isambatho sam basenzela amaqashiso.</p> 
 <p><a name="an_22:19">22:19</a> Ke wena, Yehova, musa ukuba kude; Mandla am, khawuleza undincede.</p> 
 <p><a name="an_22:20">22:20</a> Wuhlangule ekreleni umphefumlo wam, Okuphela kwawo,  ethupheni lenja.</p> 
 <p><a name="an_22:21">22:21</a> Ndisindise emlonyeni wengonyama, Nasezimpondweni zenqu uya kundiphendula.</p> 
 <p><a name="an_22:22">22:22</a> Ndiya kulazisa igama lakho kubazalwana bam, Ndikudumise phakathi kwebandla, ndithi,</p> 
 <p><a name="an_22:23">22:23</a> Nina nimoyikayo uYehova, mdumiseni; Nonke, mbewu kaYakobi,  mzukiseni, Nimhlonele nina, mbewu yonke kaSirayeli.</p> 
 <p><a name="an_22:24">22:24</a> Kuba azidelekanga, azibanga nazothe kuye iintsizi zolusizana; Akabusithelisanga ubuso bakhe kuye; Ekuzibikeni kwakhe kuye waphulaphula.</p> 
 <p><a name="an_22:25">22:25</a> Ivela kuwe indumiso yam ebandleni elikhulu;  Nezibhambathiso zam ndiya kuzizalisa phambi kwabamoyikayo.</p> 
 <p><a name="an_22:26">22:26</a> Baya kudla abalulamileyo, bahluthe; Baya kudumisa uYehova abamngxamelayo. Ngamana yaphila intliziyo yenu ngonaphakade!</p> 
 <p><a name="an_22:27">22:27</a> Ziya kukhumbula zibuyele kuYehova zonke iziphelo zehlabathi, Iqubude phambi kwakhe yonke imizalwane yeentlanga:</p> 
 <p><a name="an_22:28">22:28</a> Ngokuba bobukaYehova ubukumkani, Nguye umlawuli ezintlangeni.</p> 
 <p><a name="an_22:29">22:29</a> Baya kudla, baqubude, bonke abatyebileyo behlabathi; Baya kuguqa phambi kwakhe bonke abatshona eluthulini,  Abangawugciniyo umphefumlo wabo.</p> 
 <p><a name="an_22:30">22:30</a> Imbewu iya kumkhonza; Kuya kubaliselwa isizukulwana ngayo iNkosi.</p> 
 <p><a name="an_22:31">22:31</a> Baya kuza baxele ubulungisa bayo Kubantu abaza kuzalwa,  ukuba oko ukwenzile.</p> 
 <p><a name="an_23:1">23:1</a> Umhobe kaDavide. UYehova ngumalusi wam, andisweli lutho.</p> 
 <p><a name="an_23:2">23:2</a> Wenza ukuba mandibuthe emakriweni aluhlaza; Undithundezela emanzini angawokuphumla.</p> 
 <p><a name="an_23:3">23:3</a> Uyawubuyisa umphefumlo wam; Undikhaphela ezindleleni zobulungisa ngenxa yegama lakhe.</p> 
 <p><a name="an_23:4">23:4</a> Nokuba ndihamba emfuleni wethunzi lokufa, Andiyi koyika bubi, ngokuba unam wena; Intonga yakho, umsimelelo wakho,  uyandithuthuzela.</p> 
 <p><a name="an_23:5">23:5</a> Undilungisela isithebe phambi kwababandezeli bam,  Uyithambisa ngeoli intloko yam, Indebe yam iyaphalala.</p> 
 <p><a name="an_23:6">23:6</a> Inene, ndiya kulandelwa kokulungileyo nenceba Yonke imihla yobomi bam, Ndihlale endlwini kaYehova Imihla emide.</p> 
 <p><a name="an_24:1">24:1</a> Umhobe kaDavide. LelikaYehova ihlabathi nenzaliseko yalo,  Elimiweyo, nabahleli kulo;</p> 
 <p><a name="an_24:2">24:2</a> Ngokuba yena waliseka phezu kweelwandle, Walizinzisa phezu kwemilambo.</p> 
 <p><a name="an_24:3">24:3</a> Ngubani na onokunyuka aye entabeni kaYehova? Ngubani na onokuma endaweni yakhe engcwele?</p> 
 <p><a name="an_24:4">24:4</a> Ngozandla zimsulwa, ontliziyo inyulu, Ongawuphakamiseli kwinkohlakalo umphefumlo wakhe, Ongafungiyo ngenkohliso.</p> 
 <p><a name="an_24:5">24:5</a> Uya kwamkela intsikelelo kuYehova, Nobulungisa kuThixo ongumsindisi wakhe.</p> 
 <p><a name="an_24:6">24:6</a> Siso eso isizukulwana sabamngxameleyo, Sababufunayo ubuso bakho, Thixo kaYakobi.(phakamisani.)</p> 
 <p><a name="an_24:7">24:7</a> Phakamisani iintloko zenu, masango; Niziphakamise, minyango yaphakade, Angene uKumkani wozuko.</p> 
 <p><a name="an_24:8">24:8</a> Ngubani na ke lo Kumkani wozuko? NguYehova onamandla,  oligorha; NguYehova, igorha emfazweni.</p> 
 <p><a name="an_24:9">24:9</a> Phakamisani iintloko zenu, masango, Niziphakamise, minyango yaphakade, Angene lo Kumkani wozuko.</p> 
 <p><a name="an_24:10">24:10</a> Ngubani na ke yena uKumkani wozuko? NguYehova wemikhosi,  Nguye lo Kumkani wozuko. (Phakamisani.)</p> 
 <p><a name="an_25:1">25:1</a> EkaDavide. Ndiwuphakamisela kuwe, Yehova, umphefumlo wam.</p> 
 <p><a name="an_25:2">25:2</a> Thixo wam, ndikholose ngawe, Mandingadani;  Mazingandivuyeleli iintshaba zam.</p> 
 <p><a name="an_25:3">25:3</a> Ewe, bonke abo bakuthembayo abayi kudana; Kuya kudana abo banginiza ngelize.</p> 
 <p><a name="an_25:4">25:4</a> Ndazise iindlela zakho, Yehova, Ndifundise umendo wakho.</p> 
 <p><a name="an_25:5">25:5</a> Ndinyathelise enyanisweni yakho, undifundise; Ngokuba unguThixo ongumsindisi wam; Ndithembe wena yonke imihla.</p> 
 <p><a name="an_25:6">25:6</a> Khumbula iimfesane zakho, Yehova, neenceba zakho; Ngokuba kususela kwaphakade zikho.</p> 
 <p><a name="an_25:7">25:7</a> Musa ukuzikhumbula izono zobutsha bam, nokreqo lwam;  Ndikhumbule ngokwenceba yakho wena, Ngenxa yokulunga kwakho,  Yehova.</p> 
 <p><a name="an_25:8">25:8</a> Ulungile, uthe tye uYehova; Ngenxa yoko uyabayalela indlela aboni.</p> 
 <p><a name="an_25:9">25:9</a> Uyabanyathelisa abalulamileyo emasikweni akhe, Abafundise abalulamileyo indlela yakhe.</p> 
 <p><a name="an_25:10">25:10</a> Zonke iindlela zikaYehova ziyinceba nenyaniso, Kwabagcina umnqophiso wakhe nezingqino zakhe.</p> 
 <p><a name="an_25:11">25:11</a> Ngenxa yegama lakho, Yehova, xolela ubugwenxa bam, Ngokuba bukhulu bona.</p> 
 <p><a name="an_25:12">25:12</a> Ngubani na ke umntu omoyikayo uYehova? Womyalela indlela aya kuyinyula.</p> 
 <p><a name="an_25:13">25:13</a> Umphefumlo wakhe wohlala wonwabile, Imbewu yakhe ilidle ilifa ilizwe.</p> 
 <p><a name="an_25:14">25:14</a> Ukucweya kukaYehova kunabamoyikayo; Ubazisa umnqophiso wakhe.</p> 
 <p><a name="an_25:15">25:15</a> Amehlo am ahlala emi kuYehova, Ngokuba nguye ozirholayo eluthanjeni iinyawo zam.</p> 
 <p><a name="an_25:16">25:16</a> Ndibheke, undibabale, Ngokuba ndindodwa, ndibandezelekile.</p> 
 <p><a name="an_25:17">25:17</a> Iimbandezelo zentliziyo yam ziphangalalisiwe; Ndikhuphe ekucuthekeni kwam.</p> 
 <p><a name="an_25:18">25:18</a> Khangela ukucinezeleka kwam nokwaphuka kwam, Uxolele zonke izono zam.</p> 
 <p><a name="an_25:19">25:19</a> Zikhangele iintshaba zam, ngokuba zininzi; Zindithiye ngentiyo egonyamelayo.</p> 
 <p><a name="an_25:20">25:20</a> Wugcine umphefumlo wam, undihlangule; Mandingadani,  ngokuba ndizimela ngawe.</p> 
 <p><a name="an_25:21">25:21</a> Ukugqibelela nokuthi tye makundilondoloze, Ngokuba ndithembele kuwe.</p> 
 <p><a name="an_25:22">25:22</a> Khulula uSirayeli, Thixo, Ezimbandezelweni zakhe zonke.</p> 
 <p><a name="an_26:1">26:1</a> EkaDavide. Lithethe ityala lam, Yehova, ngokuba mna ndihambe engqibelelweni yam, Ndakholosa ngoYehova, andahexa.</p> 
 <p><a name="an_26:2">26:2</a> Ndicikide, Yehova, undilinge; Nyibilikisa izintso zam nentliziyo yam.</p> 
 <p><a name="an_26:3">26:3</a> Ngokuba inceba yakho iphambi kwamehlo am, Ndihamba enyanisweni yakho.</p> 
 <p><a name="an_26:4">26:4</a> Andihlali namadoda akhohlakeleyo, Andihambi nabanyhwalazi.</p> 
 <p><a name="an_26:5">26:5</a> Ndilithiyile ibandla labenzi bobubi, Andihlali nabangendawo.</p> 
 <p><a name="an_26:6">26:6</a> Ndizihlamba kokumsulwa izandla zam, Ndisiphahle isibingelelo sakho, Yehova,</p> 
 <p><a name="an_26:7">26:7</a> Ukuba ndivakalise izwi lokubulela, Ndibalise ngayo yonke imisebenzi yakho ebalulekileyo.</p> 
 <p><a name="an_26:8">26:8</a> Yehova, ndiyalithanda ikhaya eliyindlu yakho, Nendawo yokuhlala kozuko lwakho.</p> 
 <p><a name="an_26:9">26:9</a> Musa ukuwubuthela umphefumlo wam ndawonye naboni, Ubomi bam ndawonye namadoda anamagazi;</p> 
 <p><a name="an_26:10">26:10</a> Wona azandla zinamanyala, Wona ezokunene zawo zizeleyo zizicengo.</p> 
 <p><a name="an_26:11">26:11</a> Mna ke okwam ndihamba engqibelelweni yam; Ndikhulule,  undibabale.</p> 
 <p><a name="an_26:12">26:12</a> Unyawo lwam lumi endaweni ebanzi; Ndimbonga uYehova ndisemabandleni.</p> 
 <p><a name="an_27:1">27:1</a> EkaDavide. NguYehova umkhanyiseli wam nomsindisi wam,  ndiya koyika bani na? NguYehova inqaba yobomi bam, ndiya kunkwantya ngabani na?</p> 
 <p><a name="an_27:2">27:2</a> Bakusondela kum abenzi bobubi ukuba badle inyama yam,  Bakuza ababandezeli bam neentshaba zam kum, bakhubeka bawa bona.</p> 
 <p><a name="an_27:3">27:3</a> Bendingafanelana ndirhawulwe ngumkhosi isuka ingoyiki intliziyo yam; Bendingafanelana ndiphakanyelwe yimfazwe,  ndisuka ndithembe noko.</p> 
 <p><a name="an_27:4">27:4</a> Ndicele nto-nye kuYehova, ndifuna yona: Ukuba ndihlale endlwini kaYehova yonke imihla yobomi bam, Ndibone ubuhle bukaYehova, ndiphicothe etempileni yakhe.</p> 
 <p><a name="an_27:5">27:5</a> Ngokuba undigusha emnqubeni wakhe ngemini yobubi,  Undisithelisa esitheni lentente yakhe, Undimisa eweni.</p> 
 <p><a name="an_27:6">27:6</a> Ngoku ke iya kuphakama intloko yam phezu kweentshaba zam ezindijikelezayo, Ndibingelele ententeni yakhe imibingelelo yokuduma, Ndivume, ndibethe uhadi kuYehova.</p> 
 <p><a name="an_27:7">27:7</a> Yiva, Yehova, ndakubiza ngezwi lam; Ndibabale,  undiphendule.</p> 
 <p><a name="an_27:8">27:8</a> Intliziyo yam ithi kuwe, kweli uthi, Funani ubuso bam,  Ubuso bakho, Yehova, ndiya kubufuna.</p> 
 <p><a name="an_27:9">27:9</a> Musa ukubusithelisa ubuso bakho kum; Musa ukumgila umkhonzi wakho ngomsindo; Uluncedo lwam, musa ukundilahla; Musa ukundishiya, Thixo ondisindisayo.</p> 
 <p><a name="an_27:10">27:10</a> Ngokuba ubawo noma bandishiyile, Wesuka uYehova wandichola.</p> 
 <p><a name="an_27:11">27:11</a> Ndiyalele, Yehova, indlela yakho, Ndikhaphe emendweni othe tye, ngenxa yabandilaleleyo.</p> 
 <p><a name="an_27:12">27:12</a> Musa ukundinikela elitheni labandibandezelayo, Ngokuba ndiphakanyelwe ngamangqina axokayo, nabafutha ukugonyamela.</p> 
 <p><a name="an_27:13">27:13</a> Ndinge ndiphelelwe, koko bendikholwa kukuba ndokubona ukulunga kukaYehova Ezweni lobu bomi.</p> 
 <p><a name="an_27:14">27:14</a> Thembela kuYehova; Yomelela, ikhaliphe intliziyo yakho,  Uthembele kuYehova.</p> 
 <p><a name="an_28:1">28:1</a> EkaDavide. Ndidanduluka kuwe, Yehova; Liwa lam, musa ukuzenza isithulu; Hleze, wakuthi cwaka kum, Ndifane nabahla baye emhadini.</p> 
 <p><a name="an_28:2">28:2</a> Yiva izwi lokukhunga kwam ekuzibikeni kwam kuwe,  Ekuziphakamiseleni kwam izandla zam kwingcwele kangcwele.</p> 
 <p><a name="an_28:3">28:3</a> Musa ukundiqweqwedisa nabangendawo, Nabenzi bobutshinga;  Abathetha uxolo kummelwane wabo, Benobubi ezintliziyweni zabo.</p> 
 <p><a name="an_28:4">28:4</a> Banike ngokwemisebenzi yabo, ngokobubi beentlondi zabo;  Banike ngokwezenzo zezandla zabo; Babuyisele ngokwempatho yabo.</p> 
 <p><a name="an_28:5">28:5</a> Ekubeni bengayiqondi imisebenzi kaYehova, Nezenzo zezandla zakhe, Uya kubagungxula, angabakhi.</p> 
 <p><a name="an_28:6">28:6</a> Makabongwe uYehova, Kuba elivile ilizwi lokukhunga kwam.</p> 
 <p><a name="an_28:7">28:7</a> NguYehova amandla am nengweletshetshe yam; Yakholosa ngaye intliziyo yam, ndancedeka. Iyadlamka ke intliziyo yam,  Ndiyamdumisa ngengoma yam.</p> 
 <p><a name="an_28:8">28:8</a> UYehova ungamandla kubo; Uligwiba losindiso kumthanjiswa wakhe yena.</p> 
 <p><a name="an_28:9">28:9</a> Sindisa abantu bakho, Usikelele ilifa lakho, Ubaluse,  ubathwale kude kuse ephakadeni.</p> 
 <p><a name="an_29:1">29:1</a> Umhobe kaDavide. Mnikeni uYehova, nina nyana bakaThixo,  Mnikeni uYehova uzuko namandla.</p> 
 <p><a name="an_29:2">29:2</a> Mnikeni uYehova uzuko lwegama lakhe; Qubudani kuYehova nivethe ezingcwele.</p> 
 <p><a name="an_29:3">29:3</a> Izwi likaYehova liphezu kwamanzi; UThixo wozuko uyadudumisa, KwauYehova phezu kwamanzi amaninzi.</p> 
 <p><a name="an_29:4">29:4</a> Izwi likaYehova linamandla, Izwi likaYehova linobungangamela;</p> 
 <p><a name="an_29:5">29:5</a> Izwi likaYehova laphula imisedare, UYehova waphula imisedare yaseLebhanon.</p> 
 <p><a name="an_29:6">29:6</a> Uyidlobisa njengenkonyana, ILebhanon neSiriyon njengethole lenqu.</p> 
 <p><a name="an_29:7">29:7</a> Izwi likaYehova lilenyise okwamalangatye omlilo,</p> 
 <p><a name="an_29:8">29:8</a> Izwi likaYehova liyenza isaqhwithi intlango, UYehova uyenza isaqhwithi intlango yaseKadeshe.</p> 
 <p><a name="an_29:9">29:9</a> Izwi likaYehova lizuzisa amaxhamakazi, Lihlube amahlathi;  Etempileni yakhe into yonke iphela ithi, Luzuko!</p> 
 <p><a name="an_29:10">29:10</a> UYehova wahlala kunogumbe, UYehova uhleli enguKumkani ngonaphakade.</p> 
 <p><a name="an_29:11">29:11</a> UYehova uya kubanika abantu bakhe amandla; UYehova uya kubasikelela abantu bakhe ngoxolo.</p> 
 <p><a name="an_30:1">30:1</a> Umhobe: ingoma yokusungulwa kwayo indlu. EkaDavide. Ndiya kukuphakamisa, Yehova, kuba undirholile wandinyusa,  Akwazivuyisa iintshaba zam ngam.</p> 
 <p><a name="an_30:2">30:2</a> Yehova, Thixo wam, Ndazibika kuwe, wandiphilisa;</p> 
 <p><a name="an_30:3">30:3</a> Yehova, uwunyusile kwelabafileyo umphefumlo wam, Wandidlisa ubomi, ukuba ndingehli ndiye emhadini.</p> 
 <p><a name="an_30:4">30:4</a> Mbetheleni uhadi uYehova, nina bakhe benceba, Nibulele isikhumbuzo sakhe esingcwele,</p> 
 <p><a name="an_30:5">30:5</a> Ngokuba yinto yephanyazo umsindo wakhe, Itarhu lakhe liyinto yobomi; Ngokuhlwa kulalisa ukulila, Kusasa kubakho ukumemelela.</p> 
 <p><a name="an_30:6">30:6</a> Ke mna ndathi ebunqobeni bam, Andiyi kushukunyiswa naphakade.</p> 
 <p><a name="an_30:7">30:7</a> Yehova, enkolosekweni yakho ubuyiqinisile intaba yam;  Ubusithelisile ubuso bakho, ndakhwankqiswa.</p> 
 <p><a name="an_30:8">30:8</a> Ndadanduluka kuwe, Yehova, Ndakhunga kuYehova:</p> 
 <p><a name="an_30:9">30:9</a> Ndathi, Kukho nzuzo yani na egazini lam, ekuhleni kwam ndiye esihogweni? Lokudumisa na uthuli? loyixela na inyaniso yakho?</p> 
 <p><a name="an_30:10">30:10</a> Yiva, Yehova, undibabale; Yehova, yiba ngumncedi wam.</p> 
 <p><a name="an_30:11">30:11</a> Wakuguqula ukulila kwam, kwaba kukuqamba; Wandikhulula ezirhwexayo, wandibhinqisa uvuyo,</p> 
 <p><a name="an_30:12">30:12</a> Ukuze uzuko lwam luvume ngawe, lungathi cwaka. Yehova,  Thixo wam, ndiya kubulela kuwe ngonaphakade.</p> 
 <p><a name="an_31:1">31:1</a> Kumongameli. Umhobe kaDavide. Ndizimela ngawe, Yehova,  mandingaze ndidaniswe; Ndisize ngobulungisa bakho.</p> 
 <p><a name="an_31:2">31:2</a> Ndithobele indlebe yakho, ungxame undihlangule; Yiba liliwa eliligwiba kum, Indlu yemboniselo yokundisindisa.</p> 
 <p><a name="an_31:3">31:3</a> Ngokuba ingxondorha yam nemboniselo yam nguwe; Ngenxa yegama lakho uya kundikhapha undithundeze.</p> 
 <p><a name="an_31:4">31:4</a> Uya kundirhola esibatheni ababesigqumele mna, Ngokuba uyinqaba yam.</p> 
 <p><a name="an_31:5">31:5</a> Ndiwuyaleza umoya wam esandleni sakho; Uyandikhulula,  Yehova, Thixo wenyaniso.</p> 
 <p><a name="an_31:6">31:6</a> Ndibathiyile abagcine amampunge angento yanto. Ndikholose ngoYehova mna.</p> 
 <p><a name="an_31:7">31:7</a> Ndiya kugcoba ndivuye ngenceba yakho, Ngenxa enokuba uzibonile iintsizi zam, Wazazi iingxingongo zomphefumlo wam;</p> 
 <p><a name="an_31:8">31:8</a> Akwandivingcela ngesandla seentshaba, Wazimisa endaweni ebanzi iinyawo zam.</p> 
 <p><a name="an_31:9">31:9</a> Ndibabale, Yehova, ngokuba ndibandezelekile; Lonakele kukukhathazeka iliso lam, nomphefumlo wam, nesisu sam;</p> 
 <p><a name="an_31:10">31:10</a> Ngokuba buphelile sisingqala ubomi bam, Neminyaka yam kukuncwina; Ayagexa amandla am ngobugwenxa bam, Namathambo am aluphele.</p> 
 <p><a name="an_31:11">31:11</a> Ngenxa yababandezeli bam bonke ndaba sisingcikivo,  Ngokukodwa kubamelwane bam; ndaba yinto yokunkwantyisa kwabandaziyo; Abandibonayo ngaphandle baya ndibaleka.</p> 
 <p><a name="an_31:12">31:12</a> Ndilityelwe njengomfi ongasakhunjulwayo; Ndinjengesitya esiza kulahlwa.</p> 
 <p><a name="an_31:13">31:13</a> Ngokuba ndive intlebendwane yabaninzi, Ukunxunguphala ngeenxa zonke. Ekugquguleni kwabo ngam, Bankqangiyela ukuthabatha umphefumlo wam.</p> 
 <p><a name="an_31:14">31:14</a> Ke mna ndikholose ngawe, Yehova; Ndithi, UnguThixo wam wena.</p> 
 <p><a name="an_31:15">31:15</a> Asesandleni sakho amaxesha am; Ndihlangule esandleni seentshaba zam nakwabandisukelayo.</p> 
 <p><a name="an_31:16">31:16</a> Khanyisa ubuso bakho phezu komkhonzi wakho; Ndisindise ngenceba yakho.</p> 
 <p><a name="an_31:17">31:17</a> Yehova, andiyi kudana, ngokuba ndinqula wena; Makudane abangendawo, bathi cwaka kwelabafileyo.</p> 
 <p><a name="an_31:18">31:18</a> Mawubotshwe umlomo wobuxoki, Othetha ngelungisa ngokusa,  Unekratshi, udela.</p> 
 <p><a name="an_31:19">31:19</a> Hayi, ubukhulu bokulunga kwakho, obuqwebele abakoyikayo,  Obenzela abazimela ngawe, ebusweni boonyana babantu!</p> 
 <p><a name="an_31:20">31:20</a> Ubasithelisa esitheni lobuso bakho kumayelenqe abantu;  Uyabagusha emnqubeni ekubambaneni kweelwimi.</p> 
 <p><a name="an_31:21">31:21</a> Makabongwe uYehova, Ngokuba endenzele inceba ebalulekileyo emzini onqabileyo.</p> 
 <p><a name="an_31:22">31:22</a> Ke mna ndathi ekuphakuzeleni kwam, Ndinqanyulwe andabakho emehlweni akho. Waliva noko izwi lokukhunga kwam ekuzibikeni kwam kuwe.</p> 
 <p><a name="an_31:23">31:23</a> Thandani uYehova, nonke nina bakhe benceba; NguYehova umlondolozi wabanyanisileyo, Umphindezeli ngokukhulu kowenza ngekratshi.</p> 
 <p><a name="an_31:24">31:24</a> Yomelelani, ikhaliphe intliziyo yenu Nonke nina nithembele kuYehova.</p> 
 <p><a name="an_32:1">32:1</a> EkaDavide. Eyokuqiqa. Hayi, uyolo lwakhe olukreqo luxolelweyo, osono siselelweyo!</p> 
 <p><a name="an_32:2">32:2</a> Hayi, uyolo lomntu angabubaleliyo uYehova kuye ubugwenxa,  Ekungekho kukhohlisa emoyeni wakhe!</p> 
 <p><a name="an_32:3">32:3</a> Ndithi ndakuthi cwaka, aluphale amathambo am Ngokubhonga kwam imihla yonke.</p> 
 <p><a name="an_32:4">32:4</a> Ngokuba imini nobusuku, besinzima phezu kwam isandla sakho,  Baguquka ubumanzi bam, baba kukubalela kwasehlotyeni.  (Phakamisani.)</p> 
 <p><a name="an_32:5">32:5</a> Ndikwazisile isono sam, ubugwenxa bam andabugquma; Ndathi,  Ndoluvuma ukreqo lwam kuYehova; Wabuxolela ke wena ubugwenxa besono sam. (Phakamisani.)</p> 
 <p><a name="an_32:6">32:6</a> Ngenxa yoko mabathandaze kuwe bonke abenceba ngexesha lokukufumana; Inene, ekukhukuleni kwamanzi amaninzi Akayi kufika kubo.</p> 
 <p><a name="an_32:7">32:7</a> Wena uyindawo yokuzimela kwam; uyandilondoloza embandezelweni, Undingqonge ngomemelelo lokusiza.  (Phakamisani.)</p> 
 <p><a name="an_32:8">32:8</a> Ndiya kukuqiqisa ndikuyalele indlela owohamba ngayo: Ndiya kukucebisa, iliso lam likuwe.</p> 
 <p><a name="an_32:9">32:9</a> Musani ukuba njengamahashe, njengoondlebende, ukungabi nangqondo; Abazivatho zingumkhala, neentambo zokubabopha umlomo; Bengenazo abasayi kusondela kuwe.</p> 
 <p><a name="an_32:10">32:10</a> Mkhulu umvandedwa wongendawo; Ke okholosa ngoYehova, yena uya kumjikela ngenceba.</p> 
 <p><a name="an_32:11">32:11</a> Vuyani kuYehova, nigcobe, nina malungisa, Nimemelele, nina nonke bantliziyo zithe tye.</p> 
 <p><a name="an_33:1">33:1</a> Memelelani kuYehova, nina malungisa; Ibafanele abathe tye indumiso.</p> 
 <p><a name="an_33:2">33:2</a> Bulelani kuYehova ngohadi, Mbetheleni umrhubhe ontambo zilishumi.</p> 
 <p><a name="an_33:3">33:3</a> Mvumeleni ingoma entsha, Nilungise ukubetha ngelokuduma;</p> 
 <p><a name="an_33:4">33:4</a> Nokuba lithe tye ilizwi likaYehova, Konke akwenzayo kuthembekile.</p> 
 <p><a name="an_33:5">33:5</a> Ngumthandi wobulungisa nokusesikweni, Lizele ihlabathi yinceba kaYehova.</p> 
 <p><a name="an_33:6">33:6</a> Lenzeka ngelizwi likaYehova izulu, Umkhosi walo lonke ngomoya womlomo wakhe.</p> 
 <p><a name="an_33:7">33:7</a> Ulobutha njengemfumba amanzi olwandle, Ulobeka koovimba amanzi enzonzobila.</p> 
 <p><a name="an_33:8">33:8</a> Malimoyike uYehova lonke ihlabathi, Bamhlonele bonke abemi belimiweyo;</p> 
 <p><a name="an_33:9">33:9</a> Ngokuba wathetha, kwabakho; Wawisa umthetho yena, kwema.</p> 
 <p><a name="an_33:10">33:10</a> UYehova ulitshitshisile icebo leentlanga; Uzalele iingcinga zezizwe.</p> 
 <p><a name="an_33:11">33:11</a> Icebo likaYehova limi ngonaphakade, Iingcinga zentliziyo yakhe kwizizukulwana ngezizukulwana.</p> 
 <p><a name="an_33:12">33:12</a> Hayi, uyolo lohlanga oluThixo walo unguYehova; Lwabantu abanyulileyo, baba lilifa kuye.</p> 
 <p><a name="an_33:13">33:13</a> Uqondele esemazulwini uYehova; Uyababona bonke oonyana babantu;</p> 
 <p><a name="an_33:14">33:14</a> Esendaweni yakhe yokuhlala, wondele Kubemi bonke behlabathi:</p> 
 <p><a name="an_33:15">33:15</a> Ulobumba ngakunye intliziyo yabo, Uloqonda zonke izenzo zabo.</p> 
 <p><a name="an_33:16">33:16</a> Akukho kumkani osindiswa yimpi enkulu; Igorha alihlangulwa ngamandla alo amakhulu.</p> 
 <p><a name="an_33:17">33:17</a> Liyaxoka ihashe ukuba lingasindisa, Nangamandla alo amakhulu alinakusiza.</p> 
 <p><a name="an_33:18">33:18</a> Yabona, iliso likaYehova likubo abamoyikayo, Abalindele inceba yakhe,</p> 
 <p><a name="an_33:19">33:19</a> Ukuba awuhlangule ekufeni umphefumlo wabo, Abagcine ngexesha lendlala.</p> 
 <p><a name="an_33:20">33:20</a> Umphefumlo wethu ulindele kuYehova; Nguye uncedo lwethu,  nengweletshetshe yethu.</p> 
 <p><a name="an_33:21">33:21</a> Ngokuba iya kuvuya ngaye intliziyo yethu, Sikholosile nje ngegama lakhe elingcwele.</p> 
 <p><a name="an_33:22">33:22</a> Inceba yakho mayibe phezu kwethu, Yehova, Njengoko sikulindeleyo kuwe.</p> 
 <p><a name="an_34:1">34:1</a> EkaDavide; oko wazenza ophambene ingqondo phambi koAbhimeleki, waza yena wamgxotha, wahamba. Ndiya kumbonga uYehova ngamaxesha onke, Ihlale isemlonyeni wam indumiso yakhe.</p> 
 <p><a name="an_34:2">34:2</a> Uya kuqhayisa umphefumlo wam ngoYehova; Bova abalulamileyo,  bavuye.</p> 
 <p><a name="an_34:3">34:3</a> Menzeni mkhulu kunye nam uYehova, Siliphakamise kunye igama lakhe.</p> 
 <p><a name="an_34:4">34:4</a> Ndamfuna uYehova, wandiphendula; Wandihlangula kwiinto zonke endinxunguphala zizo.</p> 
 <p><a name="an_34:5">34:5</a> Babheka kuye, bakhazimla; Ubuso babo ababa nazintloni.</p> 
 <p><a name="an_34:6">34:6</a> Usizana lwadanduluka, weva uYehova, Walusindisa ezimbandezelweni zalo zonke.</p> 
 <p><a name="an_34:7">34:7</a> Isithunywa sikaYehova sibangqinga ngeenxa zonke abamoyikayo, Sibahlangule.</p> 
 <p><a name="an_34:8">34:8</a> Yivani, nibone ukuba ulungile uYehova. Hayi, uyolo lomfo ozimela ngaye!</p> 
 <p><a name="an_34:9">34:9</a> Moyikeni uYehova, nina bangcwele bakhe, Ngokuba abanakuswela abamoyikayo.</p> 
 <p><a name="an_34:10">34:10</a> Iingonyama ezintsha ziyaswela, zilambe; Ke bona abamfunayo uYehova abasweli nanye into elungileyo.</p> 
 <p><a name="an_34:11">34:11</a> Yizani, bonyana, phulaphulani kum; Ndonifundisa ukoyika uYehova.</p> 
 <p><a name="an_34:12">34:12</a> Ngubani na umntu obungxameleyo ubomi, Othanda imihla yokubona okulungileyo?</p> 
 <p><a name="an_34:13">34:13</a> Gcina ulwimi lwakho ebubini, Umlomo wakho ungathethi nkohliso.</p> 
 <p><a name="an_34:14">34:14</a> Suka ebubini, wenze okulungileyo; Funa uxolo, uluphuthume.</p> 
 <p><a name="an_34:15">34:15</a> Amehlo kaYehova akumalungisa, Iindlebe zakhe zisekuzibikeni kwawo.</p> 
 <p><a name="an_34:16">34:16</a> Ubuso bukaYehova bujonge abenzi bokubi, Ukuba akunqumle ehlabathini ukukhunjulwa kwabo.</p> 
 <p><a name="an_34:17">34:17</a> Akhala, weva uYehova; Wawahlangula ezimbandezelweni zawo zonke.</p> 
 <p><a name="an_34:18">34:18</a> Usondele uYehova kwabantliziyo zaphukileyo, Abasindise abamoya utyumkileyo.</p> 
 <p><a name="an_34:19">34:19</a> Buninzi ububi obulihlelayo ilungisa, Ke uYehova ulihlangula kubo bonke.</p> 
 <p><a name="an_34:20">34:20</a> Uyawagcina onke amathambo alo, Akwaphuki nalinye kuwo.</p> 
 <p><a name="an_34:21">34:21</a> Ububi buyambulala ongendawo; Abathiyi belungisa bayalithwala ityala.</p> 
 <p><a name="an_34:22">34:22</a> UYehova uyawukhulula umphefumlo wabakhonzi bakhe,  Bangathwali tyala bonke abazimela ngaye.</p> 
 <p><a name="an_35:1">35:1</a> EkaDavide. Bambana, Yehova, nababambana nam. Yilwa nabalwa nam.</p> 
 <p><a name="an_35:2">35:2</a> Qubula ikhaka nengweletshetshe, Usukume undincede.</p> 
 <p><a name="an_35:3">35:3</a> Rhola umkhonto, uvingce indlela yabandisukelayo; Yithi kumphefumlo wam, Ndilusindiso lwakho.</p> 
 <p><a name="an_35:4">35:4</a> Mabadane, bahlazeke, abazungula umphefumlo wam; Mababuye umva babe neentloni abacinga ububi ngam.</p> 
 <p><a name="an_35:5">35:5</a> Mababe njengomququ phambi komoya, Sibatyhale isithunywa sikaYehova, bawe.</p> 
 <p><a name="an_35:6">35:6</a> Indlela yabo mayibe mnyama, ibe buthelezi, Sibasukele isithunywa sikaYehova.</p> 
 <p><a name="an_35:7">35:7</a> Ngokuba basigqumele mna isibatha sabo ngelize; Bawumbela isihogo umphefumlo wam ngelize.</p> 
 <p><a name="an_35:8">35:8</a> Mayimfikele intshabalalo engazi; Sibambise yena isibatha sakhe awasigqumayo, Eyele kuso ngesithonga.</p> 
 <p><a name="an_35:9">35:9</a> Wogcoba ke umphefumlo wam kuYehova, Ube nemihlali ngosindiso lwakhe.</p> 
 <p><a name="an_35:10">35:10</a> Onke amathambo am aya kuthi, Yehova, ngubani na onjengawe,  Mhlanguli wosizana kowomeleleyo kunalo, Kwausizana nehlwempu kumxhakamfuli walo?</p> 
 <p><a name="an_35:11">35:11</a> Kusuke kwema amangqina angenakulungisa, Andibuza into endingayaziyo,</p> 
 <p><a name="an_35:12">35:12</a> Bandibuyekeza ngobubi esikhundleni sokulungileyo;  Uxhwalekile umphefumlo wam.</p> 
 <p><a name="an_35:13">35:13</a> Ke mna, xa babesifa, iingubo zam bezizezirhwexayo;  Ndawucinezela umphefumlo wam ngokuzila ukudla; Umthandazo wam wabuyela esifubeni sam.</p> 
 <p><a name="an_35:14">35:14</a> Ndaziphatha njengokungathi unguwethu, njengokungathi ungumzalwana kum, ukuhamba-hamba kwam; Ndanga ndingombambazelela unina, ukuthobeka kwam, ndinezimnyama zokuzila.</p> 
 <p><a name="an_35:15">35:15</a> Ke ekuqhwaleleni kwam avuya, ahlangana, Ahlangana ngam amagxidolo, nendingabaziyo, Bandihlalela ngentlamba, abayeka.</p> 
 <p><a name="an_35:16">35:16</a> Ngokweentshembenxa ezizihiba ngenxa yesonka,  Banditshixizela amazinyo.</p> 
 <p><a name="an_35:17">35:17</a> Nkosi, kunini na ubonela? Buyisa umphefumlo wam kwiintshabalaliso zabo, Okuphela kwawo ezingonyameni.</p> 
 <p><a name="an_35:18">35:18</a> Ndiya kubulela kuwe ebandleni elikhulu, Ebantwini abaninzi ndiya kukudumisa.</p> 
 <p><a name="an_35:19">35:19</a> Mazingandivuyeleli iintshaba zam ngobuxoki,  Bangatyandelani ngoshiyi abandithiyayo ngelize:</p> 
 <p><a name="an_35:20">35:20</a> Ngokuba abathethi luxolo; Bacinga amazwi enkohliso ngabanyhamnyhekileyo belizwe.</p> 
 <p><a name="an_35:21">35:21</a> Bayandisinekela, Bathi, Tshotsho! Tshotsho! Abonile amehlo ethu.</p> 
 <p><a name="an_35:22">35:22</a> Ubonile, Yehova; musa ukuba sisithulu; Nkosi, musa ukuba kude kum.</p> 
 <p><a name="an_35:23">35:23</a> Zivuse, uphaphe ngenxa yebango lam, Thixo wam, Nkosi yam,  ngenxa yento esibambene ngayo.</p> 
 <p><a name="an_35:24">35:24</a> Lithethe ityala lam ngokobulungisa bakho, Yehova Thixo wam; Mabangandivuyeleli;</p> 
 <p><a name="an_35:25">35:25</a> Mabangathi entliziyweni yabo, Tshotsho! Nantso into ebe siyfuna! Mabangathi, Simginyile.</p> 
 <p><a name="an_35:26">35:26</a> Mabadane, babe neentloni kunye Abavuyela ububi bam;  Bambathe ukudana nehlazo Abazikhulisayo kunam.</p> 
 <p><a name="an_35:27">35:27</a> Mabamemelele, bavuye, abananze ubulungisa bam, Bahlale besithi, Makabe mkhulu uYehova, Ulonanze uxolo lomkhonzi wakhe.</p> 
 <p><a name="an_35:28">35:28</a> Ulwimi lwam luya kuxela ubulungisa bakho Nendumiso yakho,  imihla yonke.</p> 
 <p><a name="an_36:1">36:1</a> Kumongameli. Eyomkhonzi kaYehova. EkaDavide. Ongendawo unezihlabo zokreqo entliziyweni yakhe ngaphakathi, ezithi,  Akukho koyika Thixo emehlweni akhe,</p> 
 <p><a name="an_36:2">36:2</a> Ngokuba zithetha kuye ngokugudileyo emehlweni akhe, Zide zimfumanise ubugwenxa bakhe, zimthiye.</p> 
 <p><a name="an_36:3">36:3</a> Amazwi omlomo wakhe abubutshinga nenkohliso; Uyekile ukwenza ngokuqiqa nangokulungisa.</p> 
 <p><a name="an_36:4">36:4</a> Ucinga ubutshinga elukhukweni lwakhe; Uzimisa endleleni engalungileyo; Akabucekisi ububi.</p> 
 <p><a name="an_36:5">36:5</a> Yehova, inceba yakho ifikelela ezulwini, Ukuthembeka kwakho esibhakabhakeni.</p> 
 <p><a name="an_36:6">36:6</a> Ubulungisa bakho bunjengeentaba zikaThixo; Izigwebo zakho zingamanzi enzonzobila; Usindisa umntu neenkomo, Yehova.</p> 
 <p><a name="an_36:7">36:7</a> Hayi, ixabiso lenceba yakho, Thixo! Oonyana babantu bazimela ngethunzi lamaphiko akho.</p> 
 <p><a name="an_36:8">36:8</a> Bayahluthiswa kukutyeba kwendlu yakho; Ubaseza emlanjeni weziyolo zakho.</p> 
 <p><a name="an_36:9">36:9</a> Ngokuba likuwe ithende lobomi; Ekukhanyeni kwakho sibona ukukhanya.</p> 
 <p><a name="an_36:10">36:10</a> Bolulele inceba yakho abakwaziyo, Ubolulele ubulungisa bakho abantliziyo zithe tye.</p> 
 <p><a name="an_36:11">36:11</a> Malungandinyatheli unyawo lonekratshi. Singandiphekuzi isandla sabangendawo.</p> 
 <p><a name="an_36:12">36:12</a> Nabo bewile abasebenzi bobutshinga; Batyhalwe bawa, ababa nakuvuka.</p> 
 <p><a name="an_37:1">37:1</a> EkaDavide. Musa ukuzivuthisa ngomsindo ngabenzi bobubi;  Musa ukubamonela abenzi bobugqwetha.</p> 
 <p><a name="an_37:2">37:2</a> Ngokuba baya kusikwa kamsinyane njengengca, Babune njengohlaza oluphumayo.</p> 
 <p><a name="an_37:3">37:3</a> Kholosa ngoYehova, wenze okulungileyo; Lime ilizwe,  ulandelane nokuthembeka.</p> 
 <p><a name="an_37:4">37:4</a> Ziyolise ngoYehova; Wokunika okunqwenelwa yintliziyo yakho.</p> 
 <p><a name="an_37:5">37:5</a> Yiyekele kuYehova indlela yakho, Ukholose ngaye;  wokwenzela,</p> 
 <p><a name="an_37:6">37:6</a> Abuvelise njengokukhanya ubulungisa bakho, Nebango lakho njengemini enkulu.</p> 
 <p><a name="an_37:7">37:7</a> Yithi cwaka kuYehova, ulindele kuye; Musa ukuzivuthisa ngomsindo ngonempumelelo ngendlela yakhe, Ngomntu ofeza amayelenqe.</p> 
 <p><a name="an_37:8">37:8</a> Lahla umsindo, ushiye ubushushu; Musa ukuzivuthisa ngomsindo, kuba oko kusingisa ekwenzeni ububi kuphela.</p> 
 <p><a name="an_37:9">37:9</a> Ngokuba abenzi bobubi baya kunqunyulwa; Ke bona abamthembayo uYehova, baya kulidla ilifa ilizwe.</p> 
 <p><a name="an_37:10">37:10</a> Kusaya kuba mzuzwana, angabikho ongendawo; Uthi wakuyikhangela indawo yakhe, angabikho.</p> 
 <p><a name="an_37:11">37:11</a> Ke bona abalulamileyo baya kulidla ilifa ilizwe,  Baziyolise ngobuninzi boxolo.</p> 
 <p><a name="an_37:12">37:12</a> Ongendawo ulenzela amayelenqe ilungisa, Ulitshixizela amazinyo akhe.</p> 
 <p><a name="an_37:13">37:13</a> INkosi iyamhleka, Ngokuba ibona ukuba iyeza imini yakhe.</p> 
 <p><a name="an_37:14">37:14</a> Barhole ikrele abangendawo, bagobe isaphetha sabo, Ukuba bawise usizana nehlwempu, Basike abandlela zithe tye.</p> 
 <p><a name="an_37:15">37:15</a> Ikrele labo liya kungena kwakweyabo intliziyo, Zaphuke izaphetha zabo.</p> 
 <p><a name="an_37:16">37:16</a> Ilungile intwana elinayo ilungisa, Kunentabalala abanayo abangendawo abaninzi:</p> 
 <p><a name="an_37:17">37:17</a> Ngokuba iingalo zabangendawo ziya kwaphulwa; NguYehova umxhasi wamalungisa.</p> 
 <p><a name="an_37:18">37:18</a> NguYehova umazi wemihla yabagqibeleleyo, Nelifa labo liya kuba ngunaphakade.</p> 
 <p><a name="an_37:19">37:19</a> Abayi kudana ngexesha lobubi; Baya kuhlutha ngeemini zendlala:</p> 
 <p><a name="an_37:20">37:20</a> Ngokuba abangendawo bayatshabalala; Iintshaba zikaYehova zinjengobuhle bamadlelo; Ziya kuphela njengomsi, ziphele.</p> 
 <p><a name="an_37:21">37:21</a> Uyaboleka ongendawo, angabuyisi; Ke lona ilungisa liyababala, liphe.</p> 
 <p><a name="an_37:22">37:22</a> Ngokuba abasikelelweyo nguye baya kulidla ilifa ilizwe,  Banqanyulwe abatshabhisiweyo nguye.</p> 
 <p><a name="an_37:23">37:23</a> Amanyathela omfo aqiniswa nguYehova, Ayithande indlela yakhe.</p> 
 <p><a name="an_37:24">37:24</a> Ewile, akayi kuqungquluza, Ngokuba nguYehova umxhasi wesandla sakhe.</p> 
 <p><a name="an_37:25">37:25</a> Ndaka ndamtsha, kungokunje ndimdala; Ukanti andizanga ndilibone ilungisa lishiywa, Nembewu yalo ivukela ukutya.</p> 
 <p><a name="an_37:26">37:26</a> Imihla yonke liyababala, liboleke abanye; Nembewu yalo iyintsikelelo.</p> 
 <p><a name="an_37:27">37:27</a> Suka ebubini, wenze okulungileyo, Uhlale ngonaphakade.</p> 
 <p><a name="an_37:28">37:28</a> Ngokuba uYehova uthanda okusesikweni, Angabashiyi abenceba bakhe; Bagciniwe ngonaphakade: Ke yona imbewu yongendawo iyanqanyulwa.</p> 
 <p><a name="an_37:29">37:29</a> Amalungisa aya kulidla ilifa ilizwe, Ahlale kulo ngonaphakade.</p> 
 <p><a name="an_37:30">37:30</a> Umlomo welungisa uxela ubulumko, Nolwimi lwalo luthetha okusesikweni.</p> 
 <p><a name="an_37:31">37:31</a> Umyalelo woThixo walo usentliziyweni yalo; Akayi kuhexa amanyathela alo.</p> 
 <p><a name="an_37:32">37:32</a> Ongendawo uyalilalela ilungisa, Ufuna ukulibulala.</p> 
 <p><a name="an_37:33">37:33</a> UYehova akalinikeli esandleni sakhe, Angaligwebi ekuthethweni kwetyala lalo.</p> 
 <p><a name="an_37:34">37:34</a> Thembela kuYehova, ugcine indlela yakhe; Wokuphakamisa,  ulidle ilifa ilizwe; Ekunqanyulweni kongendawo wobonela.</p> 
 <p><a name="an_37:35">37:35</a> Ndimbonile ongendawo, oyingqwangangqwili, Exanda njengomthi omilileyo, uluhlaza;</p> 
 <p><a name="an_37:36">37:36</a> Kwadlula umntu, nanko engasekho; Ndamfuna, akafumaneka.</p> 
 <p><a name="an_37:37">37:37</a> Gcina ogqibeleleyo, ukhangele othe tye; Ngokuba izivela-mva zezomntu woxolo.</p> 
 <p><a name="an_37:38">37:38</a> Ke bona abangendawo batshatyalaliswa kuphele; Izivela-mva zongendawo ziyanqanyulwa.</p> 
 <p><a name="an_37:39">37:39</a> Usindiso lwamalungisa luphuma kuYehova; Uligwiba lawo ngexesha lembandezelo.</p> 
 <p><a name="an_37:40">37:40</a> UYehova uyawanceda, awasindise, Awasindise kongendawo,  awasindise, Ngokuba azimela ngaye.</p> 
 <p><a name="an_38:1">38:1</a> Umhobe kaDavide: eyokukhumbuza. Yehova, musa ukundohlwaya unoburhalarhume, Ungandithethisi unobushushu:</p> 
 <p><a name="an_38:2">38:2</a> Ngokuba iintolo zakho zitshone kum, Sehla kanzima kum isandla sakho.</p> 
 <p><a name="an_38:3">38:3</a> Akukho ndawo iphilileyo enyameni yam, ngenxa yokubhavuma kwakho; Akukho kuphila emathanjeni am, ngenxa yezono zam.</p> 
 <p><a name="an_38:4">38:4</a> Ngokuba ubugwenxa bam bugqithile entlokweni yam, Bundisinda njengomthwalo onzima.</p> 
 <p><a name="an_38:5">38:5</a> Iyanuka, iyabhiqiza imivumbo yam, Ngenxa yokumatha kwam.</p> 
 <p><a name="an_38:6">38:6</a> Ndiyapenapena, ndisibekeke kakhulu; Yonke imini ndihamba-hamba ngezimnyama zokuzila.</p> 
 <p><a name="an_38:7">38:7</a> Ngokuba kuyatshisa emihlubulweni yam, Akukho ndawo iphilileyo enyameni yam.</p> 
 <p><a name="an_38:8">38:8</a> Ndiqobekile, ndityumkile kakhulu; Ndibhongiswa kukugcuma kwentliziyo yam.</p> 
 <p><a name="an_38:9">38:9</a> Nkosi yam, uphambi kwakho wonke umnqweno wam, Nokuncwina kwam akusithele kuwe.</p> 
 <p><a name="an_38:10">38:10</a> Iphaphu lam liyabetha, ndiphelelwe ngamandla; Ukukhanya kwamehlo am, nako oko, akukho kum.</p> 
 <p><a name="an_38:11">38:11</a> Abandithandayo nowethu bamele mgama ekubethweni kwam,  Nezalamane zam zimi kude.</p> 
 <p><a name="an_38:12">38:12</a> Bandithiyele abafuna umphefumlo wam; Abangxamele ukuba ndihlelwe bububi bathetha izinto zokweyelisela, Bacamanga inkohliso imini yonke.</p> 
 <p><a name="an_38:13">38:13</a> Ke mna ndinjengesithulu, andiva; Njengesidenge esingawuvuliyo umlomo waso.</p> 
 <p><a name="an_38:14">38:14</a> Ndinjengomntu ongeva nto, Omlomo ungenakuthethisa.</p> 
 <p><a name="an_38:15">38:15</a> Ngokuba ndilindele kuwe, Yehova; Kuya kuphendula wena,  Nkosi yam, Thixo wam,</p> 
 <p><a name="an_38:16">38:16</a> Ngokuba ndithi, Hleze bandivuyelele Bona abo bangazikhulisayo kum ekutyibilikeni konyawo lwam.</p> 
 <p><a name="an_38:17">38:17</a> Ngokuba ndihlalele ukujingxela, Umvandedwa wam uphambi kwam amaxesha onke.</p> 
 <p><a name="an_38:18">38:18</a> Ngokuba ndiya kubuxela ubugwenxa bam; Ndinesithukuthezi ngenxa yesono sam.</p> 
 <p><a name="an_38:19">38:19</a> Ke zona iintshaba zam ziphilile, ziziimfidi; Baninzi abandithiyileyo bexoka;</p> 
 <p><a name="an_38:20">38:20</a> Abandibuyekeza ngobubi esikhundleni sokulungileyo Bayandichasa, ngenxa yokuphuthuma kwam okulungileyo.</p> 
 <p><a name="an_38:21">38:21</a> Musa ukundishiya, Yehova; Thixo wam, musa ukuba kude nam.</p> 
 <p><a name="an_38:22">38:22</a> Khawuleza undincede, Nkosi yam, Msindisi wam.</p> 
 <p><a name="an_39:1">39:1</a> Kumongameli, kuYedutun. Umhobe kaDavide. Ndathi, Ndiya kuzigcina iindlela zam, Ndingoni ngolwimi lwam; Ndiya kuwugcina ngokuwubopha umlomo wam, Xa ongendawo asephambi kwam.</p> 
 <p><a name="an_39:2">39:2</a> Ndaba sisidenge, ndathozama, Ndazisulungisa nakokulungileyo; Wagxobha-gxobheka umvandedwa wam.</p> 
 <p><a name="an_39:3">39:3</a> Yaba nobushushu intliziyo yam phakathi kwam, Ekucamangeni kwam wavutha umlilo. Ndathetha ke ngolwimi lwam,</p> 
 <p><a name="an_39:4">39:4</a> Ndathi, Ndazise, Yehova, isiphelo sam, Nomlinganiso wemihla yam, into oyiyo; Mandikwazi ukunqamka kwam, into okuyiyo.</p> 
 <p><a name="an_39:5">39:5</a> Yabona, uyenze imihla yam yangangobubanzi besandla; Nobomi bam bunjengento engento phambi kwakho; Ngumphunga nje bonke abantu, nakuba bemi. (Phakamisani.)</p> 
 <p><a name="an_39:6">39:6</a> Uhamba-hamba umntu enjengesithunzi nje kodwa; Baxokozela ngomphunga nje kodwa; Bafumba, bengazi ukuba ngubani na oya kukuhlanganisa.</p> 
 <p><a name="an_39:7">39:7</a> Ngoku ndiya kuthembela kwintoni na, Nkosi yam? Ukulinda kwam kukuwe.</p> 
 <p><a name="an_39:8">39:8</a> Ndihlangule elukreqweni lwam lonke; Musa ukundimisela ingcikivo yesidenge.</p> 
 <p><a name="an_39:9">39:9</a> Ndisisidenge, umlomo wam andiwuvuli, Ngokuba oko kwenziwe nguwe.</p> 
 <p><a name="an_39:10">39:10</a> Sisuse kum isibetho sakho; Mna ndiyaphela kukutyundyutha kwesandla sakho.</p> 
 <p><a name="an_39:11">39:11</a> Wakumthethisa umntu ngezohlwayo ngenxa yobugwenxa,  Uyasonakalisa njengenundu isoya sakhe; Bangumphunga nje kodwa bonke abantu. (Phakamisani.)</p> 
 <p><a name="an_39:12">39:12</a> Yiva umthandazo wam, Yehova, Kubekele indlebe ukuzibika kwam. Musa ukuthi tu ezinyembezini zam; Ngokuba ndingumphambukeli kuwe, Undwendwe, njengoobawo bonke.</p> 
 <p><a name="an_39:13">39:13</a> Bheka phaya, ungandikhangeli, khendincumeze, Ndingekemki ndingabi sabakho.</p> 
 <p><a name="an_40:1">40:1</a> Kumongameli. Umhobe kaDavide. Ndathembela, ndithembele kuYehova, Wathoba, wakuva ukuzibika kwam.</p> 
 <p><a name="an_40:2">40:2</a> Wandirhola emhadini wentshabalalo, naseludakeni lomgxobhozo, Wazimisa eliweni iinyawo zam, wakuqinisa ukunyathela kwam.</p> 
 <p><a name="an_40:3">40:3</a> Wabeka emlonyeni wam ingoma entsha, indumiso kuThixo wethu;  Abaninzi bayabona, boyike, Bakholose ngoYehova.</p> 
 <p><a name="an_40:4">40:4</a> Hayi, uyolo lwendoda emenze uYehova inkoloseko yayo,  Ingabheki kwabagwagwisayo, nakubanxaxhi abanamanga!</p> 
 <p><a name="an_40:5">40:5</a> Yehova, Thixo wam, wena wenze okuninzi ngemisebenzi yakho ebalulekileyo, Nangeengcinga zakho kuthi; Akukho nto inokulinganiswa nawe; Okanye bendiya kuyixela, ndithethe ngayo;  Ke ziyinkohla engenakubalwa.</p> 
 <p><a name="an_40:6">40:6</a> Akunanze mbingelelo namnikelo wakudla; Iindlebe zam uzivulile; Akubizi dini linyukayo nadini lasono.</p> 
 <p><a name="an_40:7">40:7</a> Ndaza ndathi, Yabona, Ndiyeza; encwadini esongwayo kubhaliwe ngam.</p> 
 <p><a name="an_40:8">40:8</a> Ukwenza okulikholo kuwe, Thixo wam, ndikunanzile; Nomyalelo wakho usezibilinini zam ngaphakathi.</p> 
 <p><a name="an_40:9">40:9</a> Ndashumayela iindaba ezilungileyo zobulungisa ebandleni elikhulu; Yabona, andiwuthintelanga umlomo wam; Yehova, wena uyazi.</p> 
 <p><a name="an_40:10">40:10</a> Ubulungisa bakho andibugqumanga phakathi kwentliziyo yam;  Ndakukhankanya ukuthembeka kwakho nosindiso lwakho;  Andiyikhanyelanga inceba yakho nenyaniso yakho ebandleni elikhulu.</p> 
 <p><a name="an_40:11">40:11</a> Wena, Yehova, akuyi kuzithintela iimfesane zakho kum;  Inceba yakho nenyaniso yakho iya kuhlala indilondoloza.</p> 
 <p><a name="an_40:12">40:12</a> Ngokuba zindijikele izinto ezimbi, ezide azaba nakubalwa;  Bundifikele ubugwenxa bam, andinakubukhangela; Buninzi kuneenwele zentloko yam; Ndimkelwe yintliziyo.</p> 
 <p><a name="an_40:13">40:13</a> Ngamana, Yehova, wandihlangula; Yehova, wakhawuleza wandinceda!</p> 
 <p><a name="an_40:14">40:14</a> Mabadane babe neentloni kuphele Abazungula umphefumlo wam ukuze bawuphephethe; Mababuye muva bahlazeke</p> 
 <p><a name="an_40:15">40:15</a> Mabamangaliswe ngumvuzo wehlazo labo Abathi kum, Tshotsho!  Tshotsho!</p> 
 <p><a name="an_40:16">40:16</a> Mababe nemihlali bavuye ngawe bonke abakufunayo,  Abaluthandayo usindiso lwakho bahlale besithi, Makenziwe mkhulu uYehova.</p> 
 <p><a name="an_40:17">40:17</a> Mna ke ndilusizana, ndilihlwempu; INkosi iya kundikhumbulela. Umncedi wam nomsindisi wam nguwe; Thixo wam,  musa ukulibala.</p> 
 <p><a name="an_41:1">41:1</a> Kumongameli. Umhobe kaDavide. Hayi, uyolo lwalowo unyamekela ihlwempu! Ngomhla wobubi uYehova uya kumhlangula.</p> 
 <p><a name="an_41:2">41:2</a> UYehova uya kumlondoloza amgcine, aphile. Kuya kuthiwa unoyolo yena ehlabathini; Ungamnikeli elitheni leentshaba zakhe.</p> 
 <p><a name="an_41:3">41:3</a> UYehova uya kumxhasa elukhukweni lobulwelwe; Uya kuluguqula ukhuko lwakhe lonke esifeni sakhe.</p> 
 <p><a name="an_41:4">41:4</a> Ndithi mna, Yehova, tarhu; Philisa umphefumlo wam, ngokuba ndonile kuwe.</p> 
 <p><a name="an_41:5">41:5</a> Iintshaba zam zithetha kakubi ngam; Zithi, Uya kufa nini na, lidake igama lakhe?</p> 
 <p><a name="an_41:6">41:6</a> Nothe weza kundilunguza, uthetha into ekhohlakeleyo;  Intliziyo yakhe ibutha ubutshinga; Uphuma phandle, abuthethe.</p> 
 <p><a name="an_41:7">41:7</a> Basebezelana ngam bonke abandithiyayo; Bacinga ububi ngam.</p> 
 <p><a name="an_41:8">41:8</a> Bathi, Unanyekwe bubutshijolo, Engoleleyo nje, akayi kubuya avuke.</p> 
 <p><a name="an_41:9">41:9</a> Kwanendoda ebixolelene nam, ebe ndikholose ngayo, Ebisidla isonka sam, indiphakamisele isithende sayo.</p> 
 <p><a name="an_41:10">41:10</a> Wena Yehova, ndibabale, undiphakamise, Ndibabuyekeze.</p> 
 <p><a name="an_41:11">41:11</a> Ndazi ngale nto, ukuba undinonelele, Yokokuba lungenakundidumela utshaba lwam.</p> 
 <p><a name="an_41:12">41:12</a> Mna ekugqibeleleni kwam uyandixhasa, Undimisa phambi kwakho ngonaphakade.</p> 
 <p><a name="an_41:13">41:13</a> Makabongwe uYehova, uThixo kaSirayeli, kususela kwaphakade kude kuse ephakadeni. Amen, amen.</p> 
 <p><a name="an_42:1">42:1</a> Kumongameli: eyokuqiqa; eyoonyana bakaKora. Njengexhama elitsalela emifuleni yamanzi, Wenjenjalo ukutsalela kuwe,  Thixo, umphefumlo wam.</p> 
 <p><a name="an_42:2">42:2</a> Umphefumlo wam unxanela uThixo, uThixo ophilileyo; Ndiya kufika nini na, ndibonakale ebusweni bukaThixo?</p> 
 <p><a name="an_42:3">42:3</a> Iinyembezi zam zaba kukudla kwam imini nobusuku, Bakuthi kum imihla yonke, Uphi na uThixo wakho?</p> 
 <p><a name="an_42:4">42:4</a> Ndikhumbula oku, ndiwuphalazela kum umphefumlo wam,  Ukuhamba kwam nezihlwele ndisiya endlwini kaThixo, Sinezwi lokumemelela nokubulela, siyingxokolo evuyayo.</p> 
 <p><a name="an_42:5">42:5</a> Kungani na ukuba usibekeke, mphefumlo wam; Kungani na ukuba ugule ngaphakathi kwam? Lindela kuThixo, ngokuba ndisaya kubuya ndibulele kuye, Olusindiso lobuso bam, noThixo wam.</p> 
 <p><a name="an_42:6">42:6</a> Thixo wam, umphefumlo wam usibekekile kum; ngenxa yoko ndikhumbula wena Ezweni laseYordan, nakweleHermon, entabeni yeMitsare.</p> 
 <p><a name="an_42:7">42:7</a> Amanzi anzongonzongo abiza amanzi anzongonzongo ngesandi seengxangxasi zakho; Onke amaza akho alwayo, amaza akho agugumayo, adlule phezu kwam.</p> 
 <p><a name="an_42:8">42:8</a> Emini uYehova uya kuyiwisela umthetho inceba yakhe,  Nasebusuku ukuvuma ngaye kunam, Ukuthandaza kuThixo wobomi bam.</p> 
 <p><a name="an_42:9">42:9</a> Ndithi ke kuThixo oyingxondorha yam, Undilibele ngani na?  Ndihambelani na ngezimnyama zokuzila ngokuxina kotshaba?</p> 
 <p><a name="an_42:10">42:10</a> Ngento ephehlayo emathanjeni am, bayandingcikiva abandibandezelayo, Ngokuthi kwabo kum imihla yonke, Uphi na uThixo wakho?</p> 
 <p><a name="an_42:11">42:11</a> Kungani na ukuba usibekeke, mphefumlo wam; Kungani na ukuba ugule ngaphakathi kwam? Lindela kuThixo, ngokuba ndisaya kubuya ndibulele kuye, Olusindiso lobuso bam, noThixo wam.</p> 
 <p><a name="an_43:1">43:1</a> Lithethe ityala lam, Thixo, ubambane ngenxa yam nohlanga olungenanceba; Ndisindise endodeni ekhohlisayo, enobugqwetha.</p> 
 <p><a name="an_43:2">43:2</a> Ngokuba unguThixo oyinqaba yam; undihlambelani na?  Ndihambelani na ngezimnyama zokuzila, ngokuxina kotshaba?</p> 
 <p><a name="an_43:3">43:3</a> Thuma ukukhanya kwakho nenyaniso yakho, zindikhaphe,  Zindise entabeni yakho engcwele, Naseminqubeni yakho.</p> 
 <p><a name="an_43:4">43:4</a> Ndoya ke esibingelelweni sikaThixo, KuThixo wovuyo lwam olugcobayo, Ndibulele kuwe ngohadi, Thixo onguThixo wam.</p> 
 <p><a name="an_43:5">43:5</a> Kungani na ukuba usibekeke, mphefumlo wam? Kungani na ukuba ugule ngaphakathi kwam? Lindela kuThixo, ngokuba ndisaya kubuya ndibulele kuye, Olusindiso lobuso bam, noThixo wam.</p> 
 <p><a name="an_44:1">44:1</a> Kumongameli: eyoonyana bakaKora: eyokuqiqa. Thixo, sivile ngeendlebe zethu, oobawo basibalisela, Ngomsebenzi owawenza ngemihla yabo, ngemihla yamandulo:</p> 
 <p><a name="an_44:2">44:2</a> Okokuba isandla sakho sagqogqa iintlanga, sabatyala bona;  Saviva izizwe, sabanabisa bona.</p> 
 <p><a name="an_44:3">44:3</a> Ngokuba abalihluthanga ilizwe ngekrele labo,  Abazisindisanga ngengalo yabo; Sisandla sakho sokunene, nengalo yakho, nokukhanya kobuso bakho; Ngokuba wawunesisa kubo.</p> 
 <p><a name="an_44:4">44:4</a> Wena unguKumkani wam, Thixo; Yitsho lubekho usindiso kuYakobi.</p> 
 <p><a name="an_44:5">44:5</a> Ngawe sobangqula abasibandezelayo; Egameni lakho sobagqusha abasukela phezulu kuthi.</p> 
 <p><a name="an_44:6">44:6</a> Ngokuba andikholose ngasaphetha sam; Andisindiswa ngakrele lam.</p> 
 <p><a name="an_44:7">44:7</a> Hayi! Nguwe osisindisayo kwabasibandezelayo, Ubadanise abasithiyileyo.</p> 
 <p><a name="an_44:8">44:8</a> NgoThixo sidumisa imihla yonke, Sibulele kwigama lakho ngonaphakade. (Phakamisani.)</p> 
 <p><a name="an_44:9">44:9</a> Noko ke usihlambile, usihlazile, Akwaphuma nemikhosi yethu.</p> 
 <p><a name="an_44:10">44:10</a> Usibuyise umva phambi kombandezeli; Abasithiyileyo basiphangile okwabo.</p> 
 <p><a name="an_44:11">44:11</a> Wasinikela njengeegusha ezidliwayo; Wasichitha-chitha ezintlangeni;</p> 
 <p><a name="an_44:12">44:12</a> Wathengisa ngabantu bakho, akwazuza, Akwalinyusa ixabiso labo.</p> 
 <p><a name="an_44:13">44:13</a> Wasenza isingcikivo kubamelwane bethu, Isigculelo nesicukucezo kwabasijikelezileyo.</p> 
 <p><a name="an_44:14">44:14</a> Wasenza umzekelo ezintlangeni, Abokuhlunguzelelwa intloko ezizweni.</p> 
 <p><a name="an_44:15">44:15</a> Yonke imihla ihlazo lam liphambi kwam, Nokudana kobuso bam kundigubungele,</p> 
 <p><a name="an_44:16">44:16</a> Ngenxa yezwi lomngcikivi nomnyelisi, Ngenxa yokukhangela kotshaba nomphindezeli.</p> 
 <p><a name="an_44:17">44:17</a> Oko konke kusifikele, asikulibalanga wena, Asixokanga emnqophisweni wakho;</p> 
 <p><a name="an_44:18">44:18</a> Ayibuyanga umva intliziyo yethu, Ukunyathela kwethu akuthanga gu bucala emendweni wakho;</p> 
 <p><a name="an_44:19">44:19</a> Ukuba usityumze endaweni yeempungutye, Usigubungele ngethunzi lokufa.</p> 
 <p><a name="an_44:20">44:20</a> Ukuba besililibele igama loThixo wethu, Sazolulela kuthixo wasemzini izandla zethu,</p> 
 <p><a name="an_44:21">44:21</a> Ubengayi kuyigoca-goca na uThixo loo nto, Ngokuba ezazi iindawo ezifihlakeleyo zentliziyo?</p> 
 <p><a name="an_44:22">44:22</a> Hayi, Ngenxa yakho sibulawa imihla yonke; Kuthiwa siziigusha zokuxhelwa.</p> 
 <p><a name="an_44:23">44:23</a> Vuka, ulaleleni na, Nkosi yam? Qabuka, ungasihlambi kuphele.</p> 
 <p><a name="an_44:24">44:24</a> Ubusitheliselani na ubuso bakho, Ukulibale ukucinezelwa kwethu, nokuxinwa kwethu?</p> 
 <p><a name="an_44:25">44:25</a> Ngokuba usibekeke eluthulini umphefumlo wethu, Sanamathela emhlabeni isisu sethu.</p> 
 <p><a name="an_44:26">44:26</a> Khawusuk ume usincede, Usikhulule ngenxa yenceba yakho.</p> 
 <p><a name="an_45:1">45:1</a> Kumongameli: ngeyeenyibiba. Eyoonyana bakaKora; eyokuqiqa.  Ingoma yeentanda. Intliziyo yam iphuphuma ilizwi elihle,  Ndisithi, Into endiyenzayo isingise kukumkani; Ulwimi lwam lusiba lombhali okhawulezayo.</p> 
 <p><a name="an_45:2">45:2</a> Umhle wamhle ngaphezu koonyana babantu; Kugalelwe ubumnandi emlonyeni wakho; Ngenxa yoko ukusikelele uThixo wakho ngonaphakade.</p> 
 <p><a name="an_45:3">45:3</a> Bhinqa ikrele lakho ethangeni, gorha, Bhinqa indili yakho nobungangamela bakho.</p> 
 <p><a name="an_45:4">45:4</a> Tyhudisa, ukhwele uhambe, unobungangamela bakho, Ngenxa yenyaniso, nolulamo olunobulungisa. Sikuyale ngezinto ezoyikekayo isandla sakho sokunene.</p> 
 <p><a name="an_45:5">45:5</a> Iintolo zakho zitsolile; Kuya kuwa izizwe phantsi kwakho;  Zitsolile entliziyweni yeentshaba zokumkani.</p> 
 <p><a name="an_45:6">45:6</a> Itrone yakho, itrone kaThixo, ingunaphakade kanaphakade;  Yintonga ethe tye intonga yobukumkani bakho.</p> 
 <p><a name="an_45:7">45:7</a> Uthanda ubulungisa, uthiye okungendawo; Ngenxa yoko ukuthambisile uThixo, uThixo wakho, Ngeoli yemihlali ngaphezu kwabalingane bakho.</p> 
 <p><a name="an_45:8">45:8</a> Ziyimore nehaloti nekasiya iingubo zakho zonke; Emabhotweni eempondo zeendlovu uhadi lukuvuyisile.</p> 
 <p><a name="an_45:9">45:9</a> Kukho iintombi zokumkani phakathi kwabathandekayo bakho;  Ukumkanikazi umi ngasekunene kwakho, Enxibe igolide ecikizekileyo yakwaOfire.</p> 
 <p><a name="an_45:10">45:10</a> Yiva, ntombi, ubone, uthobe indlebe yakho, Ubalibale abantu bakowenu, nendlu kayihlo;</p> 
 <p><a name="an_45:11">45:11</a> Akubunqwenela ubunzwakazi bakho ukumkani, Woqubuda kuye,  ngokuba eyinkosi yakho.</p> 
 <p><a name="an_45:12">45:12</a> Intombi enguTire, izityebi zabantu, Ziya kukuncekelela ngomnikelo.</p> 
 <p><a name="an_45:13">45:13</a> Bubuyokoyoko bodwa intombi yokumkani kweliphakathi igumbi.  Isambatho sayo sesilukwe igolide.</p> 
 <p><a name="an_45:14">45:14</a> Isiwa kukumkani ineengubo ezimfakamfele; Ziyilandela iintombi ezingowayo, Zisiwa kuwe,</p> 
 <p><a name="an_45:15">45:15</a> Zisiwa ngovuyo nangomgcobo, Zingene ebhotweni lokumkani.</p> 
 <p><a name="an_45:16">45:16</a> Endaweni yooyihlo iya kuba ngoonyana bakho; Uya kubamisa babe ngabathetheli ehlabathini lonke.</p> 
 <p><a name="an_45:17">45:17</a> Ndiya kulikhankanya igama lakho kwizizukulwana ngezizukulwana zonke; Ngenxa yoko izizwe ziya kubulela kuwe ngonaphakade kanaphakade.</p> 
 <p><a name="an_46:1">46:1</a> Kumongameli: eyoonyana bakaKora; ngeyeentombi. Ingoma.  UThixo ulihlathi, uligwiba kuthi; Ezimbandezelweni ufumaneke eluncedo kunene.</p> 
 <p><a name="an_46:2">46:2</a> Ngenxa yoko asoyiki ekuphendukeni kwehlabathi,  Ekudilikeleni kweentaba esazulwini solwandle.</p> 
 <p><a name="an_46:3">46:3</a> Makagqume alephuze amanzi alo, Iintaba zinyikime ngokukratsha kwalo. (Phakamisani.)</p> 
 <p><a name="an_46:4">46:4</a> Kukho umlambo ozibhaxa zivuyisa umzi kaThixo, Ingcwele yeminquba yOsenyangweni.</p> 
 <p><a name="an_46:5">46:5</a> UThixo uphakathi kwawo, awushukunyiswa; UThixo uyawunceda kwasekuzeni kokusa.</p> 
 <p><a name="an_46:6">46:6</a> Ziyaxokozela iintlanga, ziyashukuma izikumkani: Ukhupha izwi lakhe, linyibilike ihlabathi.</p> 
 <p><a name="an_46:7">46:7</a> UYehova wemikhosi unathi, Ingxonde yethu nguThixo kaYakobi.  (Phakamisani.)</p> 
 <p><a name="an_46:8">46:8</a> Yizani nikhangele imisebenzi kaYehova: Owenze iziphanziso ehlabathini;</p> 
 <p><a name="an_46:9">46:9</a> Ulophelisa iimfazwe kude kuse eziphelweni zehlabathi;  Waphula isaphetha, angqumze umkhonto, Atshise iinqwelo zokulwa ngomlilo.</p> 
 <p><a name="an_46:10">46:10</a> Yekani, nazi ukuba ndinguThixo mna. Ndiya kuphakanyiswa ezintlangeni, ndiya kuphakanyiswa ehlabathini.</p> 
 <p><a name="an_46:11">46:11</a> UYehova wemikhosi unathi, Ingxonde yethu nguThixo kaYakobi. (Phakamisani.)</p> 
 <p><a name="an_47:1">47:1</a> Kumongameli; eyoonyana bakaKora. Umhobe. Nonke zizwe,  bethani izandla, Dumani kuThixo ngezwi lokumemelela.</p> 
 <p><a name="an_47:2">47:2</a> Ngokuba uYehova Osenyangweni uyoyikeka; Ngukumkani omkhulu ehlabathini lonke.</p> 
 <p><a name="an_47:3">47:3</a> Uzikhandanisela phantsi kwethu izizwe, Izizwe phantsi kweenyawo zethu.</p> 
 <p><a name="an_47:4">47:4</a> Usinyulela ilifa lethu, Iqhayiya likaYakobi awamthandayo.  (Phakamisani.)</p> 
 <p><a name="an_47:5">47:5</a> UThixo unyukile, kudunywa; Unyukile uYehova, kuhlokoma isigodlo.</p> 
 <p><a name="an_47:6">47:6</a> Mbetheleni uhadi uThixo, mbetheleni, Mbetheleni uhadi uKumkani wethu, mbetheleni!</p> 
 <p><a name="an_47:7">47:7</a> Ngokuba uKumkani wehlabathi lonke nguThixo; Mbetheleni ngeyokuqiqa.</p> 
 <p><a name="an_47:8">47:8</a> UThixo nguKumkani weentlanga; UThixo uhleli etroneni yakhe engcwele.</p> 
 <p><a name="an_47:9">47:9</a> Amanene ezizwe ahlanganisene, Abantu boThixo ka-Abraham;  Ngokuba iingweletshetshe zehlabathi zezikaThixo; Unyusiwe kakhulu yena.</p> 
 <p><a name="an_48:1">48:1</a> Ingoma. Umhobe. Eyoonyana babaKora. Mkhulu uYehova,  engowokudunyiswa kunene Emzini kaThixo wethu, entabeni yakhe engcwele.</p> 
 <p><a name="an_48:2">48:2</a> Intle ukuphakama kwayo, yimihlali yehla bathi lonke Intaba yaseZiyon, intlomo yasentla, Umzi woKumkani omkhulu.</p> 
 <p><a name="an_48:3">48:3</a> UThixo, ezingxandeni zawo ezinde, Wazelwa ukuba yingxonde.</p> 
 <p><a name="an_48:4">48:4</a> Kuba nabo ookumkani babenqophisene, Bawela beza kunye;</p> 
 <p><a name="an_48:5">48:5</a> Bakuthi ukubona, abakhuluma; Bakhwankqa, babaleka buphuthuphuthu;</p> 
 <p><a name="an_48:6">48:6</a> Babanjwa khona kukuthuthumela, Kukuzibhijabhija njengozalayo.</p> 
 <p><a name="an_48:7">48:7</a> Ngomoya wasempumalanga Uyazivitha iinqanawa zaseTarshishe.</p> 
 <p><a name="an_48:8">48:8</a> Njengoko sikuvileyo, sibone kunjalo Emzini kaYehova wemikhosi, emzini kaThixo wethu: UThixo uyawuzinzisa ngonaphakade. (Phakamisani.)</p> 
 <p><a name="an_48:9">48:9</a> Sayikhumbula, Thixo, inceba yakho Phakathi kwetempile yakho.</p> 
 <p><a name="an_48:10">48:10</a> Njengoko linjalo igama lakho, Thixo, Lunjalo udumiso lwakho, Kwesa eziphelweni zehlabathi; Isandla sakho sokunene sizele bubulungisa.</p> 
 <p><a name="an_48:11">48:11</a> Mayivuye intaba yaseZiyon, Agcobe amagxamesi akwaYuda,  Ngenxa yezigwebo zakho.</p> 
 <p><a name="an_48:12">48:12</a> Yijikelezeni iZiyon, niyizunguleze; Zibaleni iinqaba zayo ezinde.</p> 
 <p><a name="an_48:13">48:13</a> Gqalani ungqameko lomsele wayo; Candani ezingxandeni zayo ezinde; Ukuze nibalisele isizukulwana esizayo,</p> 
 <p><a name="an_48:14">48:14</a> Ukuba lo Thixo nguThixo wethu ngonaphakade kanaphakade,  Yena uya kusikhapha kude kuse ekufeni.</p> 
 <p><a name="an_49:1">49:1</a> Kumongameli: eyoonyana bakaKora. Umhobe. Yivani oku, nina nonke zizwe; Bekani indlebe, nina nonke, bemi beli phakade,</p> 
 <p><a name="an_49:2">49:2</a> Nina nyana boluntu, nani nyana bamadoda, Nina zityebi, nani mahlwempu kunye.</p> 
 <p><a name="an_49:3">49:3</a> Umlomo wam uza kuthetha ubulumko; Nokucamanga kwentliziyo yam kukuqonda.</p> 
 <p><a name="an_49:4">49:4</a> Ndiya kuyithobela emzekelisweni indlebe yam, Ndiya kuyivulela ngohadi intsonkotha yam.</p> 
 <p><a name="an_49:5">49:5</a> Ndoyikelani na emihleni yobubi, Xa ubugwenxa babandibambisayo bundijikelayo?</p> 
 <p><a name="an_49:6">49:6</a> Abo bakholose ngemfuyo yabo, Baqhayisa ngobuninzi bobutyebi babo.</p> 
 <p><a name="an_49:7">49:7</a> Akukho bani unokukhulula umzalwana; Akanakumnika uThixo isicamagusho ngaye</p> 
 <p><a name="an_49:8">49:8</a> (Sinqabile isikhululo somphefumlo wabo, Masincanywe ngonaphakade),</p> 
 <p><a name="an_49:9">49:9</a> Sokuba ahlale esidla ubomi ngamaxesha onke, Angasiboni isihogo.</p> 
 <p><a name="an_49:10">49:10</a> Ngokuba ubona izilumko zibhubha, Bedaka kunye abanyabileyo nezityhakala, Bayishiye nabanye imfuyo yabo.</p> 
 <p><a name="an_49:11">49:11</a> Imbilini yabo ithi izindlu zabo zingunaphakade. Iminquba yabo ikwizizukulwana ngezizukulwana; Bayithiya imihlaba yabo ngamagama abo.</p> 
 <p><a name="an_49:12">49:12</a> Ke umntu enobuhandiba akanakuhlala, Ufana neenkomo ezi zitshabalalayo.</p> 
 <p><a name="an_49:13">49:13</a> Yiyo le indlela yabanyabileyo, Neyabo babalandelayo,  bekholiswa ngumlomo wabo. (Phakamisani.)</p> 
 <p><a name="an_49:14">49:14</a> Babuthe ngokweegusha kwelabafileyo; Ukufa kuyabalusa;  Abathe tye bayabanyathela kwakusa; Isithomo sabo abo siyonakala kwelabafileyo, singabi nandawo yakuhlala.</p> 
 <p><a name="an_49:15">49:15</a> Kodwa uThixo uya kuwukhulula umphefumlo wam esandleni selabafileyo, Ngokuba eya kundithabatha. (Phakamisani.)</p> 
 <p><a name="an_49:16">49:16</a> Musa ukoyika, yakuba sisityebi indoda, Bakwanda ubuqaqawuli bendlu yayo:</p> 
 <p><a name="an_49:17">49:17</a> Ngokuba ekufeni kwayo ayiyi kuthabatha nento, Aluyi kuhla emva kwayo uzuko lwayo.</p> 
 <p><a name="an_49:18">49:18</a> Nakuba umntu ekudleni kwakhe ubomi ebewusikelela umphefumlo wakhe, Bekudumisa ngokuzichwayithisa kwakho,</p> 
 <p><a name="an_49:19">49:19</a> Uya kuya noko esizukulwaneni sooyise; Abayikukubona ukukhanya naphakade.</p> 
 <p><a name="an_49:20">49:20</a> Ke umntu onobuhandiba, abe engaqondi, Ufana neenkomo ezi zitshabalalayo.</p> 
 <p><a name="an_50:1">50:1</a> Umhobe ka-Asafu. UThixo, uThixo uYehova uyathetha;  Uyalibiza ihlabathi, ethabathela ekuphumeni kwelanga esisa ekutshoneni kwalo.</p> 
 <p><a name="an_50:2">50:2</a> EZiyon, ukuphela kweenzwana, Uyakhazimla uThixo.</p> 
 <p><a name="an_50:3">50:3</a> Uyeza uThixo wethu, akayi kuthi cwaka. Kudla umlilo phambi kwakhe, Ngeenxa zonke kuye sisaqhwithi esikhulu.</p> 
 <p><a name="an_50:4">50:4</a> Ubiza izulu phezulu, Nehlabathi, ukuba agwebe phakathi kwabantu bakhe.</p> 
 <p><a name="an_50:5">50:5</a> Uthi, Bahlanganiseleni kum abam benceba, Abenze umnqophiso nam ngombingelelo.</p> 
 <p><a name="an_50:6">50:6</a> Izulu lixela ubulungisa bakhe, Ngokuba uThixo eza kugweba yena. (Phakamisani.)</p> 
 <p><a name="an_50:7">50:7</a> Yivani, bantu bam, ndithethe; Sirayeli, ndiqononondise kuwe; NdinguThixo, uThixo wakho.</p> 
 <p><a name="an_50:8">50:8</a> Andikohlwayi ngenxa yemibingelelo yakho, Namadini akho anyukayo aphambi kwam amaxesha onke.</p> 
 <p><a name="an_50:9">50:9</a> Andiyi kuthabatha zinkunzi zankomo endlwini yakho,  Nazinkunzi zabhokhwe esibayeni sakho.</p> 
 <p><a name="an_50:10">50:10</a> Ngokuba zezam zonke iinyamakazi zehlathi, Neenkomo ezisezintabeni eziliwaka.</p> 
 <p><a name="an_50:11">50:11</a> Iintaka zonke zasezintabeni ndiyazazi, Nento edakasa endle inam.</p> 
 <p><a name="an_50:12">50:12</a> Ukuba bendilambile, ndibe ndingayi kukuxelela; Ngokuba lelam elimiweyo nenzaliseko yalo.</p> 
 <p><a name="an_50:13">50:13</a> Ndidle inyama yeenkunzi eziziimbalasane na? Ndisele igazi leenkunzi zeebhokhwe na?</p> 
 <p><a name="an_50:14">50:14</a> Bingelela kuYehova umbulelo, Uzizalise kOsenyangweni izibhambathiso zakho;</p> 
 <p><a name="an_50:15">50:15</a> Ubize mna ngemini yembandezelo, Ndikuhlangule, undizukise.</p> 
 <p><a name="an_50:16">50:16</a> Ke kongendawo uthi uThixo, Useke phi na wena ukuxela ummiselo wam, Uwuphathe ngomlomo wakho umnqophiso wam,</p> 
 <p><a name="an_50:17">50:17</a> Uyithiyile nje intethiso wena, Uwaphose nje amazwi am emva kwakho?</p> 
 <p><a name="an_50:18">50:18</a> Xa ubona isela, ukholana nalo, Wabelane nabakrexezi.</p> 
 <p><a name="an_50:19">50:19</a> Umlomo wakho uwuyekela ebubini; Ulwimi lwakho luthungela inkohliso;</p> 
 <p><a name="an_50:20">50:20</a> Uthi uhlale uthethe ngomzalwana wakho, Uhlaze umntwana kanyoko.</p> 
 <p><a name="an_50:21">50:21</a> Uzenzile ezo nto, ndathi tu, Waba ndinjengawe. Ndiya kukohlwaya ndizicwangcise emehlweni akho.</p> 
 <p><a name="an_50:22">50:22</a> Khaniqonde ke oko, nina bamlibalayo uThixo, Hleze ndiqwenge, kungabikho uhlangulayo.</p> 
 <p><a name="an_50:23">50:23</a> Obingelela umbulelo uyandizukisa, Alungise indlela,  Endombonisa kuyo usindiso lukaThixo.</p> 
 <p><a name="an_51:1">51:1</a> Kumongameli. Umhobe kaDavide: ekuzeni kukaNatan umprofeti kuye, emveni kokuba ebengene uBhatshebha. Tarhu, Thixo,  ngokwenceba yakho! Ngokobuninzi benceba yakho, cima ukreqo lwam!</p> 
 <p><a name="an_51:2">51:2</a> Ndixovule kunene, busuke ubugwenxa bam, Undihlambulule esonweni sam.</p> 
 <p><a name="an_51:3">51:3</a> Ngokuba ndiyalwazi mna ukreqo lwam, Nesono sam siphambi kwam ngamaxesha onke.</p> 
 <p><a name="an_51:4">51:4</a> Ndonile kuwe, kuwe wedwa, Ndenza okubi emehlweni akho;  Ukuze ube lilungisa ekuthetheni kwakho, Ucace ekugwebeni kwakho.</p> 
 <p><a name="an_51:5">51:5</a> Uyabona, ndizalelwe ebugwenxeni, Ndakhawulwa nguma esonweni.</p> 
 <p><a name="an_51:6">51:6</a> Uyabona, ufuna inyaniso ezintsweni, Esitheni undazisa ubulumko.</p> 
 <p><a name="an_51:7">51:7</a> Ndihlambulule isono ngehisope, ndihlambuluke; Ndixovule,  ndibe mhlophe kunekhephu;</p> 
 <p><a name="an_51:8">51:8</a> Ndivise imihlali nemivuyo, Agcobe amathambo owacolileyo.</p> 
 <p><a name="an_51:9">51:9</a> Sithelisa ubuso bakho ezonweni zam, Ubucime bonke ubugwenxa bam.</p> 
 <p><a name="an_51:10">51:10</a> Dala phakathi kwam, Thixo, intliziyo ehlambulukileyo,  Uhlaziye umoya oqinisekileyo phakathi kwam.</p> 
 <p><a name="an_51:11">51:11</a> Musa ukundilahla ebusweni bakho, UMoya wakho oyiNgcwele ungamsusi kum.</p> 
 <p><a name="an_51:12">51:12</a> Buyisela kum imihlali yosindiso lwakho, Undixhase ngomoya wentumekelelo.</p> 
 <p><a name="an_51:13">51:13</a> Ndobafundisa abangendawo iindlela zakho, Babuyele kuwe aboni.</p> 
 <p><a name="an_51:14">51:14</a> Ndihlangule emagazini, Thixo, Thixo ondisindisayo;  Lomemelela ngobulungisa bakho ulwimi lwam.</p> 
 <p><a name="an_51:15">51:15</a> Nkosi yam, vula imilebe yomlomo wam, Uyixele indumiso yakho umlomo wam.</p> 
 <p><a name="an_51:16">51:16</a> Ngokuba akunanze mibingelelo, bendiya kukunika; Akalikholo kuwe amadini anyukayo.</p> 
 <p><a name="an_51:17">51:17</a> Imibingelelo kaThixo ngumoya owaphukileyo, Intliziyo eyaphukileyo, etyumkileyo, Thixo, akuyi kuyidela.</p> 
 <p><a name="an_51:18">51:18</a> Yenzele okulungileyo iZiyon ngokukholekileyo kuwe; Yakha iindonga zeYerusalem.</p> 
 <p><a name="an_51:19">51:19</a> Kuya kwandula ukuba mnandi kuwe imibingelelo yobulungisa,  amadini apheleleyo; Ziya kwandula ukunyuswa iinkunzi ezintsha zeenkomo esibingelelweni sakho.</p> 
 <p><a name="an_52:1">52:1</a> Kumongameli. Eyokuqiqa: ekaDavide: oko uDowegi umEdom waya waxelela uSawule, wathi kuye, UDavide ungene endlwini ka-Ahimeleki. Uqhayiselani na ngobubi, wena gorha? Inceba kaThixo ikho imihla yonke.</p> 
 <p><a name="an_52:2">52:2</a> Ulwimi lwakho lucinga ukweyelisela, Njengesitshetshe sokuguya iindevu esiloliweyo, wena mkhohlisi.</p> 
 <p><a name="an_52:3">52:3</a> Uthanda okubi kunokulungileyo; Ubuxoki, kunokuthetha ubulungisa. (Phakamisani.)</p> 
 <p><a name="an_52:4">52:4</a> Uthanda onke amazwi aginyayo, Lulwimindini lukhohlisayo.</p> 
 <p><a name="an_52:5">52:5</a> Naye uThixo uya kukudiliza kuphele; Uva kukuxwila,  akuncothule ententeni, Akudonyule ezweni labaphilileyo.  (Phakamisani.)</p> 
 <p><a name="an_52:6">52:6</a> Obona amalungisa, oyike, Amhleke, athi,</p> 
 <p><a name="an_52:7">52:7</a> Nanko umfo ongamenzanga igwiba lakhe uThixo, Owakholosa ngobuninzi bobutyebi bakhe, Waba nengcwangu ekweyeliseleni kwakhe.</p> 
 <p><a name="an_52:8">52:8</a> Ke mna ndinjengomnquma oluhlaza endlwini kaThixo;  Ndikholose ngenceba kaThixo ngonaphakade kanaphakade.</p> 
 <p><a name="an_52:9">52:9</a> Ndiya kubulela kuwe ngonaphakade, kuba ukwenzile oku; Ndiya kuthemba igama lakho, ngokuba lilungile, phambi kwabenceba bakho.</p> 
 <p><a name="an_53:1">53:1</a> Kumongameli: ngeyokhuzo. Eyokuqiqa; ekaDavide. Sithi isidenge entliziyweni yaso, Akukho Thixo. Bonakalisile,  balisikizi ngobugqwetha babo; Akukho wenza okulungileyo.</p> 
 <p><a name="an_53:2">53:2</a> UThixo esemazulwini uqondele koonyana babantu, Ukubona ukuba ukho na oqiqayo, Ofuna uThixo.</p> 
 <p><a name="an_53:3">53:3</a> Bonke babuye umva, bayimbozisa bephelele; Akukho wenza okulungileyo, Akukho nokuba abe mnye.</p> 
 <p><a name="an_53:4">53:4</a> Abanakwazi na abasebenzi bobutshinga, Abathi, bebadla abantu bam, bathi badla isonka, Bangamnquli uThixo?</p> 
 <p><a name="an_53:5">53:5</a> Apho bankwantya benkwantyile, phofu kungekho nto inkwantyisayo; Ngokuba uThixo wawathi saa amathambo omngqingi wakho; Wabadanisa, ngokuba uThixo ebebacekisile.</p> 
 <p><a name="an_53:6">53:6</a> Akwaba bekuvela eZiyon ukusindiswa kwamaSirayeli!  Ekubuyiseni kukaThixo abantu bakhe ekuthinjweni, Wogcoba uYakobi, avuye uSirayeli.</p> 
 <p><a name="an_54:1">54:1</a> Eyokubethelwa ngezinto ezineentambo. Kumongameli.  Eyokuqiqa. EkaDavide: ekufikeni kwabaseZifi, bathi kuSawule,  UDavide akazimele phakathi kwethu na? Thixo, ndisindise ngegama lakho, Uligwebe ityala lam ngobugorha bakho.</p> 
 <p><a name="an_54:2">54:2</a> Thixo, yiva umthandazo wam; Wabekele indlebe amazwi omlomo wam.</p> 
 <p><a name="an_54:3">54:3</a> Ngokuba abasemzini basukela phezulu kum,  Nabanobungqwangangqwili bafuna umphefumlo wam; Abammisi uThixo phambi kwabo. (Phakamisani.)</p> 
 <p><a name="an_54:4">54:4</a> Yabona, uThixo ngumncedi wam; INkosi yam ikwabasekela umphefumlo wam.</p> 
 <p><a name="an_54:5">54:5</a> Uya kubuyisela ububi kwabandilalelayo; Ngenyaniso yakho babhangise.</p> 
 <p><a name="an_54:6">54:6</a> Ndiya kubingelela kuwe ngokuqhutywa yintliziyo; Ndiya kubulela kwigama lakho, Yehova, kuba lilungile.</p> 
 <p><a name="an_54:7">54:7</a> Ngokuba lindihlangule embandezelweni yonke; Iliso lam libonela iintshaba zam.</p> 
 <p><a name="an_55:1">55:1</a> Kumongameli. Eyokubethelwa ngezinto ezineentambo.  Eyokuqiqa: ekaDavide. Wubekele indlebe umthandazo wam, Thixo,  Musa ukuzifihla esikhungweni sam.</p> 
 <p><a name="an_55:2">55:2</a> Ndibazele indlebe undiphendule. Ndiyaphaphatheka ekucamngceni kwam, ndincwine,</p> 
 <p><a name="an_55:3">55:3</a> Ngenxa yelizwi lotshaba, Ngenxa yokuxinzelelwa phantsi ngabangendawo; Ngokuba zindiqengqela ubutshinga, Ziyandisukela ngomsindo.</p> 
 <p><a name="an_55:4">55:4</a> Intliziyo yam iyazibhija-bhija phakathi kwam; Izothuso zokufa zindiwele.</p> 
 <p><a name="an_55:5">55:5</a> Ukoyika nokuthuthumela kundingene; Ndigutyungelwe kukududuzela.</p> 
 <p><a name="an_55:6">55:6</a> Ndathi, Andaba bendinamaphiko njengehobe! Bendiya kubaleka ndiye ndihlale!</p> 
 <p><a name="an_55:7">55:7</a> Nanko ndibalekela kude, Ndilalise entlango. (Phakamisani.)</p> 
 <p><a name="an_55:8">55:8</a> Bendiya kukhawuleza, ndisinde Emoyeni ovuthuzayo naseluqhwitheleni.</p> 
 <p><a name="an_55:9">55:9</a> Tshabalalisa, Nkosi yam, yahlula ulwimi lwazo; Ngokuba ndibone ukugonyamela nokubambana phakathi komzi.</p> 
 <p><a name="an_55:10">55:10</a> Imini nobusuku bajikeleza ezindongeni zawo; Ubutshinga nokwaphula kuphakathi kwawo;</p> 
 <p><a name="an_55:11">55:11</a> Ukweyelisela kuphakathi kwawo; Endaweni yembutho yawo akusuki ukuxinezela nokukhohlisa.</p> 
 <p><a name="an_55:12">55:12</a> Ngokuba asilutshaba olu lundingcikivayo; Bendiya kukuthwala oko. Asingondithiyileyo lo uzikhulisayo kum; Bendiya kusithela kuye.</p> 
 <p><a name="an_55:13">55:13</a> Nguwe, mntu ubungumlingane wam, Ikholwane lam endazana nalo,</p> 
 <p><a name="an_55:14">55:14</a> Ebesicweya kamnandi, Siye endlwini kaThixo silihlokondiba eligcobayo.</p> 
 <p><a name="an_55:15">55:15</a> Ukufa makubaqubule, Mabehle baye kwelabafileyo besaphilile; Ngokuba ububi busemizini yabo phakathi kwabo.</p> 
 <p><a name="an_55:16">55:16</a> Mna ndinqula uThixo; UYehova uya kundisindisa.</p> 
 <p><a name="an_55:17">55:17</a> Ngokuhlwa, nakusasa, nasemini enkulu ndiya kucamngca,  ndincwine; Uya kuliva izwi lam.</p> 
 <p><a name="an_55:18">55:18</a> Uwukhulula umphefumlo wam unoxolo, ukuze bangasondeli kum,  Ngokuba baninzi abandichasayo.</p> 
 <p><a name="an_55:19">55:19</a> UThixo uya kuva, abaphendule, Uselokwamandulo ehleli,  (Phakamisani.) Abo bangenanguquko, Bangamoyikiyo uThixo.</p> 
 <p><a name="an_55:20">55:20</a> Babasa isandla abaxolelene nabo; Bahlambela umnqophiso wabo;</p> 
 <p><a name="an_55:21">55:21</a> Ubuthelezi njengamasi umlomo wabo, Ke yimfazwe intliziyo yabo. Athambile amazwi abongaphezu kweoli, Kanti aziintlangothi zekrele.</p> 
 <p><a name="an_55:22">55:22</a> Umthwalo wakho wulahlele kuYehova; yena wokuzimasa; Akayi kuliyekela ilungisa lishukunyiswe naphakade.</p> 
 <p><a name="an_55:23">55:23</a> Wena ke, Thixo, uya kubahlisela emngxunyeni wesihogo.  Abantu bamagazi nenkohliso abayi kuyiqingathisa imihla yabo; Ke mna ndikholose ngawe.</p> 
 <p><a name="an_56:1">56:1</a> Kumongameli; ngeyehobe elithe cwaka phakathi kwabakude.  EkaDavide. Eliligugu. Ukubanjwa kwakhe ngamaFilisti eGati.  Ndibabale, Thixo, ngokuba abantu bendizonda; Bandixinile,  besilwa yonke imini;</p> 
 <p><a name="an_56:2">56:2</a> Abandilalelayo bandizonda yonke imini, Ngokuba baninzi abalwa nam beziphakamisile.</p> 
 <p><a name="an_56:3">56:3</a> Mhlana ndinxunguphalayo mna, Ndokholosa ngawe.</p> 
 <p><a name="an_56:4">56:4</a> Ndiya kulidumisa ngoThixo ilizwi lakhe, Ndikholose ngoThixo, ndingoyiki; Inokundenza ntoni na inyama?</p> 
 <p><a name="an_56:5">56:5</a> Yonke imini bayawaphambanisa amazwi am; Zingam zonke iingcinga zabo zobubi.</p> 
 <p><a name="an_56:6">56:6</a> Baqukene, babonisele, Bona bagcine izithende zam, Ngokokuba belinde umphefumlo wam.</p> 
 <p><a name="an_56:7">56:7</a> Bengamatshinga nje, bosinda na? Zihlise ngomsindo izizwe,  Thixo.</p> 
 <p><a name="an_56:8">56:8</a> Ukuphalaphala kwam ukubhalile wena; Yitha iinyembezi zam entsubeni yakho; Azisencwadini yakho na?</p> 
 <p><a name="an_56:9">56:9</a> Ziya kubuya umva ke iintshaba zam, mhlana ndibizayo;  Ndiyakwazi oku, ukuba uThixo unam.</p> 
 <p><a name="an_56:10">56:10</a> Ndilidumisa ngoThixo ilizwi, Ndilidumisa ngoYehova ilizwi.</p> 
 <p><a name="an_56:11">56:11</a> Ndikholose ngoThixo, ndingoyiki; Unokundenza ntoni na umntu?</p> 
 <p><a name="an_56:12">56:12</a> Ziphezu kwam, Thixo, izibhambathiso zakho; Ndiya kuyizalisa kuwe imibingelelo yombulelo.</p> 
 <p><a name="an_56:13">56:13</a> Ngokuba uwuhlangule ekufeni umphefumlo wam, Iinyawo zam ekukhubekeni, Ukuba ndihambe phambi koThixo Ekukhanyeni kobomi.</p> 
 <p><a name="an_57:1">57:1</a> Kumongameli; ngethi, Ungonakalisi. EkaDavide. Eliligugu:  ekumbalekeni kwakhe uSawule emqolombeni. Ndibabale, Thixo,  ndibabale; Ngokuba uzimela ngawe umphefumlo wam; Ndizimela esithunzini samaphiko akho, Kude kudlule inkxwaleko.</p> 
 <p><a name="an_57:2">57:2</a> Ndinqula uThixo Osenyangweni, UThixo ondifezelayo.</p> 
 <p><a name="an_57:3">57:3</a> Uya kuthuma esemazulwini andisindise, Emngcikiva nje ondizondayo; (Phakamisani.) UThixo uya kuthuma inceba yakhe nenyaniso yakhe.</p> 
 <p><a name="an_57:4">57:4</a> Umphefumlo wam uphakathi kweengonyama; Ndiya kulala phantsi nabafutha umlilo, Oonyana babantu abamazinyo aziintshuntshe neentolo, Ulwimi lwabo lulikrele elibukhali.</p> 
 <p><a name="an_57:5">57:5</a> Ziphakamisele ngaphezu kwamazulu, Thixo, Lube phezu kwehlabathi lonke uzuko lwakho.</p> 
 <p><a name="an_57:6">57:6</a> Isibatha basilungisele iinyawo zam; Bawugobile umphefumlo wam; Bandimbela isihogo, Beyela kuso ngokwabo. (Phakamisani.)</p> 
 <p><a name="an_57:7">57:7</a> Izimasekile intliziyo yam, Thixo, izimasekile intliziyo yam; Ndiya kuvuma, ndiya kubetha uhadi.</p> 
 <p><a name="an_57:8">57:8</a> Vuka, luzuko lwam! Vukani, mrhubhe nohadi! Ndiya kusiphangela isifingo.</p> 
 <p><a name="an_57:9">57:9</a> Ndiya kubulela kuwe phakathi kwezizwe, Nkosi yam; Ndiya kukubethela uhadi phakathi kwezizwe.</p> 
 <p><a name="an_57:10">57:10</a> Ngokuba inkulu, yada yaya ezulwini, inceba yakho; Yada yesa esibhakabhakeni inyaniso yakho.</p> 
 <p><a name="an_57:11">57:11</a> Ziphakamisele ngaphezu kwezulu, Thixo, Lube phezu kwehlabathi lonke uzuko lwakho.</p> 
 <p><a name="an_58:1">58:1</a> Kumongameli; ngethi, Ungonakalisi. EkaDavide. Eliligugu.  Yinene na kodwa ukuba nithetha ubulungisa, nina bothixo?  Nigweba oonyana babantu ngokuthe tye?</p> 
 <p><a name="an_58:2">58:2</a> Hayi, entliziyweni nenza ngobugqwetha; Ezweni nilinganisela ukugonyamela kwezandla zenu.</p> 
 <p><a name="an_58:3">58:3</a> Abangendawo baphambukile kwasesizalweni; Bandwendwile kwasesiswini abathethi bamanga.</p> 
 <p><a name="an_58:4">58:4</a> Banobuhlungu obunjengobuhlungu benyoka, Njengephimpi elizenza isithulu, elivingca indlebe yalo;</p> 
 <p><a name="an_58:5">58:5</a> Ukuze lingaliva izwi labanyangi, Lababopha ngomabophe,  beziingcibi.</p> 
 <p><a name="an_58:6">58:6</a> Thixo, yaphula amazinyo abo emlonyeni wabo; Amabamba eengonyama ezintsha wavithe, Yehova.</p> 
 <p><a name="an_58:7">58:7</a> Mabaphalale njengamanzi equkuqela; Akuxuna iintolo zakhe,  mazinge zicutshiwe.</p> 
 <p><a name="an_58:8">58:8</a> Mababe njengenkumba ehamba inyibilika, Njengemva-mbilini yomfazi, engalibonanga ilanga.</p> 
 <p><a name="an_58:9">58:9</a> Zingekaziva iintsasa iimbiza zenu, Nokuba ikrwada inyama,  nokuba iza kuvuthwa, uyayiqweqwedisa.</p> 
 <p><a name="an_58:10">58:10</a> Liya kuvuya ilungisa, lakuyibona impindezelo; Liya kuzihlamba iinyawo zalo egazini longendawo,</p> 
 <p><a name="an_58:11">58:11</a> Athi umntu, Inene, ilungisa linesiqhamo; Inene, ukho uThixo ogwebayo ehlabathini.</p> 
 <p><a name="an_59:1">59:1</a> Kumongameli; ngethi, Ungonakalisi. EkaDavide. Eliligugu:  ekuthumeleni kukaSawule, bayilinda indlu ukuba bambulale.  Ndihlangule ezintshabeni zam, Thixo wam, Ndise engxondeni kwabasukela phezulu kum.</p> 
 <p><a name="an_59:2">59:2</a> Ndihlangule kubasebenzi bobutshinga; Ndisindise ebantwini abanamagazi.</p> 
 <p><a name="an_59:3">59:3</a> Ngokuba nabo bewulalela umphefumlo wam; Baqukana ngam abanamandla, Kungekho lukreqo kum, kungekho sono kum, Yehova.</p> 
 <p><a name="an_59:4">59:4</a> Ndingenabugwenxa nje, bagidime baxhoba. Vuka,  undikhawulele, ubone.</p> 
 <p><a name="an_59:5">59:5</a> Wena Yehova, Thixo wemikhosi, Thixo kaSirayeli, Phapha,  uzivelele zonke iintlanga; Musa ukubayeka bonke abanginizayo bengabagqithi. (Phakamisani.)</p> 
 <p><a name="an_59:6">59:6</a> Bayabuya ngokuhlwa, bayavungama njengezinja,  Bawuhamba-hambe umzi.</p> 
 <p><a name="an_59:7">59:7</a> Nabo belephuza amagwebu ngomlomo; Ngamakrele emlonyeni wabo; Ngokuba bathi, Kuva bani na?</p> 
 <p><a name="an_59:8">59:8</a> Wena, Yehova, uyabahleka, Uyazigculela zonke iintlanga.</p> 
 <p><a name="an_59:9">59:9</a> Mandla am, ndiva kulindela kuwe; Ngokuba uThixo uyingxonde yam.</p> 
 <p><a name="an_59:10">59:10</a> UThixo wam uya kundikhawulela ngenceba yakhe; UThixo uya kundibonisa abandilaleleyo.</p> 
 <p><a name="an_59:11">59:11</a> Musa ukubabulala, hleze balibale abantu bakowethu;  Babhadulise ngamandla akho, ubawise, Ngweletshetshe yethu,  Nkosi yethu.</p> 
 <p><a name="an_59:12">59:12</a> Isono somlomo wabo lilizwi lemilebe yomlomo wabo;  Mababanjiswe likratshi labo, Nangenxa yokushwabula nokuhanahanisa abakuthethayo.</p> 
 <p><a name="an_59:13">59:13</a> Bagqibe ngobushushu; gqiba, bangabi sabakho; Baqonde ukuba uThixo ngumlawuli kwaYakobi, Wesa eziphelweni zehlabathi.  (Phakamisani.)</p> 
 <p><a name="an_59:14">59:14</a> Bayabuya ngokuhlwa, bayavungama njengezinja,  Bawuhamba-hambe umzi.</p> 
 <p><a name="an_59:15">59:15</a> Bona babhadulela ukudla; Ukuba bathe abahlutha, balala apho.</p> 
 <p><a name="an_59:16">59:16</a> Ke mna, ndiya kuvuma ngamandla akho, Ndimemelele kwakusasa ngenceba yakho, Kuba ubuyingxonde kum, Nendawo endisabela kuyo ngemini yokubandezelwa kwam.</p> 
 <p><a name="an_59:17">59:17</a> Mandla am, ndiya kukubethela uhadi; Ngokuba uThixo yingxonde yam, nguThixo wam onenceba.</p> 
 <p><a name="an_60:1">60:1</a> Kumongameli; ngeyenyibiba yesingqino. Eliligugu.  EkaDavide. Eyokufundisa: ekulweni kwakhe nama-Aram phakathi kweMilambo nama-Aram aseTsobha; wabuya uYowabhi, wawabulala amaEdom emfuleni wetyuwa, amawaka alishumi elinamabini.  Thixo,  usihlambile, wasichitha, Waqumba; ngamana wasibuyisa.</p> 
 <p><a name="an_60:2">60:2</a> Ulinyikimisile ilizwe, ulikrazule; Philisa iintanda zalo ngokuba lishukuma.</p> 
 <p><a name="an_60:3">60:3</a> Ubabonisile abantu bakho into elukhuni, Usiseze iwayini ehexisayo.</p> 
 <p><a name="an_60:4">60:4</a> Ubanike ibhanile abakoyikayo, Ukuba bayiphakamise ngenxa yenyaniso. (Phakamisani.)</p> 
 <p><a name="an_60:5">60:5</a> Ukuze zihlangulwe iintanda zakho, Sindisa ngesandla sakho sokunene, undiphendule.</p> 
 <p><a name="an_60:6">60:6</a> UThixo uthethe engcwele: mandivuyelele, Ndimabe uShekem,  ndiyilinganisele intili yaseSukoti.</p> 
 <p><a name="an_60:7">60:7</a> Ngowam uGiliyadi, ngowam uManase, UEfrayim sisigcina-ntloko sam, UYuda yintonga yam yommiselo;</p> 
 <p><a name="an_60:8">60:8</a> UMowabhi sisitya sam sokuhlambela, Ndiyiphosa kuEdom imbadada yam; Filisti, nkqangaza wena ngam.</p> 
 <p><a name="an_60:9">60:9</a> Ngubani na owondisa emzini wamandla? Ngubani na owondikhaphela kwaEdom?</p> 
 <p><a name="an_60:10">60:10</a> Asinguwe na, kwawena Thixo, osihlambileyo? Akwaphuma,  Thixo, nemikhosi yethu.</p> 
 <p><a name="an_60:11">60:11</a> Sincede kumbandezeli wethu; Alunto yanto usindiso lomntu.</p> 
 <p><a name="an_60:12">60:12</a> NgoThixo siya kweyisa, Wobagqusha yena ababandezeli bethu.</p> 
 <p><a name="an_61:1">61:1</a> Kumongameli; eyokubethelwa ngezinto ezineentambo.  EkaDavide. Kuve, Thixo, ukuhlahlamba kwam; Wubazele indlebe umthandazo wam.</p> 
 <p><a name="an_61:2">61:2</a> Ndidanduluka kuwe ndisesiphelweni sehlabathi, ekutyhafeni kwentliziyo yam; Ndikhaphele eweni elisemalengalengeni kum.</p> 
 <p><a name="an_61:3">61:3</a> Ngokuba ulihlathi lam, Uyinqaba ende eliqele phambi kotshaba.</p> 
 <p><a name="an_61:4">61:4</a> Ndiya kuphambukela ententeni yakho ngonaphakade, Ndiya kuzimela ngesithe lamaphiko akho. (Phakamisani.)</p> 
 <p><a name="an_61:5">61:5</a> Ngokuba wena, Thixo, uzivile izibhambathiso zam; Ubanike ilifa abaloyikayo igama lakho.</p> 
 <p><a name="an_61:6">61:6</a> Uya kongeza imihla emihleni yokumkani; Iminyaka yakhe iya kuba njengezizukulwana ngezizukulwana;</p> 
 <p><a name="an_61:7">61:7</a> Uya kuhlala ngonaphakade phambi koThixo; Mmisele inceba nenyaniso, ukuba zimlondoloze.</p> 
 <p><a name="an_61:8">61:8</a> Kukhona ndiya kulibethela uhadi igama lakho ngonaphakade,  Ndizizalise izibhambathiso zam imihla ngemihla.</p> 
 <p><a name="an_62:1">62:1</a> Kumongameli. KuYedutun. Umhobe kaDavide. Uthozamele kuThixo kwaphela umphefumlo wam; Kuvela kuye ukusindiswa kwam.</p> 
 <p><a name="an_62:2">62:2</a> Nguye kwaphela iliwa lam, umsindisi wam, Ingxonde yam;  andiyi kushukunyiswa kakhulu.</p> 
 <p><a name="an_62:3">62:3</a> Kunini na nisuka indulumbane emntwini? Kunini na nimncinitha nonke niphela, enjengodonga oluzimkayo,  enjengothango oluwayo?</p> 
 <p><a name="an_62:4">62:4</a> Bagqibe kwelokuba bamtyhale bamsuse ekuphakameni kwakhe kuphele; Bakholene namanga; Basikelela elowo ngomlomo,  embilinini yabo bayatshabhisa. (Phakamisani.)</p> 
 <p><a name="an_62:5">62:5</a> Thozamela kuThixo yedwa, mphefumlo wam, Ngokuba livela kuye ithemba lam.</p> 
 <p><a name="an_62:6">62:6</a> Nguye kwaphela iliwa lam, umsindisi wam, Ingxonde yam;  andiyi kushukunyiswa.</p> 
 <p><a name="an_62:7">62:7</a> KunoThixo ukusindiswa kwam nozuko lwam; Iliwa lokunqaba kwam nehlathi lam likuThixo.</p> 
 <p><a name="an_62:8">62:8</a> Kholosani ngaye ngamaxesha onke, nina bantu; Phalazani intliziyo yenu phambi kwakhe. UThixo ulihlathi kuthi.  (Phakamisani.)</p> 
 <p><a name="an_62:9">62:9</a> Bangumphunga kwaphela onyana boluntu, ngamanga oonyana bamadoda; Esikalini bangenyuka, Bangumphunga bephelele.</p> 
 <p><a name="an_62:10">62:10</a> Musani ukukholosa ngokudla abantu, Ningazenzi into engeyanto ngento exhakamfuliweyo. Yakwanda imfuyo, musani ukuyinyamekela.</p> 
 <p><a name="an_62:11">62:11</a> Uthethe nto-nye uThixo, Ezi zinto zimbini ndizivile: Ukuba amandla ngakaThixo,</p> 
 <p><a name="an_62:12">62:12</a> Nenceba yeyakho, Nkosi yam; Ngokuba uyababuyekeza, elowo ngokwezenzo zakhe.</p> 
 <p><a name="an_63:1">63:1</a> Umhobe kaDavide: oko ebesentlango yakwaYuda. Thixo,  unguThixo wam, ndiya kukuquqela kwakusasa, Umphefumlo wam unxanele wena; inyama yam iyakulangazelela Ezweni elingumqwebedu, elibharhileyo, eligenamanzi.</p> 
 <p><a name="an_63:2">63:2</a> Ndenjenjalo ukukhangela kuwe engcweleni, Ukuba ndibone amandla akho nobuqaqawuli bakho.</p> 
 <p><a name="an_63:3">63:3</a> Ngokuba inceba yakho ilungile ngaphezu kobomi, Umlomo wam uya kukuncoma.</p> 
 <p><a name="an_63:4">63:4</a> Ndiya kwenjenjalo ukukubonga lo gama ndihleliyo,  Ndiphakamise izandla zam egameni lakho.</p> 
 <p><a name="an_63:5">63:5</a> Umphefumlo wam uhluthi umongo namanqatha; Ngemilebe yomlomo wam omemelelayo uya kukudumisa umlomo wam,</p> 
 <p><a name="an_63:6">63:6</a> Ndakukukhumbula emandlalweni wam, Emilindweni yobusuku ndicamanga ngawe.</p> 
 <p><a name="an_63:7">63:7</a> Ngokuba uluncedo kum, Ndinokumemelela esithunzini samaphiko akho.</p> 
 <p><a name="an_63:8">63:8</a> Umphefumlo wam uthene mbende nawe; Isandla sakho sokunene sindibambile.</p> 
 <p><a name="an_63:9">63:9</a> Ke bona bafuna umphefumlo wam ukuze batshabalale, Baya kutshona kwezisezantsi iindawo zehlabathi.</p> 
 <p><a name="an_63:10">63:10</a> Baphalazelwa emandleni ekrele; Baba sisabelo seempungutye.</p> 
 <p><a name="an_63:11">63:11</a> Ke yena ukumkani uya kuvuya ngoThixo; Baya kuqhayisa abo bonke bafunga yena; Ngokuba uya kuvingcwa umlomo wabathetha ubuxoki.</p> 
 <p><a name="an_64:1">64:1</a> Kumongameli. Umhobe kaDavide. Live, Thixo, izwi lam ekukhalazeni kwam; Ekunkwantyiseni kotshaba bulondoloze ubomi bam.</p> 
 <p><a name="an_64:2">64:2</a> Ndisithelise egquguleni labanobubi, Ehlokondibeni labasebenzi bobutshinga;</p> 
 <p><a name="an_64:3">64:3</a> Abalulola njengekrele ulwimi lwabo, Abaxuna iintolo zabo,  amazwi akrakra,</p> 
 <p><a name="an_64:4">64:4</a> Bamtole ogqibeleleyo besentsithelweni; Bamtola ngesiquphe,  bangoyiki.</p> 
 <p><a name="an_64:5">64:5</a> Bazomelezela ilizwi elibi, Bagqiba kwelokuba bafihle izirhintyelo, Bathi, Singabonwa ngubani na?</p> 
 <p><a name="an_64:6">64:6</a> Baceba ubugqwetha; Baligqibile icebo abalicebileyo;  Imbilini yendoda nentliziyo yayo yinzulu.</p> 
 <p><a name="an_64:7">64:7</a> Ke uThixo uyabatola ngotolo; Amanxeba abo abakho ngesiquphe.</p> 
 <p><a name="an_64:8">64:8</a> Baya kukhutyekiswa, lufikele kwabona ulwimi lwabo;  Bayahlunguzela intloko bonke abababonayo.</p> 
 <p><a name="an_64:9">64:9</a> Basuka boyike bonke abantu, Bawuxele umsebenzi kaThixo,  Basiqiqe isenzo sakhe.</p> 
 <p><a name="an_64:10">64:10</a> Liya kuvuya ilungisa ngoYehova, lizimele ngaye, Baqhayise bonke abantliziyo zithe tye.</p> 
 <p><a name="an_65:1">65:1</a> Kumongameli. Umhobe kaDavide. Ingoma. Ukuthozama kuyindumiso kuwe, Thixo, eZiyon; Sizaliswa kuwe isibhambathiso.</p> 
 <p><a name="an_65:2">65:2</a> Wena mphulaphuli wemithandazo, Iza kuwe inyama yonke.</p> 
 <p><a name="an_65:3">65:3</a> Zindoyisile nje iindawo zobugwenxa, Ukreqo lwethu uyaluxolela wena ngocamagushelo.</p> 
 <p><a name="an_65:4">65:4</a> Hayi, uyolo lomnyulayo, umsondeze Ukuba ahlale ezintendelezweni zakho! Siya kuzihluthisa ngokulunga kwendlu yakho, Kwetempile yakho engcwele.</p> 
 <p><a name="an_65:5">65:5</a> Usiphendula ngezenzo ezoyikekayo zobulungisa, Thixo osisindisayo; Nkoloseko yeziphelo zonke zehlabathi, neyolwandle olukude;</p> 
 <p><a name="an_65:6">65:6</a> Ulozinzisa iintaba ngamandla akhe, Ebhinqe ubugorha;</p> 
 <p><a name="an_65:7">65:7</a> Ulodambisa ukugquma kweelwandle, ukugquma kwamaza azo,  Nokuxokozela kwezizwe.</p> 
 <p><a name="an_65:8">65:8</a> Bayayoyika imiqondiso yakho abemi beziphelo zehlabathi.  Umemelelisa ukuvela kokusa nokuhlwa.</p> 
 <p><a name="an_65:9">65:9</a> Uwuvelele umhlaba, wawunyela, Wawutyebisa kakhulu. Umjelo kaThixo uzele ngamanzi: Walungisa ingqolowa yabo, ngokuba uwenjenje ukuwulungisa.</p> 
 <p><a name="an_65:10">65:10</a> Useza ihluthe imisele yawo; Unyakamisa imiqela yawo.  Uthambisa ngeziphango; Usikelela izilimo zawo.</p> 
 <p><a name="an_65:11">65:11</a> Uwuthwesile umnyaka wokulunga kwakho, Imikhondo yakho itsitsa ukutyeba.</p> 
 <p><a name="an_65:12">65:12</a> Ayatsitsa amakriwa entlango, Iinduli zizibhinqise umgcobo.</p> 
 <p><a name="an_65:13">65:13</a> Amadlelo anxibe imihlambi yeenkomo; Iintili zambethe ingqolowa. Yonke into iyaduma, yonke into iyavuma.</p> 
 <p><a name="an_66:1">66:1</a> Kumongameli. Ingoma. Umhobe. Dumani kuThixo, nonke hlabathi,</p> 
 <p><a name="an_66:2">66:2</a> Lubetheleni uhadi uzuko lwegama lakhe, Mzukiseni,  mdumiseni.</p> 
 <p><a name="an_66:3">66:3</a> Yithini kuThixo, Hayi, ukoyikeka kwemisebenzi yakho! Ngenxa yobuninzi bamandla akho ziya kuhanahanisa kuwe iintshaba zakho.</p> 
 <p><a name="an_66:4">66:4</a> Lonke ihlabathi liya kukunqula, Bakubethele uhadi;  Balibethele uhadi igama lakho. (Phakamisani.)</p> 
 <p><a name="an_66:5">66:5</a> Yizani, nibone imisebenzi emikhulu kaThixo, Engowoyikekayo ekwenzeni kwakhe koonyana babantu.</p> 
 <p><a name="an_66:6">66:6</a> Waluguqula ulwandle lwayinto eyomileyo; Bawuwela umlambo ngeenyawo; Apho savuya ngaye.</p> 
 <p><a name="an_66:7">66:7</a> Ulolawula ngobugorha bakhe ngonaphakade; Amehlo akhe ayabonisela ezintlangeni; Abaziinjubaqa mabangaziphakamisi.  (Phakamisani.)</p> 
 <p><a name="an_66:8">66:8</a> Mbongeni, zizwe, uThixo wethu, Nivakalise ilizwi lendumiso yakhe.</p> 
 <p><a name="an_66:9">66:9</a> Ulomisa umphefumlo wethu ebomini, Akalunikela unyawo lwethu ekutyibilikeni.</p> 
 <p><a name="an_66:10">66:10</a> Ngokuba usicikidile, Thixo; Usinyibilikisile njengokunyibilikiswa kwesilivere;</p> 
 <p><a name="an_66:11">66:11</a> Usingenise emboniselweni; Ubeke uxinzelelo esinqeni sethu;</p> 
 <p><a name="an_66:12">66:12</a> Ukhwelise abantu entlokweni yethu; Singene emlilweni nasemanzini; Waza wasikhuphela endaweni enendyebo.</p> 
 <p><a name="an_66:13">66:13</a> Ndiya kungena endlwini yakho ndinamadini anyukayo; Ndiya kuzizalisa kuwe izibhambathiso zam,</p> 
 <p><a name="an_66:14">66:14</a> Eyazivulelayo imilebe yomlomo wam, Owazithethayo umlomo wam ekubandezelweni kwam.</p> 
 <p><a name="an_66:15">66:15</a> Ndiya kunyusela kuwe amadini anyukayo eemvana ezityebileyo, Ndawonye nesiqhumiso seenkunzi zeegusha; Ndiya kwenza aweenkomo ndawonye naweenkunzi zeebhokhwe.  (Phakamisani.)</p> 
 <p><a name="an_66:16">66:16</a> Yizani, nive, ndinixelele, nonke nina bamoyikayo uThixo,  Oko akwenzele umphefumlo wam.</p> 
 <p><a name="an_66:17">66:17</a> Ndadanduluka kuye ngomlomo wam; Kwaye ukubonga kuphantsi kolwimi lwam.</p> 
 <p><a name="an_66:18">66:18</a> Ukuba bendisekeleze ubutshinga ngentliziyo yam, INkosi yam ibingayi kuphulaphula.</p> 
 <p><a name="an_66:19">66:19</a> Hayi ke, uThixo uphulaphule, Ulibazele indlebe ilizwi lomthandazo wam.</p> 
 <p><a name="an_66:20">66:20</a> Makabongwe uThixo, Yena ungawugxothanga umthandazo wam,  Nobubele bakhe kum.</p> 
 <p><a name="an_67:1">67:1</a> Kumongameli; eyokubethelwa ngezinto ezineentambo. Umhobe.  Ingoma. Ngamana uThixo wasibabala, wasisikelela, Wabukhanyisa ubuso bakhe kuthi; (Phakamisani.)</p> 
 <p><a name="an_67:2">67:2</a> Ukuze yaziwe ehlabathini indlela yakho, Usindiso lwakho ezintlangeni zonke.</p> 
 <p><a name="an_67:3">67:3</a> Ngamana zabulela izizwe kuwe, Thixo, Zabulela izizwe kuwe zonke ziphela;</p> 
 <p><a name="an_67:4">67:4</a> Zavuya zamemelela izizwe: Ngokuba uya kugweba phakathi kwezizwe ngokuthe tye, Uzikhaphe izizwe ehlabathini.  (Phakamisani.)</p> 
 <p><a name="an_67:5">67:5</a> Ngamana zabulela izizwe kuwe, Thixo, Zabulela izizwe kuwe zonke ziphela.</p> 
 <p><a name="an_67:6">67:6</a> Umhlaba uyivelisile indyebo yawo; Uya kusisikelela uThixo,  uThixo wethu;</p> 
 <p><a name="an_67:7">67:7</a> Uya kusisikelela uThixo, Zimoyike zonke iziphelo zehlabathi.</p> 
 <p><a name="an_68:1">68:1</a> Kumongameli; ekaDavide. Umhobe. Ingoma. Makasuk eme uThixo, zibe ziintsali iintshaba zakhe, Basabe ebusweni bakhe abamthiyayo.</p> 
 <p><a name="an_68:2">68:2</a> Njengokuphetshethwa komsi, baphephethe; Njengokunyibilika komthwebeba phambi komlilo, Mabadake ngokunjalo abangendawo ebusweni bukaThixo.</p> 
 <p><a name="an_68:3">68:3</a> Ke wona amalungisa makavuye, adlamke phambi koThixo, Abe nemihlali, enemivuyo.</p> 
 <p><a name="an_68:4">68:4</a> Vumani kuThixo, libetheleni uhadi igama lakhe; Menzeleni umendo ophakamileyo, ulokhwela ecanda ezinkqantosini, Ogama lakhe linguYehova; nidlamke phambi kwakhe.</p> 
 <p><a name="an_68:5">68:5</a> Uyise weenkedama, umthetheleli wabahlolokazi, NguThixo ekhayeni lakhe elingcwele.</p> 
 <p><a name="an_68:6">68:6</a> UThixo nguhlalisa endlwini ababebodwa, Ngukhuphela enywebeni ababanjiweyo; Ngabaziinjubaqa bodwa abahlala kwelibalelelweyo.</p> 
 <p><a name="an_68:7">68:7</a> Thixo, ekuphumeni kwakho uphambi kwabantu bakho,  Ekunyatheleni kwakho enkangala, (Phakamisani.)</p> 
 <p><a name="an_68:8">68:8</a> Lanyikima ihlabathi, Lavuza izulu ebusweni bukaThixo,  ISinayi leya ebusweni bukaThixo, uThixo kaSirayeli.</p> 
 <p><a name="an_68:9">68:9</a> Walitshiza ngemvula eninzi yesisa sakho, Thixo, ilifa lakho; Lakubharha, walizimasa wena.</p> 
 <p><a name="an_68:10">68:10</a> Wahlala khona umhlambi wakho, Wamlungisela olusizana ngokulunga kwakho, Thixo.</p> 
 <p><a name="an_68:11">68:11</a> INkosi iya kukhupha izwi elinamandla, Ube mkhulu umkhosi weentokazi ezishumayela iindaba ezilungileyo.</p> 
 <p><a name="an_68:12">68:12</a> Ookumkani bemikhosi baya kusaba besabile; Intokazi esele ekhaya iya kuwaba amaxhoba.</p> 
 <p><a name="an_68:13">68:13</a> Nakulala phantsi phakathi kweentlanti, Noxelisa amaphiko evukuthu alekwe ngesilivere, Neentsiba zalo ezalekwe ngegolide ebengezelayo.</p> 
 <p><a name="an_68:14">68:14</a> Ekubadubadubeni kukaSomandla ookumkani kulo, Koba mhlophe ngowekhephu eTsalimon.</p> 
 <p><a name="an_68:15">68:15</a> Yintaba kaThixo intaba yaseBhashan, Yintaba encopho zininzi intaba yaseBhashan.</p> 
 <p><a name="an_68:16">68:16</a> Niyigxeleshelani na, zintaba zincopho zininzi, Intaba ayinqweneleyo uThixo ukuba ahlale kuyo? Ewe, uYehova uya kuhlala kuyo ngonaphakade.</p> 
 <p><a name="an_68:17">68:17</a> Iinqwelo zokulwa zikaThixo zizigidi, ngamawaka-waka;  INkosi ikuzo; yiSinayi ebungcweleni,</p> 
 <p><a name="an_68:18">68:18</a> Unyuke waya phezulu, uthimbe abathinjwa, Uthabathe izipho phakathi kwabantu, Naphakathi kwabaziinjubaqa, ukuba ahlale uYehova uThixo khona.</p> 
 <p><a name="an_68:19">68:19</a> Mayibongwe iNkosi; Ithwala imithwalo yethu imihla ngemihla; NguThixo umsindisi wethu. (Phakamisani.</p> 
 <p><a name="an_68:20">68:20</a> Yena uThixo kuthi nguThixo wosindiso, KokukaYehova, iNkosi yethu, ukukhupha ekufeni.</p> 
 <p><a name="an_68:21">68:21</a> Kodwa uThixo uya kuyiphalusa intloko yeentshaba zakhe,  Nentloko enesihlwitha yohambayo kwizigqitho zakhe.</p> 
 <p><a name="an_68:22">68:22</a> Yathi iNkosi, Ndiya kuzibuyisa eBhashan, Ndiya kuzibuyisa iintshaba zakho ezinzulwini zolwandle;</p> 
 <p><a name="an_68:23">68:23</a> Ukuze uziphaluse, unyawo lwakho lusegazini, Nolwimi lwezinja zakho lube nesabelo salo ezintshabeni.</p> 
 <p><a name="an_68:24">68:24</a> Bakubona ukunyathela kwakho, Thixo, Ukunyathela koThixo wam, koKumkani wam, esebungcweleni.</p> 
 <p><a name="an_68:25">68:25</a> Phambili ziimvumi, ngasemva ngababethi bohadi, Emacaleni ziintombi ezibetha iingqongqo.</p> 
 <p><a name="an_68:26">68:26</a> Emabandleni bongani uThixo, INkosi, nina basemthonjeni wakwaSirayeli.</p> 
 <p><a name="an_68:27">68:27</a> Balapho ooBhenjamin, inci yabo, umphathi wabo, Abathetheli bakwaYuda, ihlokondiba labo; Abathetheli bakwaZebhulon,  abathetheli bakwaNafetali.</p> 
 <p><a name="an_68:28">68:28</a> UThixo wakho wakuwisela umthetho wokuba uqine; Kuqinise,  Thixo, oko usenzeleyo.</p> 
 <p><a name="an_68:29">68:29</a> Bevela etempileni yakho eyongamele iYerusalem, Ookumkani mabeze nezithabathaba kuwe.</p> 
 <p><a name="an_68:30">68:30</a> Khalimela amarhamncwa asengcongolweni, Umhlambi weenkunzi eziziimbalasane, kunye namathole ezizwe, Ukuze baziwise benezijungqe zesilivere. Wazibhangisa izizwe eziyithandayo imfazwe.</p> 
 <p><a name="an_68:31">68:31</a> Kovela amanono eYiputa; UKushi wozolulela msinya izandla zakhe kuThixo.</p> 
 <p><a name="an_68:32">68:32</a> Zikumkani zehlabathi, vumani kuThixo, Niyibethele uhadi iNkosi; (Phakamisani.)</p> 
 <p><a name="an_68:33">68:33</a> Ekhwela ecanda emazulwini awo amazulu amandulo; Nanko elikhupha ilizwi lakhe, ilizwi elinamandla.</p> 
 <p><a name="an_68:34">68:34</a> Mnikeni amandla uThixo; Buphezu koSirayeli ubungangamsha bakhe; Asesibhakabhakeni amandla akhe.</p> 
 <p><a name="an_68:35">68:35</a> UloThixo woyikekayo ezingcweleni zakho. UloThixo kaSirayeli, ubanikayo amandla nokomelela abantu. Makabongwe uThixo.</p> 
 <p><a name="an_69:1">69:1</a> Kumongameli; ngeyeenyibiba. EkaDavide. Ndisindise, Thixo;  Ngokuba amanzi andifikele, ada eza emphefumlweni.</p> 
 <p><a name="an_69:2">69:2</a> Nditshonile eludakeni olunzulu, akukho kuma; Ndingene emmbithini onamanzi, umsinga uyandintywilisela.</p> 
 <p><a name="an_69:3">69:3</a> Ndidiniwe kukudanduluka; womile umqala wam; Aphelile amehlo am; mna ndilindele kuThixo.</p> 
 <p><a name="an_69:4">69:4</a> Abandithiyayo ngelize baninzi ngaphezu kweenwele zentloko yam; Baninzi abandibangisayo, abaziintshaba zam bexoka; Into endingayiphanganga bathi mandiyibuyise.</p> 
 <p><a name="an_69:5">69:5</a> Thixo, wena uyakwazi ukumatha kwam; Namatyala am akanakugushwa kuwe.</p> 
 <p><a name="an_69:6">69:6</a> Mabangadani ngam abakuthembayo, Nkosi yam, Yehova wemikhosi; Mabangangcikivwa ngam abakufunayo, Thixo kaSirayeli.</p> 
 <p><a name="an_69:7">69:7</a> Ngokuba ndithwele ingcikivo ngenxa yakho; Ihlazo libugqubuthele ubuso bam;</p> 
 <p><a name="an_69:8">69:8</a> Ndingowasemzini kubazalwana bam; Ndingowolunye uhlanga kubantwana bakama:</p> 
 <p><a name="an_69:9">69:9</a> Ngokuba lindidlile ikhwele ngenxa yendlu yakho: Iingcikivo zabakungcikivayo ziwe phezu kwam.</p> 
 <p><a name="an_69:10">69:10</a> Mna, umphefumlo wam walila, uzila ukudla; Oko kwaba yingcikivo kum.</p> 
 <p><a name="an_69:11">69:11</a> Iingubo zam zaba zezirhwexayo, Ndaba yinto yokuzekelisa kubo.</p> 
 <p><a name="an_69:12">69:12</a> Bathetha ngam abahleli esangweni; Ndiyingoma yamanxila.</p> 
 <p><a name="an_69:13">69:13</a> Ke mna ndithandaza kuwe, Yehova, ngexesha elikholekileyo:  Thixo, ngobuninzi benceba yakho, Ndiphendule ngenyaniso yosindiso lwakho.</p> 
 <p><a name="an_69:14">69:14</a> Ndihlangule eludakeni, ndingatshoni; Mandihlangulwe kwabandithiyayo nasemimbithini enamanzi.</p> 
 <p><a name="an_69:15">69:15</a> Mawungandintywiliseli umsinga wamanzi; Ingandiginyi inzulu; Iqula malingandivingceli ngomlomo walo</p> 
 <p><a name="an_69:16">69:16</a> Ndiphendule, Yehova, ngokuba ilungile inceba yakho,  Ngangobuninzi bemfesane yakho ndibheke.</p> 
 <p><a name="an_69:17">69:17</a> Musa ukubusithelisa ubuso bakho kumkhonzi wakho, Ngokuba ndibandezelekile; khawuleza undiphendule.</p> 
 <p><a name="an_69:18">69:18</a> Sondela emphefumlweni wam, uwukhulule; Ngenxa yeentshaba zam ndikhulule.</p> 
 <p><a name="an_69:19">69:19</a> Wena uyakwazi ukungcikivwa kwam, nokudaniswa kwam,  nokuhlazwa kwam; Baphambi kwakho bonke abandibandezelayo.</p> 
 <p><a name="an_69:20">69:20</a> Ingcikivo yaphula intliziyo yam, ndaphantsa ukufa;  Ndathemba ukukhuzwa, akwabakho; Nokuthuthuzelwa, andakufumana.</p> 
 <p><a name="an_69:21">69:21</a> Ukudla bandinika inyongo; Ekunxanweni kwam bandiseza iviniga.</p> 
 <p><a name="an_69:22">69:22</a> Isithebe sabo phambi kwabo masibe ngumgibe; Sibe sisirhintyelo kwabanemasi.</p> 
 <p><a name="an_69:23">69:23</a> Makabe mnyama amehlo abo, bangaboni, Usigxadazelise isinqe sabo amaxesha onke.</p> 
 <p><a name="an_69:24">69:24</a> Baphalazele ngobhavumo lwakho, Kubafikele ukuvutha komsindo wakho.</p> 
 <p><a name="an_69:25">69:25</a> Ingqili yabo mayibe senkangala, Ezintenteni zabo kungahlali mntu;</p> 
 <p><a name="an_69:26">69:26</a> Ngokuba bayamsukela obethwe nguwe, Bancokole ngomvandedwa wobahlabileyo wena.</p> 
 <p><a name="an_69:27">69:27</a> Yongeza ubugwenxa ebugwenxeni babo, Bangangeni ebulungi senibakho.</p> 
 <p><a name="an_69:28">69:28</a> Mabacinywe encwadini yobomi, Bangabhalwa namalungisa.</p> 
 <p><a name="an_69:29">69:29</a> Ke mna ndilusizana, ndinomvandedwa; Usindiso lwakho,  Thixo, malundise engxondeni.</p> 
 <p><a name="an_69:30">69:30</a> Ndiya kulidumisa igama likaThixo ngokuvuma, Ndilenze likhulu ngokubulela.</p> 
 <p><a name="an_69:31">69:31</a> Oko kuya kukholeka kuYehova ngaphezu kweenkunzi ezintsha,  Ezineempondo neempuphu.</p> 
 <p><a name="an_69:32">69:32</a> Bebona abalulamileyo, bovuya; Nina bamquqelayo uThixo,  intliziyo yenu mayiphile.</p> 
 <p><a name="an_69:33">69:33</a> Ngokuba uYehova uyaweva amahlwempu, Akabadeli ababanjiweyo bakhe.</p> 
 <p><a name="an_69:34">69:34</a> Malimdumise izulu nomhlaba, Ulwandle nento yonke enambuzelayo kulo.</p> 
 <p><a name="an_69:35">69:35</a> Ngokuba uThixo uya kuyisindisa iZiyon, ayakhe imizi yakwaYuda, Bahlale khona, bayime;</p> 
 <p><a name="an_69:36">69:36</a> Ilidle ilifa imbewu yabakhonzi bakhe; Bahlale kuyo abalithandayo igama lakhe.</p> 
 <p><a name="an_70:1">70:1</a> Kumongameli; ekaDavide; eyokukhumbuza. Thixo, khawuleza undihlangule; Yehova, khawuleza undincede.</p> 
 <p><a name="an_70:2">70:2</a> Mabadane babe neentloni abawufunayo umphefumlo wam;  Mababuye umva bahlazeke abananze ukuba ndihlelwe bububi;</p> 
 <p><a name="an_70:3">70:3</a> Mababuye ngenxa yomvuzo wedano labo Abathi, Tshotsho!  Tshotsho!</p> 
 <p><a name="an_70:4">70:4</a> Mababe nemihlali bavuye ngawe bonke abakuquqelayo;  Abaluthandayo usindiso lwakho Mabahlale besithi, Makenziwe mkhulu uThixo.</p> 
 <p><a name="an_70:5">70:5</a> Ke mna ndilusizana, ndilihlwempu; Thixo, khawuleza uze kum.  Umncedi wam nomsindisi wam nguwe; Yehova, musa ukulibala.</p> 
 <p><a name="an_71:1">71:1</a> Ndizimela ngawe, Yehova, Mandingaze ndidane naphakade:</p> 
 <p><a name="an_71:2">71:2</a> Ngobulungisa bakho ndihlangule, ndisize; Ndithobele indlebe yakho, undisindise.</p> 
 <p><a name="an_71:3">71:3</a> Yiba liliwa elilikhaya kum, ndize kulo ngamaxesha onke.  Uwise umthetho wokuba ndisindiswe, Ngokuba ingxondorha yam nemboniselo yam nguwe.</p> 
 <p><a name="an_71:4">71:4</a> Thixo wam, ndisize esandleni songendawo, Esandleni sogqwethayo nosisibhovubhovu.</p> 
 <p><a name="an_71:5">71:5</a> Ngokuba ulithemba lam, Nkosi yam, Yehova, Inkoloseko yam kwasebuncinaneni bam.</p> 
 <p><a name="an_71:6">71:6</a> Ndixhaswe nguwe kwasesizalweni; Nguwe owandityhobozisayo ezibilinini zikama. Indumiso yam ingawe ngamaxesha onke.</p> 
 <p><a name="an_71:7">71:7</a> Ndinjengesimanga kwabaninzi; Ke wena ulihlathi lam elinqabileyo.</p> 
 <p><a name="an_71:8">71:8</a> Umlomo wam uya kuzala yindumiso yakho, Sisihombo sakho imini yonke.</p> 
 <p><a name="an_71:9">71:9</a> Musa ukundilahla ngexesha lobuxhego; Musa ukundishiya akuphela amandla am.</p> 
 <p><a name="an_71:10">71:10</a> Ngokuba zithetha ngam iintshaba zam; Abawulindayo umphefumlo wam bayacebisana,</p> 
 <p><a name="an_71:11">71:11</a> Besithi, UThixo umlahlile; Msukeleni nimbambe, ngokuba akukho mhlanguli.</p> 
 <p><a name="an_71:12">71:12</a> Thixo, musa ukuba kude kum; Thixo wam, khawuleza undincede.</p> 
 <p><a name="an_71:13">71:13</a> Mabadane, bagqitywe, abawuchasayo umphefumlo wam, Bathiwe wambu yingcikivo nehlazo abafuna ukuba ndihlelwe bububi.</p> 
 <p><a name="an_71:14">71:14</a> Ke mna ndiya kuhlala ndilindile, Ndongeze endumisweni yakho yonke.</p> 
 <p><a name="an_71:15">71:15</a> Umlomo wam uya kubalisa ngemisebenzi yobulungisa bakho,  Neyosindiso lwakho imini yonke, ngokuba ndingawazi amanani ayo.</p> 
 <p><a name="an_71:16">71:16</a> Ndiya kuza nemisebenzi yobugorha beNkosi uYehova; Ndiya kukhankanya ubulungisa bakho, bakho wedwa.</p> 
 <p><a name="an_71:17">71:17</a> Thixo, undifundisile kwasebuncinaneni bam; Unangoku ndiyayixela imisebenzi yakho ebalulekileyo.</p> 
 <p><a name="an_71:18">71:18</a> Thixo, musa ukundishiya kude kuye ebuxhegweni nasezimvini;  Ndide ndiyixele ingalo yakho kwisizukulwana esitsha, Nobugorha bakho kubo bonke abaya kuza.</p> 
 <p><a name="an_71:19">71:19</a> Thixo, ubulungisa bakho buye bafika phezulu; Wena uzenzayo izinto ezinkulu, Thixo, ngubani na onjengawe?</p> 
 <p><a name="an_71:20">71:20</a> Wena, usibonisileyo iimbandezelo ezininzi ezinobubi, Uya kubuya usiphilise, Ubuye usirhole ezinzonzobileni zamanzi ehlabathi;</p> 
 <p><a name="an_71:21">71:21</a> Uya kubandisa ubukhulu bam, Ubuye wena undithuthuzele.</p> 
 <p><a name="an_71:22">71:22</a> Ndiya kuyibulela nokuyibulela kuwe ngomrhubhe Inyaniso yakho, Thixo wam; Ndiya kukubethela uhadi, Ngcwele kaSirayeli.</p> 
 <p><a name="an_71:23">71:23</a> Uya kumemelela umlomo wam, ndakukubethela uhadi,  Nomphefumlo wam owukhululeyo;</p> 
 <p><a name="an_71:24">71:24</a> Nolwimi lwam luya kuxela ubulungisa bakho imini yonke,  Ngokuba bedanile beneentloni abafuna ukuba ndihlelwe bububi.</p> 
 <p><a name="an_72:1">72:1</a> EkaSolomon. Thixo, mnike ukumkani imigwebo yakho, Mnike unyana wokumkani ubulungisa bakho.</p> 
 <p><a name="an_72:2">72:2</a> Makagwebe ebantwini bakho ngobulungisa, Nakwabaziintsizana zakho ngokwesiko.</p> 
 <p><a name="an_72:3">72:3</a> Iintaba mazibathwalele uxolo abantu, Kwaneenduli zibathwalele ebulungiseni.</p> 
 <p><a name="an_72:4">72:4</a> Makagwebe ityala labaziintsizana ebantwini, Asindise oonyana bamahlwempu, Abatyumze abacudisi.</p> 
 <p><a name="an_72:5">72:5</a> Mabakoyike, ukuhlala elihleliyo ilanga Kwanenyanga,  izizukulwana ngezizukulwana.</p> 
 <p><a name="an_72:6">72:6</a> Makehle njengemvula ehla phezu kotyani obusikwayo,  Njengeziphango, njengemvula emathontsi makhulu, emhlabeni.</p> 
 <p><a name="an_72:7">72:7</a> Malityatyambe ngemihla yakhe ilungisa, Nobuninzi boxolo,  ide ingabi sabakho inyanga.</p> 
 <p><a name="an_72:8">72:8</a> Makaphathe ubukhosi ethabathela elwandle ase elwandle,  Ethabathela kuwo uMlambo ase eziphelweni zehlabathi.</p> 
 <p><a name="an_72:9">72:9</a> Baya kuguqa phambi kwakhe abemi bomqwebedu, Zikhothe uthuli iintshaba zakhe.</p> 
 <p><a name="an_72:10">72:10</a> Ookumkani baseTarshishe nabeziqithi baya kunika iminikelo;  Ookumkani bakwaShebha nabakwaSebha baya kusondeza isithabathaba;</p> 
 <p><a name="an_72:11">72:11</a> Baqubude kuye bonke ookumkani, Zimkhonze sonke iintlanga.</p> 
 <p><a name="an_72:12">72:12</a> Ngokuba uya kulihlangula ihlwempu elizibikayo,  Nabaziintsizana abangenaluncedo;</p> 
 <p><a name="an_72:13">72:13</a> Abenzele inceba abasweleyo nabangamahlwempu; Asindise imiphefumlo yamahlwempu;</p> 
 <p><a name="an_72:14">72:14</a> Akhulule imiphefumlo yawo ekuxinezelweni nasekugonyamelweni; Linqabile emehlweni akhe igazi lawo.</p> 
 <p><a name="an_72:15">72:15</a> Uya kuphila anikwe igolide yakwaShebha, Bahlale bemthandazela, Bamsikelele imini yonke.</p> 
 <p><a name="an_72:16">72:16</a> Makubekho intabalala yengqolowa ezweni, ise encotsheni yeentaba; Ukuqhama kwayo makurhashaze njengeLebhanon;  Mabatyatyambe emizini yabo njengemifuno yomhlaba.</p> 
 <p><a name="an_72:17">72:17</a> Malibe ngunaphakade igama lakhe; Malivelise amagatya igama lakhe phambi kwelanga, Bazisikelele ngaye; Mazithi zonke iintlanga ungonoyolo.</p> 
 <p><a name="an_72:18">72:18</a> Makabongwe uYehova uThixo, uThixo kaSirayeli. Ulomenzi wemisebenzi ebalulekileyo yena yedwa.</p> 
 <p><a name="an_72:19">72:19</a> Malisikelelwe igama lakhe elizukileyo ngonaphakade, Lizale lonke ihlabathi luzuko lwakhe. Amen, amen.</p> 
 <p><a name="an_72:20">72:20</a> Iphelile imithandazo kaDavide unyana kaYese.</p> 
 <p><a name="an_73:1">73:1</a> Umhobe ka-Asafu. Ulungile kwaphela uThixo kuSirayeli,  Kwabantliziyo zinyulu.</p> 
 <p><a name="an_73:2">73:2</a> Ke mna, beziphantse ukumka iinyawo zam; Gcwizi ukutyibilika ukunyathela kwam;</p> 
 <p><a name="an_73:3">73:3</a> Ngokuba bendibamonela abaqhayisayo, Ndakukubona ukuphumelela kwabangendawo.</p> 
 <p><a name="an_73:4">73:4</a> Ngokuba abanazintlungu ekufeni kwabo; Baphilile, batyebile umzimba wabo;</p> 
 <p><a name="an_73:5">73:5</a> Ebubini babantu abakho bona; Abakhathazwa njengabanye abantu.</p> 
 <p><a name="an_73:6">73:6</a> Ngako oko intamo yabo inxitywe ikratshi; Ukugonyamela kubathe wambu ngokwengubo.</p> 
 <p><a name="an_73:7">73:7</a> Amehlo abo avelile kukutyeba; Amabhongo eentliziyo zabo aphumela phandle.</p> 
 <p><a name="an_73:8">73:8</a> Bahlalela ngentlamba, bathetha ngokubandezela, benobubi;  Bathetha iindumbisa zamazwi.</p> 
 <p><a name="an_73:9">73:9</a> Bawubeka ezulwini umlomo wabo, Ulwimi lwabo luhamba emhlabeni wonke.</p> 
 <p><a name="an_73:10">73:10</a> Ngako oko abantu babo babuyela apha; Bafinca amanzi amaninzi.</p> 
 <p><a name="an_73:11">73:11</a> Bathi, Unokuthini na ukwazi uThixo? Kukho ukwazi na kOsenyangweni?</p> 
 <p><a name="an_73:12">73:12</a> Yabona abangendawo abaya Banokuchulumacha ngonaphakade,  bandile ngokutyeba.</p> 
 <p><a name="an_73:13">73:13</a> Sifumane sayiqaqambisa intliziyo yethu kanti, Sazihlamba izandla zethu ngokuba msulwa;</p> 
 <p><a name="an_73:14">73:14</a> Ndakhathazeka imini yonke, Ukohlwaywa kwethu kwaba kokwemiso yonke.</p> 
 <p><a name="an_73:15">73:15</a> Ukuba bendithe, Ndiya kwenjenjalo ukuthetha, Yabona,  ngendinginizile kwisizukulwana soonyana bakho.</p> 
 <p><a name="an_73:16">73:16</a> Ndathi ke ndakucinga ukuba ndikwazi oko, Kwayinkohla emehlweni am;</p> 
 <p><a name="an_73:17">73:17</a> Ndada ndaya kungena ezingcweleni zikaThixo, Ndakugqala ke ukuphela kwabo.</p> 
 <p><a name="an_73:18">73:18</a> Inene, ubamise ezindaweni ezibuthelezi, Wabawisa baba yintshabalala.</p> 
 <p><a name="an_73:19">73:19</a> Hayi, ukuphanziswa kwabo ngephanyazo; Baphelile,  bagqityiwe kukukhwankqa.</p> 
 <p><a name="an_73:20">73:20</a> Njengephupha ekuqabukeni komntu, Ekuvukeni kwakho, Nkosi,  wowudela umfanekiso wabo.</p> 
 <p><a name="an_73:21">73:21</a> Ukuba ndithe ndabindeka intliziyo, Ndahlabeka ezintsweni,</p> 
 <p><a name="an_73:22">73:22</a> Ndoba ke ndisisityhakala, ndingenakwazi; Ndoba ke ndisisilo kuwe.</p> 
 <p><a name="an_73:23">73:23</a> Mna ke ndihlala ndinawe; Undibambile ngesandla sam sokunene;</p> 
 <p><a name="an_73:24">73:24</a> Uya kundikhapha ngecebo lakho. Undithabathe emveni koku,  ndibe nozuko.</p> 
 <p><a name="an_73:25">73:25</a> Ndinabani na emazulwini? Ukuba wena ungowam, andilinanze nganto ihlabathi.</p> 
 <p><a name="an_73:26">73:26</a> Ingaphela inyama yam nentliziyo yam: Iliwa lentliziyo yam,  nesabelo sam, nguThixo ngonaphakade.</p> 
 <p><a name="an_73:27">73:27</a> Ngokuba, yabona, abanyawukileyo kuwe baya kudaka;  Uyababhangisa bonke abahenyuzayo, bemke kuwe.</p> 
 <p><a name="an_73:28">73:28</a> Mna ke, ukusondela kuThixo kulungile kum, Ndiyenza ihlathi lam iNkosi uYehova, Ukuze ndiyibalise yonke imisebenzi yakhe.</p> 
 <p><a name="an_74:1">74:1</a> Eyokuqiqa; eka-Asafu. Yini na Thixo, ukuba uhlale usihlambile, Uqhume umsindo wakho kwizimvu zedlelo lakho?</p> 
 <p><a name="an_74:2">74:2</a> Likhumbule ibandla lakho olithengileyo kwakudala,  Olikhululeyo, laba sisizwe selifa lakho; Intaba yaseZiyon,  ohleli kuyo.</p> 
 <p><a name="an_74:3">74:3</a> Phakamisa ukunyathela kwakho, ukuya kumanxuwa ahlala ehleli: Utshaba luvive into yonke engcweleni.</p> 
 <p><a name="an_74:4">74:4</a> Babharhula ababandezeli bakho endaweni yokuhlangana phakathi; Bamisa eyabo imiqondiso, yaba yiyo eyimiqondiso.</p> 
 <p><a name="an_74:5">74:5</a> Kwanga kungenelwe Intshinyela yemithi ngezixengxe.</p> 
 <p><a name="an_74:6">74:6</a> Kungoku, uqoqo lwayo lonke Balucanda ngamazembe neengxobonga.</p> 
 <p><a name="an_74:7">74:7</a> Bayifaka umlilo ingcwele yakho; Bawuhlambela ngokuwuwisela emhlabeni umnquba wegama lakho.</p> 
 <p><a name="an_74:8">74:8</a> Bathi ezintliziyweni zabo, Siya kubanyanzelela phantsi kuphele; Bazitshisile zonke iindawo zikaThixo zokuhlangana ezweni apha.</p> 
 <p><a name="an_74:9">74:9</a> Imiqondiso yethu asiyiboni, Akusekho mprofeti; Kuthi akukho waziyo ukuba koda kuse phi na kunjalo.</p> 
 <p><a name="an_74:10">74:10</a> Kunini na, Thixo, umbandezeli engcikiva? Utshaba luhleli luligiba igama lakho?</p> 
 <p><a name="an_74:11">74:11</a> Usifinyezeleni na isandla sakho, nesokunene sakho? Sirhole esifubeni sakho, ulugqibe.</p> 
 <p><a name="an_74:12">74:12</a> Ke uThixo nguKumkani wam kwakumandulo, Ulosebenza usindiso phakathi kwehlabathi lonke.</p> 
 <p><a name="an_74:13">74:13</a> Nguwe owahlula ulwandle ngamandla akho, Owaphula iintloko zeengwenya emanzini.</p> 
 <p><a name="an_74:14">74:14</a> Nguwe owaxhaxha iintloko zeleviyatan, Wazinika zakukudla kubantu, kubemi bomqwebedu.</p> 
 <p><a name="an_74:15">74:15</a> Nguwe owagqobhoza yayimithombo, yayimilanjana; Nguwe owomisa imilambo engomiyo.</p> 
 <p><a name="an_74:16">74:16</a> Yeyakho imini, bobakho nobusuku; Nguwe owalungisa ukukhanya nelanga.</p> 
 <p><a name="an_74:17">74:17</a> Nguwe owamisa yonke imida yehlabathi; Ihlobo, nobusika,  nguwe owazibumbayo ezo zinto.</p> 
 <p><a name="an_74:18">74:18</a> Khumbula oku; utshaba lungcikiva uYehova, Abantu abanobudenge baligibile igama lakho.</p> 
 <p><a name="an_74:19">74:19</a> Musa ukuwunikela erhamncweni umphefumlo wehobe lakho;  Ungahlali uwulibele umhlambi wakho oziintsizana.</p> 
 <p><a name="an_74:20">74:20</a> Bheka emnqophisweni, Ngokuba iindawo ezimnyama zelizwe zizele zizindlu zogonyamelo.</p> 
 <p><a name="an_74:21">74:21</a> Makangabuyi otyumkileyo ehlazisiwe; Makalidumise igama lakho olusizana nolihlwempu.</p> 
 <p><a name="an_74:22">74:22</a> Khawusuk ume, Thixo, ubambane nababambene nawe; Khumbula ukukungcikiva kwesidenge yonke imini.</p> 
 <p><a name="an_74:23">74:23</a> Musa ukulilibala izwi lababandezeli bakho, Ukungxola kwabasukela phezulu kuwe, okuhlala kunyuka.</p> 
 <p><a name="an_75:1">75:1</a> Kumongameli; ngethi, Ungonakalisi. Umhobe ka-Asafu.  Ingoma. Siyabulela kuwe, Thixo, siyabulela; Lisondele igama lakho; Babalisa imisebenzi yakho ebalulekileyo.</p> 
 <p><a name="an_75:2">75:2</a> Ngokuba uthi, Ndiya kwenza ngexesha elimisiweyo, Mna ndiya kugweba ngokuthe tye.</p> 
 <p><a name="an_75:3">75:3</a> Liyetha amandla ihlabathi, nabemi balo; Ke mna,  ndizizinzisile iintsika zalo. (Phakamisani.)</p> 
 <p><a name="an_75:4">75:4</a> Ndithi kubaqhayisi, Musani ukuqhayisa; Nakwabangendawo,  Musani ukuphakamisa uphondo;</p> 
 <p><a name="an_75:5">75:5</a> Musani ukuluphakamisela phezulu uphondo lwenu, Ningathethi ngokusa, nolule intamo.</p> 
 <p><a name="an_75:6">75:6</a> Ngokuba ugwebo aluveli empumalanga nasentshonalanga,  Nasentlango yeentaba.</p> 
 <p><a name="an_75:7">75:7</a> Hayi, nguThixo ogwebayo; Uyamthoba lo, amphakamise lowa.</p> 
 <p><a name="an_75:8">75:8</a> Ngokuba indebe isesandleni sikaYehova, Iphuphuma igwebu lewayini, izele yephithikeziweyo. Uthulula kuyo; ewe, iintlenga zayo Ziya kuselwa zifincwe ngabangendawo bonke behlabathi.</p> 
 <p><a name="an_75:9">75:9</a> Ke mna ndiya kushumayela ngonaphakade, Ndiya kuvuma kuThixo kaYakobi;</p> 
 <p><a name="an_75:10">75:10</a> Zonke iimpondo zabangendawo ndiya kuzixakaxa, Iimpondo zelungisa ziya kuphakanyiswa.</p> 
 <p><a name="an_76:1">76:1</a> Kumongameli; eyokubethelwa ngezinto ezineentambo. Umhobe ka-Asafu. Ingoma. Waziwa kwaYuda uThixo, Likhulu kwaSirayeli igama lakhe.</p> 
 <p><a name="an_76:2">76:2</a> Umnquba wakhe waba seSalem, Nekhaya lakhe eZiyon.</p> 
 <p><a name="an_76:3">76:3</a> Wayaphula apho imibane yesaphetha, Ingweletshetshe,  nekrele, nezixhobo zemfazwe. (Phakamisani.)</p> 
 <p><a name="an_76:4">76:4</a> Ukhanyile, uyingangamsha ngaphezu kweentaba zokuqwenga.</p> 
 <p><a name="an_76:5">76:5</a> Babhunyulwe abantliziyo iyimbalasane, Balala umlala kanye,  Akazifumana izandla zawo onke amakroti.</p> 
 <p><a name="an_76:6">76:6</a> Ekukhalimeni kwakho, Thixo kaYakobi, Kwasindwa bubuthongo iinqwelo zokulwa namahashe.</p> 
 <p><a name="an_76:7">76:7</a> Unguwena wena woyikekayo; Ngubani na onokuma phambi kwakho,  wakuba nomsindo?</p> 
 <p><a name="an_76:8">76:8</a> Emazulwini usivakalisile isigwebo; Loyika ihlabathi,  lazola,</p> 
 <p><a name="an_76:9">76:9</a> Ekusukeni kukaThixo ukuba agwebe, Abasindise bonke abalulamileyo behlabathi. (Phakamisani.)</p> 
 <p><a name="an_76:10">76:10</a> Ngokuba ubushushu bomntu buya kuba ngumbulelo kuwe; Uya kuwabhinqa amasalela obushushu.</p> 
 <p><a name="an_76:11">76:11</a> Bhambathisani, nisizalise isibhambathiso kuYehova uThixo wenu; Bonke abamngqongileyo mabeze nezithabathaba kofanele kukoyikwa.</p> 
 <p><a name="an_76:12">76:12</a> Uya kunqumla ukufutha kweenganga, Uyoyikeka kookumkani behlabathi.</p> 
 <p><a name="an_77:1">77:1</a> Kumongameli. KuYedutun. Eka-Asafu. Umhobe. Izwi lam lisingisa kuThixo, ndikhala; Izwi lam lisingisa kuThixo, ukuba andibekele indlebe.</p> 
 <p><a name="an_77:2">77:2</a> Ngemini yokubandezelwa kwam ndiquqela eNkosini yam; Isandla sam solukile ebusuku, asaqoba; Awavuma ukuthuthuzeleka umphefumlo wam.</p> 
 <p><a name="an_77:3">77:3</a> Ndikhumbula uThixo, ndincwine; Ndithelekelele, utyhafe umoya wam. (Phakamisani.)</p> 
 <p><a name="an_77:4">77:4</a> Uzibambile iinkophe zamehlo am, Ndikhandiwe, andaba nakuthetha.</p> 
 <p><a name="an_77:5">77:5</a> Ndicinga ngemihla yamandulo, Iminyaka yasephakadeni;</p> 
 <p><a name="an_77:6">77:6</a> Ndiya kukhumbula ebusuku ukubetha kwam uhadi; Ndithetha nentliziyo yam, uphengulula umoya wam.</p> 
 <p><a name="an_77:7">77:7</a> Ndithi, Iya kundihlamba ngonaphakade na iNkosi yam, Ingabi saphinda iphathe ngetarhu na?</p> 
 <p><a name="an_77:8">77:8</a> Iphele yaphela na inceba yayo? Sigqibele na isithembiso sayo kwisizukulwana ngesizukulwana?</p> 
 <p><a name="an_77:9">77:9</a> UThixo ukulibele na ukubabala? Uyivingcele ngomsindo kusini na imfesane yakhe? (Phakamisani.)</p> 
 <p><a name="an_77:10">77:10</a> Ndide ndithi ke, Sisifo sam esi; Yiminyaka yesandla sokunene sOsenyangweni.</p> 
 <p><a name="an_77:11">77:11</a> Ndikhankanya izenzo ezincamisayo zikaYehova; Ngokuba ndikhumbula imisebenzi yakho ebalulekileyo yamandulo.</p> 
 <p><a name="an_77:12">77:12</a> Ndicamanga ngako konke ukusebenza kwakho, Ndithelekelele ngezenzo zakho zonke ezincamisayo.</p> 
 <p><a name="an_77:13">77:13</a> Thixo, isebungcweleni indlela yakho; Ngubani na onguthixo omkhulu njengoThixo wethu?</p> 
 <p><a name="an_77:14">77:14</a> UnguloThixo, wenza ngokubalulekileyo; Wawazisa amandla akho ezizweni,</p> 
 <p><a name="an_77:15">77:15</a> Wabakhulula ngengalo abantu bakho, Oonyana bakaYakobi noYosefu. (Phakamisani.)</p> 
 <p><a name="an_77:16">77:16</a> Akubona amanzi, Thixo, Akubona amanzi, azibhija-bhija,  Ewe, agungqa amanzi enzonzobila;</p> 
 <p><a name="an_77:17">77:17</a> Amafu engqingqwa aphalaza amanzi, Isibhakabhaka savakalisa isandi; Ewe, iintolo zakho zahamba-hamba.</p> 
 <p><a name="an_77:18">77:18</a> Izwi lendudumo yakho laba sesaqhwithini, Imibane yalikhanyisa elimiweyo, Lagungqa lanyikima ihlabathi.</p> 
 <p><a name="an_77:19">77:19</a> Yaba selwandle indlela yakho, Nomendo wakho waba semanzini amaninzi; Awaziwa umkhondo wakho.</p> 
 <p><a name="an_77:20">77:20</a> Wabakhokela njengezimvu abantu bakho, Ngesandla sooMoses noAron.</p> 
 <p><a name="an_78:1">78:1</a> Eyokuqiqa ka-Asafu. Wubekeleni indlebe umyalelo wam,  bantu bakowethu, Wathobeleni indlebe amazwi omlomo wam.</p> 
 <p><a name="an_78:2">78:2</a> Ndiya kuwuvula umlomo wam ngomzekeliso; Ndiya kumpompozisa iintsonkotha zamandulo;</p> 
 <p><a name="an_78:3">78:3</a> Esakuvayo sakwazi, Abasibaliselayo oobawo.</p> 
 <p><a name="an_78:4">78:4</a> Asiyi kukugusha koonyana babo; Sobalisela isizukulwana esizayo iindumiso zikaYehova, Namandla akhe, nemisebenzi yakhe ebalulekileyo awayenzayo.</p> 
 <p><a name="an_78:5">78:5</a> Wamisa isingqiniso kwaYakobi, Wabeka umyalelo kwaSirayeli,  Awawumisela oobawo, Ukuba bawazise oonyana babo;</p> 
 <p><a name="an_78:6">78:6</a> Ukuze siwazi isizukulwana esizayo, oonyana abaza kuzalwa,  Basuke babalisele ababo oonyana;</p> 
 <p><a name="an_78:7">78:7</a> Bayame ngoThixo, Bangazilibali izenzo ezincamisayo zikaThixo, Bayilondoloze imithetho yakhe:</p> 
 <p><a name="an_78:8">78:8</a> Bangabi njengooyise, Isizukulwana esiyinjubaqa,  esineenkani, Isizukulwana esingayilungisanga intliziyo yaso,  Esimoya unganyanisanga kuThixo.</p> 
 <p><a name="an_78:9">78:9</a> Oonyana bakaEfrayim, bexhobile, beziintoli ezinezaphetha,  Bajika ngemini yemfazwe.</p> 
 <p><a name="an_78:10">78:10</a> Abawugcinanga umnqophiso kaThixo, Abavumanga ukuhamba ngomyalelo wakhe;</p> 
 <p><a name="an_78:11">78:11</a> Bazilibala izenzo zakhe ezincamisayo, Nezibalulekileyo zakhe awababonisayo.</p> 
 <p><a name="an_78:12">78:12</a> Phambi kooyise wenza ngokubalulekileyo Ezweni lamaYiputa,  emhlabeni waseTsohan.</p> 
 <p><a name="an_78:13">78:13</a> Waludabula ulwandle, wabaweza, Wawamisa amanzi njengemfumba.</p> 
 <p><a name="an_78:14">78:14</a> Wabakhapha ngelifu emini, Ngokukhanya komlilo ubusuku bonke,</p> 
 <p><a name="an_78:15">78:15</a> Walicanda iliwa entlango, Wabaseza amanzi anzongonzongo kakhulu;</p> 
 <p><a name="an_78:16">78:16</a> Wavelisa imiqukuqela yamanzi engxondorheni, Wahlisa amanzi njengemilambo.</p> 
 <p><a name="an_78:17">78:17</a> Baqokela noko ukona kuye, Nokumphikisa Osenyangweni emqwebedwini.</p> 
 <p><a name="an_78:18">78:18</a> Bamlinga uThixo ngentliziyo yabo, Ngokuwubizela umphefumlo wabo ukudla.</p> 
 <p><a name="an_78:19">78:19</a> Bathetha ngoThixo, bathi, Unako na uThixo ukulungisa isithebe entlango?</p> 
 <p><a name="an_78:20">78:20</a> Yabona, walibetha iliwa, abaleka amanzi, Yakhukula nemilanjana; Woba nako na nokubanika ukutya, Nokubalungiselela inyama abantu bakhe?</p> 
 <p><a name="an_78:21">78:21</a> Weva ke uThixo, waphuphuma umsindo wakhe, Watsha umlilo kwaYakobi, Kwenyuka kwaya umsindo kwaSirayeli;</p> 
 <p><a name="an_78:22">78:22</a> Ngokuba bengakholwanga kuThixo, Bengakholosanga ngosindiso lwakhe.</p> 
 <p><a name="an_78:23">78:23</a> Waziwisela ke umthetho iingqimba zamafu ngaphezulu,  Wazivula iingcango zezulu;</p> 
 <p><a name="an_78:24">78:24</a> Wabanisela ngemana ukuze badle, Wabanika ingqolowa yasezulwini.</p> 
 <p><a name="an_78:25">78:25</a> Umntu wadla isonka sOnamandla; Wabathumela umphako bada badikwa.</p> 
 <p><a name="an_78:26">78:26</a> Wandulula umoya wasempumalanga ezulwini, Wawuqhuba ngamandla akhe umoya wasezantsi;</p> 
 <p><a name="an_78:27">78:27</a> Wabanisela inyama njengothuli, Neentaka ezinamaphiko njengentlabathi yolwandle;</p> 
 <p><a name="an_78:28">78:28</a> Yawa phakathi kweminquba yabo, Ngeenxa zonke emakhayeni abo.</p> 
 <p><a name="an_78:29">78:29</a> Badla, bahlutha kakhulu, Wabazisela ke inkanuko yabo.</p> 
 <p><a name="an_78:30">78:30</a> Bengekashenxi enkanukweni yabo, Kusekho ukudla kwabo emlonyeni wabo:</p> 
 <p><a name="an_78:31">78:31</a> Kwenyuka umsindo kaThixo waya kubo, Wabulala phakathi kwabatyebileyo babo, Wawawisa amadodana akwaSirayeli.</p> 
 <p><a name="an_78:32">78:32</a> Kuyo yonke loo nto bahambisa ngokona, Abakholwa yimisebenzi yakhe ebalulekileyo.</p> 
 <p><a name="an_78:33">78:33</a> Wayiphelisa ke imihla yabo njengomphunga, Neminyaka yabo ngokukhwankqisa.</p> 
 <p><a name="an_78:34">78:34</a> Xa wathi wababulala, bamquqela; Babuya bamquqela uThixo ngenyameko,</p> 
 <p><a name="an_78:35">78:35</a> Bakhumbula ukuba uThixo uliliwa labo, UThixo Osenyangweni ungumkhululi wabo.</p> 
 <p><a name="an_78:36">78:36</a> Ke bamthomalalisa ngomlomo wabo, Bamxokisa ngolwimi lwabo;</p> 
 <p><a name="an_78:37">78:37</a> Intliziyo yabo ayaqina kuye, Abanyaniseka emnqophisweni wakhe.</p> 
 <p><a name="an_78:38">78:38</a> Ke yena unemfesane, Uxolela ubugwenxa ngocamagushelo,  akonakalisi; Wawubuyisa futhi umsindo wakhe, Akabuxhoxha bonke ubushushu bakhe.</p> 
 <p><a name="an_78:39">78:39</a> Wakhumbula ukuba bayinyama, Bangumoya omkayo, ongabuyiyo.</p> 
 <p><a name="an_78:40">78:40</a> Kukangaphi bemphikisa entlango, Bemenza buhlungu enkangala!</p> 
 <p><a name="an_78:41">78:41</a> Babuya bamlinga uThixo, Bamenzakalisa oyiNgcwele wakwaSirayeli.</p> 
 <p><a name="an_78:42">78:42</a> Abasikhumbula isandla sakhe, Imini awabakhulula ngayo embandezelweni;</p> 
 <p><a name="an_78:43">78:43</a> Awamisa ngayo imiqondiso yakhe eYiputa, Nezimanga zakhe emhlabeni waseTsohan.</p> 
 <p><a name="an_78:44">78:44</a> Wayiguqula imijelo yabo, yaba ligazi, Ababa nakuyisela imiqukuqela yabo yamanzi.</p> 
 <p><a name="an_78:45">78:45</a> Wathumela kubo iingcongconi, zabadla; Namasele,  abatshabalalisa.</p> 
 <p><a name="an_78:46">78:46</a> Izilimo zabo wazinika iinkumbi ezinqunquthayo, Ukuxelenga kwabo wakunika iinkumbi ezandayo.</p> 
 <p><a name="an_78:47">78:47</a> Wawubulala ngesichotho umdiliya wabo, Nemithombe yabo ngomkhenkce.</p> 
 <p><a name="an_78:48">78:48</a> Wayinikela kwisichotho imfuyo yabo, Nemihlambi yabo ngemibane.</p> 
 <p><a name="an_78:49">78:49</a> Wathumela kubo ukuvutha komsindo wakhe, Ukuphuphuma kwawo,  nokubhavuma, nembandezelo, Ibutho lezithunywa zobubi.</p> 
 <p><a name="an_78:50">78:50</a> Wawulungelelanisela umendo umsindo wakhe, Akawunqanda ekufeni umphefumlo wabo, Wabunikela ubomi babo kwindyikitya yokufa.</p> 
 <p><a name="an_78:51">78:51</a> Wababulala bonke abamazibulo eYiputa, Iintlahlela zamandla obudoda ezintenteni zakwaHam.</p> 
 <p><a name="an_78:52">78:52</a> Abantu bakhe wabafudusa njengezimvu, Wabaqhuba njengomhlambi entlango;</p> 
 <p><a name="an_78:53">78:53</a> Wabakhapha bekholosile, bengankwantyi; Ke zona iintshaba zabo lwazigubungela ulwandle</p> 
 <p><a name="an_78:54">78:54</a> Wabazisa emdeni wakhe ongcwele, Kule ntaba sayizuzayo isandla sakhe sokunene.</p> 
 <p><a name="an_78:55">78:55</a> Wagxotha iintlanga ebusweni babo, Wazenzela amaqashiso zalilifa elicandiweyo; Izizwe zakwaSirayeli wazihlalisa ezintenteni zazo.</p> 
 <p><a name="an_78:56">78:56</a> Kodwa bamlinga, bamphikisa uThixo Osenyangweni, Abazigcina izingqiniso zakhe,</p> 
 <p><a name="an_78:57">78:57</a> Babuya unuva, banginiza njengooyise. Bajika njengesaphetha esikhohlisayo.</p> 
 <p><a name="an_78:58">78:58</a> Bamqumbisa ngeziganga zabo, Bamkhweletisa ngemifanekiso yabo eqingqiweyo.</p> 
 <p><a name="an_78:59">78:59</a> Weva uThixo, waphuphuma umsindo, Wawacekisa kakhulu amaSirayeli;</p> 
 <p><a name="an_78:60">78:60</a> Wawulahla umnquba waseShilo, Intente abeyimise esintwini;</p> 
 <p><a name="an_78:61">78:61</a> Wawanikela ekuthinjweni amandla akhe, Isihombo sakhe esandleni sombandezeli.</p> 
 <p><a name="an_78:62">78:62</a> Wabanikela abantu bakhe kwikrele, Umsindo wakhe waphuphumela ilifa lakhe.</p> 
 <p><a name="an_78:63">78:63</a> Amadodana abo adliwa ngumlilo, Iintombi zabo azagcotyelwa.</p> 
 <p><a name="an_78:64">78:64</a> Ababingeleli babo bawa likrele, Abahlolokazi babo abalila.</p> 
 <p><a name="an_78:65">78:65</a> Yaza yavuka njengobelele iNkosi, Njengegorha elimemeleliswa yiwayini.</p> 
 <p><a name="an_78:66">78:66</a> Yababetha ngasemva ababandezeli bayo, Yabenza ingcikivo engunaphakade.</p> 
 <p><a name="an_78:67">78:67</a> Yayicekisa intente yakwaYosefu, Ayasinyula isizwe sakwaEfrayim.</p> 
 <p><a name="an_78:68">78:68</a> Yanyula isizwe sakwaYuda, Intaba yaseZiyon eyayithandayo.</p> 
 <p><a name="an_78:69">78:69</a> Yayakha njengokuphakama kwezulu ingcwele yakhe,  Njengomhlaba lo awusekileyo ngonaphakade.</p> 
 <p><a name="an_78:70">78:70</a> Yanyula uDavide umkhonzi wayo, Yamthabatha ezibayeni zezimvu;</p> 
 <p><a name="an_78:71">78:71</a> Yamthabatha elandela izimvu ezanyisayo, Yamzisa ukuba aluse kwaYakobi abantu bayo, KwaSirayeli ilifa layo.</p> 
 <p><a name="an_78:72">78:72</a> Wabalusa ke ngengqibelelo yentliziyo yakhe, Wabakhapha ngokwazi kwezandla zakhe.</p> 
 <p><a name="an_79:1">79:1</a> Umhobe ka-Asafu. Thixo, iintlanga zingene elifeni lakho,  Ziyenze inqambi itempile yakho engcwele; Ziyenze yayimiwewe iYerusalem.</p> 
 <p><a name="an_79:2">79:2</a> Izidumbu zabakhonzi bakho zizinike iintaka zezulu ukuba zizidle, Nenyama yabakho benceba ziyinike amarhamncwa elizwe.</p> 
 <p><a name="an_79:3">79:3</a> Ziliphalazile igazi labo njengamanzi ngeenxa zonke eYerusalem; Akwabakho mngcwabi.</p> 
 <p><a name="an_79:4">79:4</a> Senziwe ingcikivo kubamelwane bethu, Isigculelo nesicukucezo kwabasingqongileyo.</p> 
 <p><a name="an_79:5">79:5</a> Kunini na, Yehova, uhleli uqumbile? Liya kuvutha njengomlilo na ikhwele lakho?</p> 
 <p><a name="an_79:6">79:6</a> Phalaza ubushushu bakho ezintlangeni ezingakwaziyo,  Ezikumkanini ezingalinquliyo igama lakho.</p> 
 <p><a name="an_79:7">79:7</a> Ngokuba zimdlile uYakobi, Zalenza inxuwa ikhaya lakhe.</p> 
 <p><a name="an_79:8">79:8</a> Musa ukubukhumbula kuthi ubugwenxa bamanyange ethu,  Mayingxame isikhawulele imfesane yakho: Ngokuba siswele kakhulu.</p> 
 <p><a name="an_79:9">79:9</a> Sincede, Thixo ongumsindisi wethu, ngenxa yozuko lwegama lakho, Usihlangule, uzixolele ngocamagushelo izono zethu ngenxa yegama lakho.</p> 
 <p><a name="an_79:10">79:10</a> Yini na ukuba iintlanga zithi kuthi, Uphi na uThixo wabo?  Makwazeke ezintlangeni, emehlweni ethu, Ukuphindezelwa kwegazi labakhonzi bakho eliphalaziweyo.</p> 
 <p><a name="an_79:11">79:11</a> Makuze phambi kwakho ukugcuma kwamakhonkxwa; Ngokobukhulu bengalo yakho basalise oonyana bokufa.</p> 
 <p><a name="an_79:12">79:12</a> Yibuyisele kubamelwane bethu kasixhenxe esondweni lengubo yabo Ingcikivo yabo, abakungcikive ngayo, Nkosi.</p> 
 <p><a name="an_79:13">79:13</a> Ke thina bantu bakho, zimvu zaluswa nguwe, Siya kubulela kuwe ngonaphakade, Sibalise ngendumiso yakho kwizizukulwana ngezizukulwana.</p> 
 <p><a name="an_80:1">80:1</a> Kumongameli; ngeyeenyibiba ezingqinisayo. Ka-Asafu.  Umhobe. Ulomalusi kaSirayeli, beka indlebe! Uloqhuba uYosefu njengezimvu, Ulohlala ezikerubhini, bengezela!</p> 
 <p><a name="an_80:2">80:2</a> Phambi koEfrayim noBhenjamin noManase, Vusa ubugorha bakho,  Uze kusisindisa.</p> 
 <p><a name="an_80:3">80:3</a> Thixo, sibuyise, Ukhanyise ubuso bakho, sisindiswe.</p> 
 <p><a name="an_80:4">80:4</a> Yehova, Thixo wemikhosi, Kunini na uqhuma umsindo wakho ekuthandazeni kwabantu bakho?</p> 
 <p><a name="an_80:5">80:5</a> Ubadlisa isonka seenyembezi, Wabaseza iinyembezi ngemilinganiso.</p> 
 <p><a name="an_80:6">80:6</a> Usenze into abaxabana ngayo abamelwane bethu; Iintshaba zethu ziyasigculela.</p> 
 <p><a name="an_80:7">80:7</a> Thixo wemikhosi, sibuyise, Ukhanyise ubuso bakho,  sisindiswe.</p> 
 <p><a name="an_80:8">80:8</a> Wanyothula umdiliya eYiputa, Wagxotha iintlanga, wawutyala;</p> 
 <p><a name="an_80:9">80:9</a> Wahlahla phambi kwawo, Wendelisa iingcambu, wazalisa ilizwe.</p> 
 <p><a name="an_80:10">80:10</a> Zagutyungelwa iintaba ngumthunzi wawo, Nemisedare kaThixo ngamasebe awo.</p> 
 <p><a name="an_80:11">80:11</a> Wasa amasebe awo elwandle, Namagatya awo kuwo uMlambo.</p> 
 <p><a name="an_80:12">80:12</a> Uzityhobozeleni na iintango zawo, Ukuze bawukhe bonke abadlula ngendlela?</p> 
 <p><a name="an_80:13">80:13</a> Ingulube yasehlathini iyawubhuqa, Nento edakasa endle iyawudla.</p> 
 <p><a name="an_80:14">80:14</a> Thixo wemikhosi, khawubuye, Uqondele usemazulwini, ubone,  Uwuvelele lo mdiliya.</p> 
 <p><a name="an_80:15">80:15</a> Yikhusele into esiyityeleyo isandla sakho sokunene, Unyana lo uzizimaseleyo ngokwakho.</p> 
 <p><a name="an_80:16">80:16</a> Utshisiwe ngumlilo, uhlahliwe; Bayadaka ngokusongela kobuso bakho.</p> 
 <p><a name="an_80:17">80:17</a> Isandla sakho masibe phezu komfo wesandla sakho sokunene,  Phezu koonyana babantu, ozizimaseleyo ngokwakho.</p> 
 <p><a name="an_80:18">80:18</a> Asiyi kumka kuwe; Siphilise, silinqule igama lakho.</p> 
 <p><a name="an_80:19">80:19</a> Yehova, Thixo wemikhosi, sibuyise, Ukhanyise ubuso bakho,  sisindiswe.</p> 
 <p><a name="an_81:1">81:1</a> Kumongameli; ngolwaseGati. Ka-Asafu. Memelelani kuThixo,  igwiba lethu, Dumani kuThixo kaYakobi.</p> 
 <p><a name="an_81:2">81:2</a> Hlabani ingoma, nibethe ingqongqo, Uhadi olumnandi, kunye nomrhubhe.</p> 
 <p><a name="an_81:3">81:3</a> Vuthelani isigodlo ukuthwasa kwenyanga, Nokuhlangana kwenyanga, ngemini yomthendeleko wethu.</p> 
 <p><a name="an_81:4">81:4</a> Ngokuba ngummiselo lowo kuSirayeli, Lisiko likaThixo kaYakobi.</p> 
 <p><a name="an_81:5">81:5</a> Sisingqiniso awasimisayo kwaYosefu, Ekucandeni kwakhe ezweni laseYiputa; Ndeva intetho endingayaziyo.</p> 
 <p><a name="an_81:6">81:6</a> Ndawususa umthwalo egxalabeni lakhe; Izandla zakhe zasuka ezingobozini zokuthwala.</p> 
 <p><a name="an_81:7">81:7</a> Embandezelweni wadanduluka wena, ndakuhlangula;  Ndakuphendula esitheni leendudumo, Ndakuvavanya emanzini aseMeribha. (Phakamisani.)</p> 
 <p><a name="an_81:8">81:8</a> Ndathi, Yivani, bantu bam, ndiqononondise kuni; Sirayeli,  ukuba unokuphulaphula kum!</p> 
 <p><a name="an_81:9">81:9</a> Makungabikho thixo wasemzini kuwe; Unganquli thixo wolunye uhlanga.</p> 
 <p><a name="an_81:10">81:10</a> Ndim uYehova uThixo wakho, Okunyusileyo elizweni laseYiputa. Yakhamisa, ndiwuzalise umlomo wakho.</p> 
 <p><a name="an_81:11">81:11</a> Ke abantu bam abaliva izwi lam, USirayeli akandivumanga.</p> 
 <p><a name="an_81:12">81:12</a> Ndabanikela ebungqoleni beentliziyo zabo; Bahamba ngawabo amaqhinga.</p> 
 <p><a name="an_81:13">81:13</a> Akwaba abantu bam bebendiva, Akwaba uSirayeli ubehamba ngendlela yam!</p> 
 <p><a name="an_81:14">81:14</a> Bendiya kuzithoba kamsinya iintshaba zabo, Ndisibuyisele phezu kwababandezeli babo isandla sam.</p> 
 <p><a name="an_81:15">81:15</a> Abamthiyayo uYehova bebeya kuhanahanisa kuye, Libe ngunaphakade ixesha labo.</p> 
 <p><a name="an_81:16">81:16</a> Bendiya kubadlisa ingqolowa etyebileyo, Ndibahluthise ngobusi etsilini.</p> 
 <p><a name="an_82:1">82:1</a> Umhobe ka-Asafu. UThixo umi ebandleni likaThixo, Ugweba phakathi koothixo; uthi,</p> 
 <p><a name="an_82:2">82:2</a> Kunini na nigweba ngobugqwetha, Nibanonelela abangendawo?  (Phakamisani.)</p> 
 <p><a name="an_82:3">82:3</a> Thethani ityala losweleyo nelenkedama, Gwebelani olusizana nolihlwempu.</p> 
 <p><a name="an_82:4">82:4</a> Sizani osweleyo nolihlwempu, Bahlanguleni esandleni sabangendawo.</p> 
 <p><a name="an_82:5">82:5</a> Abazi, abaqondi, Bahamba-hamba emnyameni; Ziyashukuma zonke iziseko zehlabathi.</p> 
 <p><a name="an_82:6">82:6</a> Ndithe mna, Ningoothixo, Ningoonyana bOsenyangweni nonke niphela.</p> 
 <p><a name="an_82:7">82:7</a> Noko niya kufa njengomntu, Niwe njengomnye kubathetheli.</p> 
 <p><a name="an_82:8">82:8</a> Khawusuk ume, Thixo, gweba ehlabathini; Ngokuba uya kuzidla ilifa wena zonke iintlanga.</p> 
 <p><a name="an_83:1">83:1</a> Ingoma. Umhobe ka-Asafu. Thixo, musa ukuthi cwaka, Musa ukuthi tu, musa ukuzola, Thixo.</p> 
 <p><a name="an_83:2">83:2</a> Ngokuba nanzo iintshaba zakho zixokozela; Abakuthiyayo baphakamisa intloko.</p> 
 <p><a name="an_83:3">83:3</a> Bagqugula igqugula elinobuqhophololo ngabantu bakho,  Bacebisane ngabagushiweyo nguwe.</p> 
 <p><a name="an_83:4">83:4</a> Bathi, Yizani sibethe bee shwaka, bangabi luhlanga, Lingabi sakhunjulwa igama likaSirayeli.</p> 
 <p><a name="an_83:5">83:5</a> Ngokuba bacebisana ngantliziyo-nye, Benza umnqophiso ngawe:</p> 
 <p><a name="an_83:6">83:6</a> Iintente zakwaEdom nezakwaIshmayeli, AmaMowabhi namaHagari,</p> 
 <p><a name="an_83:7">83:7</a> AmaGebhali nama-Amon nama-Amaleki, AmaFilisti kunye nabemi baseTire;</p> 
 <p><a name="an_83:8">83:8</a> Nama-Asiriya athelele kubo, Baba yingalo koonyana bakaLote.  (Phakamisani.)</p> 
 <p><a name="an_83:9">83:9</a> Yenza kubo njengoko wenza ngako kumaMidiyan, NakuSisera,  nakuYabhin esihlanjeni seKishon.</p> 
 <p><a name="an_83:10">83:10</a> Batshabalala e-Endore, Baba ngumgquba wokugalelwa emhlabeni.</p> 
 <p><a name="an_83:11">83:11</a> Benze bona, amanene abo ke, babe njengo-Orebhe nanjengoZebhe; Zonke iinkosi zabo zibe njengoZebha nanjengoTsalimuna;</p> 
 <p><a name="an_83:12">83:12</a> Bona bathi, Masiwahluthe abe ngawethu amakhaya kaThixo.</p> 
 <p><a name="an_83:13">83:13</a> Thixo wam, benze babe njengesaqhwithi, Njengomququ phambi komoya.</p> 
 <p><a name="an_83:14">83:14</a> Njengomlilo odla ihlathi, Njengedangatye lilenya intaba,</p> 
 <p><a name="an_83:15">83:15</a> Yenjenjalo ukubasukela ngoqhwithela lwakho, Ubakhwankqise ngomoya wakho ovuthuzayo.</p> 
 <p><a name="an_83:16">83:16</a> Buzalise ubuso babo ngehlazo, Balifune igama lakho,  Yehova.</p> 
 <p><a name="an_83:17">83:17</a> Mabadane bakhwankqiswe ngonaphakade, Babe neentloni,  badake;</p> 
 <p><a name="an_83:18">83:18</a> Bazi ukuba wena, ugama linguYehova, unguwe wedwa Osenyangweni phezu kwehlabathi lonke.</p> 
 <p><a name="an_84:1">84:1</a> Kumongameli; ngolwaseGati. Eyoonyana bakaKora. Umhobe.  Hayi, ukuthandeka kweminquba yakho, Yehova wemikhosi!</p> 
 <p><a name="an_84:2">84:2</a> Umphefumlo wam ulangazelela, uyaphela kukuzilangazelela,  iintendelezo zikaYehova; Intliziyo yam nenyama yam imemelela kuThixo ophilileyo.</p> 
 <p><a name="an_84:3">84:3</a> Intakana le ifumene ikhaya; Inkonjane izifumanele indlu,  Apho izalela khona amathole ayo: Izibingelelo zakho, Yehova wemikhosi, Kumkani wam, Thixo wam.</p> 
 <p><a name="an_84:4">84:4</a> Hayi, uyolo lwabahlala endlwini yakho! Basaya kukudumisa.  (Phakamisani.)</p> 
 <p><a name="an_84:5">84:5</a> Hayi, uyolo lwabantu abamandla akuwe, Abakhumbula umendo oya eZiyon!</p> 
 <p><a name="an_84:6">84:6</a> Bephumela entilini yemithi yeBhaka, Bayenza ibe nemithombo;  Ewe, imvula iyithi wambu ngentsikelelo.</p> 
 <p><a name="an_84:7">84:7</a> Baya besomelela ngokomelela; Babonakala phambi koThixo eZiyon, bathi,</p> 
 <p><a name="an_84:8">84:8</a> Yehova, Thixo wemikhosi, Wuve umthandazo wam, Wubekele indlebe, Thixo kaYakobi. (Phakamisani.)</p> 
 <p><a name="an_84:9">84:9</a> Khangela, Thixo, ngweletshetshe yethu, Ubukhangele ubuso bomthanjiswa wakho.</p> 
 <p><a name="an_84:10">84:10</a> Ngokuba imini enye ezintendelezweni zakho ilungile kunewaka; Ndinyule ukuba semnyango endlwini kaThixo wam,  Kunokuhlala ngaphakathi kweentente zokungendawo.</p> 
 <p><a name="an_84:11">84:11</a> Ngokuba ulilanga, uyingweletshetshe uYehova uThixo,  UYehova uyababala azukise; Abahamba ngokugqibeleleyo akabavimbi nto ilungileyo.</p> 
 <p><a name="an_84:12">84:12</a> Yehova wemikhosi, Hayi, uyolo lomntu okholose ngawe!</p> 
 <p><a name="an_85:1">85:1</a> Kumongameli; eyoonyana bakaKora. Umhobe. Yehova, wabe unetarhu kwilizwe lakho. Ububabuyisa abathinjwa bakaYakobi;</p> 
 <p><a name="an_85:2">85:2</a> Ububuxolela ubugwenxa babantu bakho, Ubuziselela zonke izono zabo. (Phakamisani.)</p> 
 <p><a name="an_85:3">85:3</a> Ubuwufinyeza umsindo wakho ophuphumayo, Ububuya ekuvutheni komsindo wakho.</p> 
 <p><a name="an_85:4">85:4</a> Sibuyise, Thixo ongumsindisi wethu, Uyisuse ingqumbo yakho kuthi.</p> 
 <p><a name="an_85:5">85:5</a> Uya kusiqumbela ngonaphakade na? Umsindo wakho uya kuwolulela kwizizukulwana ngezizukulwana na?</p> 
 <p><a name="an_85:6">85:6</a> Akuyi kubuya usiphilise na, Abantu bakho bavuye ngawe?</p> 
 <p><a name="an_85:7">85:7</a> Sibonise inceba yakho, Yehova, Siphe usindiso lwakho.</p> 
 <p><a name="an_85:8">85:8</a> Mandive oko aya kukuthetha uThixo, uYehova; Hayi, uthetha uxolo kubantu bakhe nakwabakhe benceba; Mabangabuyeli ke ekunyabeni kwabo.</p> 
 <p><a name="an_85:9">85:9</a> Inene, usindiso lwakhe lusondele kwabamoyikayo, Ukuze luhlale uzuko ezweni lakowethu.</p> 
 <p><a name="an_85:10">85:10</a> Kuya kuqubisana inceba nenyaniso, Kuya kwangana ubulungisa noxolo.</p> 
 <p><a name="an_85:11">85:11</a> Inyaniso iya kuntshula emhlabeni, Ubulungisa buqondele busemazulwini.</p> 
 <p><a name="an_85:12">85:12</a> Kananjalo uYehova uya kusinika okulungileyo, Ilizwe lethu lisinike indyebo yalo.</p> 
 <p><a name="an_85:13">85:13</a> Ubulungisa buya kuhamba phambi kwakhe, Buyigqale ngentliziyo indlela yokunyathela kwakhe.</p> 
 <p><a name="an_86:1">86:1</a> Umthandazo kaDavide. Thoba indlebe yakho, Yehova,  ndiphendule, Ngokuba ndilusizana, ndilihlwempu.</p> 
 <p><a name="an_86:2">86:2</a> Wugcine umphefumlo wam, ngokuba ndingowenceba; Msindise,  wena Thixo wam, umkhonzi wakho, Lo ukholose ngawe.</p> 
 <p><a name="an_86:3">86:3</a> Ndibabale, Nkosi yam, Ngokuba ndidanduluka kuwe yonke imini.</p> 
 <p><a name="an_86:4">86:4</a> Wuvuyise umphefumlo womkhonzi wakho, Ngokuba umphefumlo wam ndiwuphakamisela kuwe, Nkosi yam;</p> 
 <p><a name="an_86:5">86:5</a> Ngokuba ulungile wena, Nkosi yam, uxolela; Umkhulu ngenceba kubo bonke abakunqulayo.</p> 
 <p><a name="an_86:6">86:6</a> Wubekele indlebe umthandazo wam, Yehova, Ulibazele indlebe izwi lokutarhuzisa kwam.</p> 
 <p><a name="an_86:7">86:7</a> Ngemini yokubandezelwa kwam ndinqula wena, Ngokuba uya kundiphendula.</p> 
 <p><a name="an_86:8">86:8</a> Akukho unjengawe, Nkosi yam, phakathi koothixo; Akukho zenzo zinjengezakho.</p> 
 <p><a name="an_86:9">86:9</a> Zonke iintlanga owazenzayo ziya kuza ziqubude phambi kwakho, Nkosi yam, Zizukise igama lakho.</p> 
 <p><a name="an_86:10">86:10</a> Ngokuba umkhulu, wenza imisebenzi ebalulekileyo, UnguThixo wena wedwa.</p> 
 <p><a name="an_86:11">86:11</a> Ndiyalele, Yehova, indlela yakho, Ndihambe ngenyaniso yakho; Yibandakanye intliziyo yam ukuba ndiloyike igama lakho.</p> 
 <p><a name="an_86:12">86:12</a> Ndiya kubulela kuwe, Nkosi yam, Thixo wam, ngentliziyo yonke, Ndilizukise igama lakho ngonaphakade:</p> 
 <p><a name="an_86:13">86:13</a> Ngokuba inceba yakho ibe inkulu kum; Wawuhlangula umphefumlo wam kwelingaphantsi labafileyo.</p> 
 <p><a name="an_86:14">86:14</a> Thixo, abakhukhumali basukele phezulu kum; Ibandla labanobungqwangangqwili lifuna umphefumlo wam; Abakumisi wena phambi kwabo.</p> 
 <p><a name="an_86:15">86:15</a> Ke wena, Nkosi yam, unguThixo onemfesane, onobabalo, Ozeka kade umsindo, omkhulu ngenceba nenyaniso.</p> 
 <p><a name="an_86:16">86:16</a> Ndibheke, undibabale; Mphe amandla akho umkhonzi wakho,  Umsindise unyana womkhonzazana wakho.</p> 
 <p><a name="an_86:17">86:17</a> Ndenzele umqondiso wokulungileyo, Bawubone abandithiyayo,  badane, Kuba wena, Yehova, undincedile, wandithuthuzela.</p> 
 <p><a name="an_87:1">87:1</a> Eyoonyana bakaKora. Umhobe. Ingoma. Useko alusekileyo lusezintabeni ezingcwele;</p> 
 <p><a name="an_87:2">87:2</a> Amasango eZiyon uYehova uwathanda Ngaphezu kweminquba yonke kaYakobi.</p> 
 <p><a name="an_87:3">87:3</a> Kuthethwa iinto ezizukileyo ngawe, Mzi kaThixo.  (Phakamisani.)</p> 
 <p><a name="an_87:4">87:4</a> ORahabhi noBhabheli ndiya kubakhankanyela kwabandaziyo;  Nalo elamaFilisti nelaseTire, kunye nelakwaKushi, Aba bazalelwe khona.</p> 
 <p><a name="an_87:5">87:5</a> Ngokusingisele kwiZiyon, kuya kuthiwa, Lo, nalo, uzalelwe kuyo, Abe yena Osenyangweni eyizinzisa.</p> 
 <p><a name="an_87:6">87:6</a> UYehova uya kubala, ekuzibhaleni izizwi, athi, Abaya bazalelwe khona: (Phakamisani.)</p> 
 <p><a name="an_87:7">87:7</a> Baze, bevuma beqamba, bathi, Yonke imithombo yam ikuwe.</p> 
 <p><a name="an_88:1">88:1</a> Ingoma; umhobe woonyana bakaKora; kumongameli; ngosizi,  ngelidambileyo. Owokuqiqa kaHeman umEzra. Yehova, Thixo ongumsindisi wam, Mhlenikweni ndikhalayo ebusuku phambi kwakho,</p> 
 <p><a name="an_88:2">88:2</a> Mawuze phambi kwakho umthandazo wam; Thoba indlebe yakho ekuhlahlambeni kwam.</p> 
 <p><a name="an_88:3">88:3</a> Ngokuba umphefumlo wam uhluthi zizinto ezimbi, Ubomi bam bufike kwelabafileyo.</p> 
 <p><a name="an_88:4">88:4</a> Ndibalelwe kwabahla baye emhadini, Ndisuke ndanjengomfo ongenamandla</p> 
 <p><a name="an_88:5">88:5</a> Ndingumkhululwa phakathi kwabafileyo, Njengababuleweyo,  belele engcwabeni, Ongasabakhumbuliyo; Bona banqunyulweyo esandleni sakho.</p> 
 <p><a name="an_88:6">88:6</a> Undibeke emhadini ongaphantsi, Ezindaweni ezimnyama,  ezinzulwini.</p> 
 <p><a name="an_88:7">88:7</a> Ubushushu bakho bundishicilele, Undithobele onke amaza akho alwayo. (Phakamisani.)</p> 
 <p><a name="an_88:8">88:8</a> Ubashenxisele kude kum abo ndazana nabo, Undenze isikizi kubo; Ndivalelwe, andinakuphuma.</p> 
 <p><a name="an_88:9">88:9</a> Iliso lam liyaphela yingcinezelo. Ndidanduluka kuwe,  Yehova, yonke imini, Ndizolulela kuwe izandla zam.</p> 
 <p><a name="an_88:10">88:10</a> Uya kuyenzela abafileyo na imisebenzi ebalulekileyo? Kuya kuvuka abangasekhoyo, kusini na, babulele kuwe? (Phakamisani.)</p> 
 <p><a name="an_88:11">88:11</a> Ibaliswa engcwabeni na inceba yakho? Enzonzobileni na,  ukunyanisa kwakho?</p> 
 <p><a name="an_88:12">88:12</a> Yaziswa emnyameni na imisebenzi yakho ebalulekileyo?  Baziswa ezweni lokulibala na ubulungisa bakho?</p> 
 <p><a name="an_88:13">88:13</a> Ke mna, Yehova, ndizibika kuwe, Kwakusasa umthandazo wam wokuhlangabeza.</p> 
 <p><a name="an_88:14">88:14</a> Uwuhlambelani na, Yehova, umphefumlo wam? Ubusitheliselani na ubuso bakho kum?</p> 
 <p><a name="an_88:15">88:15</a> Ndilusizana, ndiyinto efayo kwasebuncinaneni bam,  Ndithwele izothuso zakho, lindikhohlile.</p> 
 <p><a name="an_88:16">88:16</a> Kugqithe phezu kwamukuvutha kwakho, Izidandathekiso zakho zindibhangisile;</p> 
 <p><a name="an_88:17">88:17</a> Zindijikelezile njengamanzi imini yonke, Zindizungulezile kwaphela.</p> 
 <p><a name="an_88:18">88:18</a> Umsusile kum ondithandayo nonguwethu; Abo ndazana nabo babubumnyama.</p> 
 <p><a name="an_89:1">89:1</a> Eyokuqiqa kaEtan, umEzra. Iinceba zikaYehova ndiya kuvuma ngazo ngonaphakade, Kwizizukulwana ngezizukulwana ndiya kwazisa ukuthembeka kwakho ngomlomo wam.</p> 
 <p><a name="an_89:2">89:2</a> Ngokuba ndithi, Yakheka ngonaphakade inceba; Amazulu, uya kukuzinzisa kuwo ukuthembeka kwakho.</p> 
 <p><a name="an_89:3">89:3</a> Wathi, Ndenze umnqophiso nomnyulwa wam, Ndifungile kuDavide umkhonzi wam:</p> 
 <p><a name="an_89:4">89:4</a> Ndiya kuyizimasa ngonaphakade imbewu yakho, Ndiyakhe itrone yakho kwisizukulwana ngesizukulwana. (Phakamisani.)</p> 
 <p><a name="an_89:5">89:5</a> Amazulu abulela imisebenzi yakho ebalulekileyo, Yehova,  Nokuthembeka kwakho ebandleni labangcwele.</p> 
 <p><a name="an_89:6">89:6</a> Ngokuba ngubani na esibhakabhakeni olingana noYehova?  Ngubani na ofana noYehova phakathi koonyana bakaThixo.</p> 
 <p><a name="an_89:7">89:7</a> UThixo ongowokungcangcazelelwa ebhungeni elikhulu labangcwele, Ongofanelwe kukoyikwa ngaphezu kwabo bonke abamngqongileyo?</p> 
 <p><a name="an_89:8">89:8</a> Yehova, Thixo wemikhosi, Ngubani na onjengawe, oluqilima,  Yehova? Ukuthembeka kwakho kukungqongile.</p> 
 <p><a name="an_89:9">89:9</a> Nguwena mlawuli wekratshi lolwandle; Ekuphakameni kwamaza alo uyawadambisa.</p> 
 <p><a name="an_89:10">89:10</a> Nguwena mtyumzi kaRahabhi njengongxwelerhiweyo, Wazithi saa iintshaba zakho ngengalo yakho eqinileyo.</p> 
 <p><a name="an_89:11">89:11</a> Lelakho izulu, likwalelakho ihlabathi; Elimiweyo nenzaliseko yalo lasekwa nguwe.</p> 
 <p><a name="an_89:12">89:12</a> Umntla nomzantsi wadalwa nguwe; ITabhore neHermon zimemelela ngegama lakho.</p> 
 <p><a name="an_89:13">89:13</a> Yeyakho ingalo enobugorha; Sithe nkqi isandla sakho,  siphakamile esokunene sakho.</p> 
 <p><a name="an_89:14">89:14</a> Ummiso wetrone yakho bubulungisa nokusesikweni; Inceba nenyaniso ilungiselela phambi kwakho.</p> 
 <p><a name="an_89:15">89:15</a> Hayi, uyolo lwabantu abakwaziyo ukuduma! Baya kuhamba ekukhanyeni kobuso bakho, Yehova.</p> 
 <p><a name="an_89:16">89:16</a> Baya kugcoba egameni lakho imini yonke, Baphakame ngobulungisa bakho.</p> 
 <p><a name="an_89:17">89:17</a> Ngokuba isihombo samandla abo nguwe; Ekuthandeni kwakho,  uphondo lwethu luphakamile.</p> 
 <p><a name="an_89:18">89:18</a> Ngokuba ikuYehova ingweletshetshe yethu, UkoyiNgcwele kaSirayeli ukumkani wethu.</p> 
 <p><a name="an_89:19">89:19</a> Wakha wathetha ngombono kowenceba wakho, wathi, Ndibeke uncedo egorheni, Ndiphakamise indodana ebantwini.</p> 
 <p><a name="an_89:20">89:20</a> Ndifumene uDavide umkhonzi wam; Ndimthambisile ngeoli yam engcwele,</p> 
 <p><a name="an_89:21">89:21</a> Esiya kuqinisela kuye isandla sam, Nengalo yam imkhaliphise.</p> 
 <p><a name="an_89:22">89:22</a> Utshaba aluyi kumqubula; Nonyana wobugqwetha akayi kumcinezela.</p> 
 <p><a name="an_89:23">89:23</a> Ndiya kubaqoba phambi kwakhe ababandezeli bakhe,  Ndibaxabele abamthiyayo.</p> 
 <p><a name="an_89:24">89:24</a> Inyaniso yam nenceba yam inaye; Luya kuphakama uphondo lwakhe egameni lam.</p> 
 <p><a name="an_89:25">89:25</a> Ndiya kusisa elwandle isandla sakhe, EMilanjeni esokunene sakhe.</p> 
 <p><a name="an_89:26">89:26</a> Yena ukundibiza wothi, UnguBawo, UnguThixo wam, neliwa lokundisindisa.</p> 
 <p><a name="an_89:27">89:27</a> Kananjalo mna ndiya kumenza owamazibulo, Osenyangweni kookumkani behlabathi.</p> 
 <p><a name="an_89:28">89:28</a> Ndiya kumgcinela inceba yam ngonaphakade, Umnqophiso wam unyanise kuye;</p> 
 <p><a name="an_89:29">89:29</a> Ndiyimise ngonaphakade imbewu yakhe, Netrone yakhe ibe njengemihla yamazulu.</p> 
 <p><a name="an_89:30">89:30</a> Ukuba bathe oonyana bakhe bawulahla umyalelo wam, Abahamba ngamasiko am;</p> 
 <p><a name="an_89:31">89:31</a> Ukuba bathe bayihlambela imimiselo yam, Abayigcina imithetho yam:</p> 
 <p><a name="an_89:32">89:32</a> Ndoluvelela ukreqo lwabo ngentonga, Nobugwenxa babo ngemivumbo.</p> 
 <p><a name="an_89:33">89:33</a> Ke yona inceba yam andiyi kuyaphula kuye, Ndingaxoki ekuthembekeni kwam.</p> 
 <p><a name="an_89:34">89:34</a> Andiyi kuwuhlambela umnqophiso wam, Ndiyijike into ephume emlonyeni wam.</p> 
 <p><a name="an_89:35">89:35</a> Ndibufunge kwakanye ubungcwele bam, ndathi, Inene, andiyi kumxokisa uDavide;</p> 
 <p><a name="an_89:36">89:36</a> Imbewu yakhe iya kubakho ngonaphakade, Netrone yakhe njengelanga phambi kwam.</p> 
 <p><a name="an_89:37">89:37</a> Iya kuqiniseka njengenyanga ngonaphakade; Ingqina lasesibhakabhakeni lithembekile. (Phakamisani.)</p> 
 <p><a name="an_89:38">89:38</a> Kwawena umhlambile, umcekisile, Umphuphumele ngomsindo umthanjiswa wakho;</p> 
 <p><a name="an_89:39">89:39</a> Uthe nethe ngumnqophiso womkhonzi wakho; Usidyobhile emhlabeni isithsaba sakhe.</p> 
 <p><a name="an_89:40">89:40</a> Uzityhobozile zonke iintango zakhe, Uzenze inxuwa iinqaba zakhe.</p> 
 <p><a name="an_89:41">89:41</a> Bayamphanga bonke abadlula ngendlela, Waba yingcikivo kubamelwane bakhe.</p> 
 <p><a name="an_89:42">89:42</a> Usiphakamisile isandla sokunene sabambandezelayo,  Uzivuyisile zonke iintshaba zakhe.</p> 
 <p><a name="an_89:43">89:43</a> Wabuyisa nokubuyisa uhlangothi lwekrele lakhe, Akwammisa emfazweni.</p> 
 <p><a name="an_89:44">89:44</a> Umsusile enkazimlweni yakhe, Uyikhahlele emhlabeni itrone yakhe,</p> 
 <p><a name="an_89:45">89:45</a> Uyinqumle imihla yobutsha bakhe, Wamthi wambu ngokudana.  (Phakamisani.)</p> 
 <p><a name="an_89:46">89:46</a> Kunini na, Yehova, uhleli uzisithelisile, Busitsha njengomlilo ubushushu bakho?</p> 
 <p><a name="an_89:47">89:47</a> Khumbula ukunqamka kwam, into okuyiyo! Ubadaleleni na,  baba yinto engento bonke oonyana babantu?</p> 
 <p><a name="an_89:48">89:48</a> Yiyiphi na indoda ehleliyo, engayi kukubona ukufa,  Enokuwusindisa umphefumlo wayo esandleni selabafileyo?  (Phakamisani.)</p> 
 <p><a name="an_89:49">89:49</a> Ziphi na iinceba zakho zangaphambili, Nkosi yam,  Owamfungela zona uDavide ngokuthembeka kwakho?</p> 
 <p><a name="an_89:50">89:50</a> Khumbula, Nkosi yam, ukungcikiveka kwabakhonzi bakho;  Ndithwele esifubeni sam zonke izizwe ezininzi,</p> 
 <p><a name="an_89:51">89:51</a> Ezingcikivayo, ziziintshaba zakho, Yehova; Ezingcikiva amanyathela omthanjiswa wakho.</p> 
 <p><a name="an_89:52">89:52</a> Makabongwe uYehova ngonaphakade. Amen, amen.</p> 
 <p><a name="an_90:1">90:1</a> Umthandazo kaMoses, umfo wakwaThixo. Nkosi yam, ulikhaya wena kuthi, Isizukulwana ngesizukulwana.</p> 
 <p><a name="an_90:2">90:2</a> Kungekazalwa zintaba, Ungekavelisi mhlaba, nazwe limiweyo,  Kususela kwaphakade kude kuse ephakadeni, wena unguThixo.</p> 
 <p><a name="an_90:3">90:3</a> Umbuyisela umntu eluthulini, Uthi, Buyani, nyana babantu.</p> 
 <p><a name="an_90:4">90:4</a> Ngokuba iwaka leminyaka emehlweni akho Linjengemini yezolo,  xa idluleyo, Linjengomlindo wasebusuku.</p> 
 <p><a name="an_90:5">90:5</a> Uyabakhukulisa, balale; Ngengomso babuya bahlume njengotyani.</p> 
 <p><a name="an_90:6">90:6</a> Ngomso butyatyamba, bubuye buhlume; Ngokuhlwa buyasikwa bome.</p> 
 <p><a name="an_90:7">90:7</a> Ngokuba siyaphela ngumsindo wakho, Sikhwankqiswe bubushushu bakho.</p> 
 <p><a name="an_90:8">90:8</a> Ububeke ubugwenxa bethu phambi kwakho, Nesibufihlileyo ububeka ekukhanyiseleni kobuso bakho.</p> 
 <p><a name="an_90:9">90:9</a> Ngokuba yonke imihla yethu isangene ngokuphuphuma komsindo wakho, Siyiphelisile iminyaka yethu njengentsebezo.</p> 
 <p><a name="an_90:10">90:10</a> Imihla yeminyaka yethu iseminyakeni engamashumi asixhenxe;  Ukuba ithe yaba mininzi kakhulu, iba yiminyaka emashumi asibhozo, Libe ke iqhayiya layo likukwaphuka nokungabi nto yanto, Ngokuba ithe phe yakhawuleza, saphaphazela semka.</p> 
 <p><a name="an_90:11">90:11</a> Ngubani na owaziyo amandla omsindo wakho, Nokuphuphuma kwawo, ngoko ufanele ukoyikwa ngako?</p> 
 <p><a name="an_90:12">90:12</a> Sazise kanye ukuyibala imihla yethu, Ukuze sizuze intliziyo elumkileyo.</p> 
 <p><a name="an_90:13">90:13</a> Buya, Yehova, kunini na? Uzohlwaye ngenxa yabakhonzi bakho.</p> 
 <p><a name="an_90:14">90:14</a> Sihluthise kwakusasa ngenceba yakho, Simemelele, sivuye yonke imihla yethu.</p> 
 <p><a name="an_90:15">90:15</a> Sivuyise ngangemihla owasicinezela ngayo. Ngangeminyaka esabona ububi ngayo.</p> 
 <p><a name="an_90:16">90:16</a> Mayibonakale kubakhonzi bakho imisebenzi yakho,  Nobungangamela bakho koonyana babo.</p> 
 <p><a name="an_90:17">90:17</a> Ubumnandi bukaYehova mabube phezu kwethu. Zimasa isenzo sezandla zethu phezu kwethu, Isenzo sezandla zethu usizimase sona.</p> 
 <p><a name="an_91:1">91:1</a> Ohleli esitheni lOsenyangweni, Azilalise emthunzini kaSomandla,</p> 
 <p><a name="an_91:2">91:2</a> Uthi kuYehova, Hlathi lam, Mboniselo yam, Thixo wam,  endikholose ngaye!</p> 
 <p><a name="an_91:3">91:3</a> Ngokuba ngokwakhe uya kukuhlangula emgibeni womthiyeli,  Endyikityeni yokufa eyeyelisayo.</p> 
 <p><a name="an_91:4">91:4</a> Wokugubungela ngeentsiba zakhe, Uzimele phantsi kwamaphiko akhe. Likhaka, yingweletshetshe inyaniso yakhe.</p> 
 <p><a name="an_91:5">91:5</a> Akuyi koyikiswa zizothuso ebusuku, Nalutolo lubaleka emini;</p> 
 <p><a name="an_91:6">91:6</a> Nandyikitya yakufa ihamba esithokothokweni, Nasifo sibhubhisayo, sibhuqa emini enkulu.</p> 
 <p><a name="an_91:7">91:7</a> Kungawa iwaka ecaleni kwakho, Isigidi ngasekunene kwakho,  Kodwa kungasondeli nto kuwe.</p> 
 <p><a name="an_91:8">91:8</a> Wokhangela ngamehlo akho odwa, Ukubonele ukubuyekezwa kwabangendawo.</p> 
 <p><a name="an_91:9">91:9</a> Ngokuba nguwe, Yehova, ihlathi lam. Umenze Osenyangweni ikhaya lakho.</p> 
 <p><a name="an_91:10">91:10</a> Akuyi kuqubisana bubi nawe. Kungafiki sibetho ententeni yakho.</p> 
 <p><a name="an_91:11">91:11</a> Ngokuba izithunywa zakhe uziwisele umthetho ngawe, Ukuba zikugcine ezindleleni zakho zonke.</p> 
 <p><a name="an_91:12">91:12</a> Zokuthwala wena ngezandla zozibini, Hleze ubetheke ngonyawo lwakho etyeni.</p> 
 <p><a name="an_91:13">91:13</a> Wonyathela phezu kwengonyama nephimpi, Uyinyashe ingonyama entsha nenamba ngeenyawo.</p> 
 <p><a name="an_91:14">91:14</a> Ngokuba enamathele kum, ndomsiza; Ndimse engxondeni,  ngokuba elazi igama lam.</p> 
 <p><a name="an_91:15">91:15</a> Wondibiza, ndiphendule, Ndoba naye embandezelweni;  Ndomhlangula, ndimzukise;</p> 
 <p><a name="an_91:16">91:16</a> Ndimanelise ngemihla emide, Ndimbonise ukusindisa kwam.</p> 
 <p><a name="an_92:1">92:1</a> Umhobe; ingoma, ngemini yesabatha. Kulungile ukubulela kuYehova, Nokulibethela uhadi igama lakho, Wena usenyangweni;</p> 
 <p><a name="an_92:2">92:2</a> Ukuyixela kwakusasa inceba yakho, Nokunyanisa kwakho ebusuku,</p> 
 <p><a name="an_92:3">92:3</a> Ngoweentambo ezilishumi nangomrhubhe, Ngokulubetha uhadi ngofefe.</p> 
 <p><a name="an_92:4">92:4</a> Ngokuba uyandivuyisa, Yehova, ngomsebenzi wakho, Ngezenzo zezandla zakho ndinokumemelela.</p> 
 <p><a name="an_92:5">92:5</a> Azizikhulu izenzo zakho, Yehova! Zinzulu kakhulu iingcinga zakho.</p> 
 <p><a name="an_92:6">92:6</a> Isityhakala asinakwazi; Isinyabi asikuqondi oko.</p> 
 <p><a name="an_92:7">92:7</a> Ekudubuleni kongendawo njengomfuno, Ekutyatyambeni kwabasebenzi bonke bobutshinga, Kukuze batshabalale ngonaphakade.</p> 
 <p><a name="an_92:8">92:8</a> Ke wena, Yehova, ungophezulu ngonaphakade.</p> 
 <p><a name="an_92:9">92:9</a> Ngokuba uyabona, iintshaba zakho, Yehova, Ngokuba uyabona,  iintshaba zakho ziva kutshabalala; Baya kuchithwa-chithwa bonke abasebenzi bobutshinga.</p> 
 <p><a name="an_92:10">92:10</a> Uyaluphakamisa uphondo lwam njengolwenqu; Ndigalelwe ioli entsha.</p> 
 <p><a name="an_92:11">92:11</a> Iliso lam liyababonela abandilalelayo, Indlebe yam iyabeva abasukela phezulu kum benobubi.</p> 
 <p><a name="an_92:12">92:12</a> Amalungisa aya kudubula njengesundu, Aya kukhula njengomsedare weLebhanon.</p> 
 <p><a name="an_92:13">92:13</a> Etyelwe nje endlwini kaYehova, Aya kutyatyamba ezintendelezweni zoThixo wethu.</p> 
 <p><a name="an_92:14">92:14</a> Aya kuhluma eselenezimvi, Aya kuba etyebile, eluhlaza;</p> 
 <p><a name="an_92:15">92:15</a> Ukuze axele ukuba uthe tye uYehova, Uliwa lam, kungekho bugqwetha kuye.</p> 
 <p><a name="an_93:1">93:1</a> UYehova ungukumkani, uzambathise ubungangamsha; UYehova uzambathise, ubhinqe, amandla; Lizinzile ke elimiweyo,  alinakushukunyiswa.</p> 
 <p><a name="an_93:2">93:2</a> Kususela koko, izinzile itrone yakho; Kususela kwaphakade,  ukho wena.</p> 
 <p><a name="an_93:3">93:3</a> Imilambo iphakamisile, Yehova, Imilambo iphakamise isandi sayo, Imilambo iphakamise ingxolo yayo.</p> 
 <p><a name="an_93:4">93:4</a> Ngaphezu kwezandi zamanzi amaninzi Angangamsha, ngaphezu kwamaza alwayo olwandle, Unobungangamsha phezulu uYehova.</p> 
 <p><a name="an_93:5">93:5</a> Izingqiniso zakho zinyanise kunene, Ubungcwele buyifanele indlu yakho, Yehova, imihla emide.</p> 
 <p><a name="an_94:1">94:1</a> Thixo wempindezelo, Yehova, Thixo wempindezelo, bengezela!</p> 
 <p><a name="an_94:2">94:2</a> Phakama, Mgwebi wehlabathi! Babuyisele impatho yabo abanekratshi.</p> 
 <p><a name="an_94:3">94:3</a> Kunini na abangendawo, Yehova, Kunini na abangendawo bevuyelela?</p> 
 <p><a name="an_94:4">94:4</a> Balephuza amagwebu, bathetha ngokusa, Bayandolosa bonke abasebenzi bobutshinga.</p> 
 <p><a name="an_94:5">94:5</a> Batyumza abantu bakho, Yehova, Bacinezela ilifa lakho.</p> 
 <p><a name="an_94:6">94:6</a> Babulala umhlolokazi nowasemzini, Bancinitha inkedama.</p> 
 <p><a name="an_94:7">94:7</a> Bathi ke, Akaboni uYehova, Akagqali uThixo kaYakobi.</p> 
 <p><a name="an_94:8">94:8</a> Qondani, nina bazizityhakala ebantwini; Nina zinyabi, niya kuqiqa nini na?</p> 
 <p><a name="an_94:9">94:9</a> Omilisele indlebe, akayi kuva na? Obumbe iliso, akayi kukhangela na?</p> 
 <p><a name="an_94:10">94:10</a> Umthethisi weentlanga akayi kohlwaya na, Ulofundisa abantu ukwazi?</p> 
 <p><a name="an_94:11">94:11</a> UYehova ngumazi weengcinga zabantu, Ukuba zingumphunga.</p> 
 <p><a name="an_94:12">94:12</a> Hayi, uyolo lwendoda oyithethisayo, Yehova, Oyifundisayo ngomyalelo wakho;</p> 
 <p><a name="an_94:13">94:13</a> Ukuba uyizolise eziminini zobubi, Ade ambelwe isihogo ongendawo.</p> 
 <p><a name="an_94:14">94:14</a> Ngokuba uYehova akabalahli abantu bakhe, Akalishiyi ilifa lakhe.</p> 
 <p><a name="an_94:15">94:15</a> Ngokuba isiko liya kubuyela ebulungiseni, Balilandele bonke abantliziyo zithe tye.</p> 
 <p><a name="an_94:16">94:16</a> Ngubani na oya kusukela phezulu kubo abanobubi, ngenxa yam? Ngubani na oya kumelana nabasebenzi bobutshinga, ngenxa yam?</p> 
 <p><a name="an_94:17">94:17</a> Koko uYehova abe luncedo lwam, Umphefumlo wam unge uhle msinya, waya apho kuthiwa cwaka khona.</p> 
 <p><a name="an_94:18">94:18</a> Ukuba ndithi, Lwatyibilika unyawo lwam, Isuka inceba yakho, Yehova, indixhase.</p> 
 <p><a name="an_94:19">94:19</a> Ebuninzini beengcinga-ngcinga zam ngaphakathi kwam,  Iintuthuzelo zakho ziyawuyolisa umphefumlo wam.</p> 
 <p><a name="an_94:20">94:20</a> Ingaqhelana nawe na itrone yolweyeliselo, Ebumba ububi ngommiselo?</p> 
 <p><a name="an_94:21">94:21</a> Bahlanganyela umphefumlo welungisa, Baligwebe igazi elimsulwa.</p> 
 <p><a name="an_94:22">94:22</a> Kanti ke uYehova uyingxonde kum, UThixo wam liliwa endizimela ngalo.</p> 
 <p><a name="an_94:23">94:23</a> Ububuyisela phezu kwabo ubutshinga babo, Uba bhangisa ngobubi babo; Uya kubabhangisa uYehova, uThixo wethu.</p> 
 <p><a name="an_95:1">95:1</a> Yizani simemelele kuYehova, Sidume kwiliwa lokusindiswa kwethu.</p> 
 <p><a name="an_95:2">95:2</a> Masize phambi kobuso bakhe sinombulelo, Masidume kuye ngeengoma.</p> 
 <p><a name="an_95:3">95:3</a> Ngokuba uThixo omkhulu nguYehova, NguKumkani omkhulu ngaphezu koothixo bonke.</p> 
 <p><a name="an_95:4">95:4</a> Uzisesandleni sakhe iingontsingontsi zehlabathi, Neencopho zeentaba zezakhe.</p> 
 <p><a name="an_95:5">95:5</a> Ulolwakhe ulwandle, nguyena walwenzayo; Nomhlaba owomileyo zawubumba izandla zakhe.</p> 
 <p><a name="an_95:6">95:6</a> Yizani, masiqubude, siguqe, Sithobe phambi koYehova umenzi wethu.</p> 
 <p><a name="an_95:7">95:7</a> Ngokuba nguThixo wethu yena, Thina ke singabantu bokwaluswa nguye, nezimvu zesandla sakhe. Namhla, ukuba ninokuliva izwi lakhe,</p> 
 <p><a name="an_95:8">95:8</a> Musani ukuyenza lukhuni intliziyo yenu, njengaseMeribha,  Njengemini yaseMasa entlango;</p> 
 <p><a name="an_95:9">95:9</a> Oko bandilingayo ooyihlo. Bandicikida, bewubona umsebenzi wam.</p> 
 <p><a name="an_95:10">95:10</a> Iminyaka yaba ngamashumi amane ndikruqukile sesi sizukulwana, Ndathi, Ngabantu abantliziyo zindwendwayo, Abazazi iindlela zam bona;</p> 
 <p><a name="an_95:11">95:11</a> Endada ndafunga ndinomsindo, ukuthi, Inene, abasayi kungena ekuphumleni kwam.</p> 
 <p><a name="an_96:1">96:1</a> Vumani kuYehova ingoma entsha, Vumani kuYehova, nonke hlabathi.</p> 
 <p><a name="an_96:2">96:2</a> Vumani kuYehova, bongani igama lakhe, Shumayelani iimini ngeemini iindaba ezilungileyo zosindiso lwakhe.</p> 
 <p><a name="an_96:3">96:3</a> Balisani ezintlangeni uzuko lwakhe, Balisani ezizweni zonke imisebenzi yakhe ebalulekileyo;</p> 
 <p><a name="an_96:4">96:4</a> Ngokuba mkhulu uYehova, engowokudunyiswa kunene; Uyoyikeka yena ngaphezu koothixo bonke.</p> 
 <p><a name="an_96:5">96:5</a> Ngokuba bonke oothixo bezizwe abanto zanto; UYehova yena wenza amazulu.</p> 
 <p><a name="an_96:6">96:6</a> Yindili nobungangamela phambi kwakhe, Ngamandla nokuhomba engcweleni yakhe.</p> 
 <p><a name="an_96:7">96:7</a> Mnikeni uYehova, nina mizalwane yezizwe, Mnikeni uYehova uzuko namandla;</p> 
 <p><a name="an_96:8">96:8</a> Mnikeni uYehova uzuko lwegama lakhe; Thwalani umnikelo,  nize ezintendelezweni zakhe.</p> 
 <p><a name="an_96:9">96:9</a> Mnquleni uYehova, nivethe ezingcwele, Thuthumelani phambi kwakhe, nonke hlabathi.</p> 
 <p><a name="an_96:10">96:10</a> Yithini ezintlangeni, UYehova ngukumkani, Liya kuzinza ngoko elimiweyo, lingashukumi, Uya kugweba phakathi kwezizwe ngokuthe tye.</p> 
 <p><a name="an_96:11">96:11</a> Liya kuvuya izulu, Ligcobe ihlabathi; Luya kugquma ulwandle, nenzaliseko yalo.</p> 
 <p><a name="an_96:12">96:12</a> Liya kudlamka ilizwe, nento yonke ekulo, Ize imemelele yonke imithi yehlathi</p> 
 <p><a name="an_96:13">96:13</a> Phambi koYehova, ngokuba esiza, Ngokuba esiza kugweba ihlabathi. Uya kuligweba elimiweyo ngobulungisa, Nezizwe ngokunyanisa kwakhe.</p> 
 <p><a name="an_97:1">97:1</a> UYehova ngukumkani; liyagcoba ihlabathi, Ziyavuya iziqithi ezininzi.</p> 
 <p><a name="an_97:2">97:2</a> Ngamafu nesithokothoko ngeenxa zonke kuye, Bubulungisa nokusesikweni ummiso wetrone yakhe.</p> 
 <p><a name="an_97:3">97:3</a> Kuhamba umlilo phambi kwakhe; Ulenya ababandezeli bakhe ngeenxa zonke.</p> 
 <p><a name="an_97:4">97:4</a> Ikhanyisa elimiweyo imibane yakhe; Uyabona umhlaba,  uzibhija-bhije.</p> 
 <p><a name="an_97:5">97:5</a> Iintaba zinyibilika njengomthwebeba phambi koYehova, Phambi kweNkosi yehlabathi lonke.</p> 
 <p><a name="an_97:6">97:6</a> Izulu lixela ubulungisa bakhe, Zilubone uzuko lwakhe zonke izizwe.</p> 
 <p><a name="an_97:7">97:7</a> Badanile bonke abakhonza umfanekiso oqingqiweyo, Abaqhayisa ngeento ezingento; Bayamnqula bonke oothixo.</p> 
 <p><a name="an_97:8">97:8</a> Iyeva, iyavuya iZiyon, Ziyagcoba iintombi zakwaYuda, Ngenxa yemigwebo yakho, Yehova.</p> 
 <p><a name="an_97:9">97:9</a> Ngokuba nguwe, Yehova, Osenyangweni phezu kwehlabathi lonke; Unyukile kunene ngaphezu koothixo bonke.</p> 
 <p><a name="an_97:10">97:10</a> Bathandi bakaYehova, kuthiyeni okubi. Umgcini wemiphefumlo yabenceba bakhe Uya kubahlangula esandleni sabangendawo.</p> 
 <p><a name="an_97:11">97:11</a> Ukukhanya likuhlwayelelwe ilungisa, Novuyo baluhlwayelelwe abantliziyo zithe tye.</p> 
 <p><a name="an_97:12">97:12</a> Vuyani ngoYehova, malungisa, Nibulele isikhumbuzo sakhe esingcwele.</p> 
 <p><a name="an_98:1">98:1</a> Umhobe. Vumani kuYehova ingoma entsha, Ngokuba wenze imisebenzi ebalulekileyo; Simzuzele uloyiso isandla sakhe sokunene, nengalo yakhe engcwele.</p> 
 <p><a name="an_98:2">98:2</a> Ulwazisile uYehova usindiso lwakhe, Ubutyhilile emehlweni eentlanga ubulungisa bakhe.</p> 
 <p><a name="an_98:3">98:3</a> Ukhumbule inceba yakhe nokunyanisa kwakhe kwindlu kaSirayeli; Zilubonile zonke iziphelo zehlabathi usindiso loThixo wethu.</p> 
 <p><a name="an_98:4">98:4</a> Dumani kuYehova, nonke hlabathi, Gqobhokelani ekumemeleleni, nibethe uhadi.</p> 
 <p><a name="an_98:5">98:5</a> Mbetheleni uhadi uYehova, Uhadi nelizwi lengoma;</p> 
 <p><a name="an_98:6">98:6</a> Ngamaxilongo nezwi lesigodlo Dumani phambi koKumkani uYehova.</p> 
 <p><a name="an_98:7">98:7</a> Malugqume ulwandle nenzaliseko yalo, Elimiweyo nabemi balo.</p> 
 <p><a name="an_98:8">98:8</a> Imilambo mayibethe izandla, Zimemelele kunye iintaba</p> 
 <p><a name="an_98:9">98:9</a> Phambi koYehova, ngokuba esiza kugweba ihlabathi. Uya kuligweba elimiweyo ngobulungisa, Izizwe ngokuthe tye.</p> 
 <p><a name="an_99:1">99:1</a> UYehova nguKumkani, ziyagungqa izizwe; Ulohlala ekerubhini,  liyashukuma ihlabathi.</p> 
 <p><a name="an_99:2">99:2</a> UYehova mkhulu eZiyon; Uphakamile ngaphezu kwezizwe zonke.</p> 
 <p><a name="an_99:3">99:3</a> Baya kulibulela igama lakho elikhulu eloyikekayo; Ngokuba ungcwele yena.</p> 
 <p><a name="an_99:4">99:4</a> Amandla okumkani athanda okusesikweni; Uwazimasile wena ngokuthe tye; Wenze okusesikweni nobulungisa kwaYakobi wena.</p> 
 <p><a name="an_99:5">99:5</a> Mphakamiseni uYehova, uThixo wethu, Niqubude esitulweni seenyawo zakhe; Ngokuba ungcwele yena.</p> 
 <p><a name="an_99:6">99:6</a> OoMoses noAron phakathi kwababingeleli bakhe, NoSamuweli phakathi kwabalinqulayo igama lakhe, Baye bebiza kuYehova,  wabaphendula yena.</p> 
 <p><a name="an_99:7">99:7</a> Wathetha kubo esemqulwini welifu; Bazigcina izingqino zakhe, Nommiselo awabanika wona.</p> 
 <p><a name="an_99:8">99:8</a> Yehova, Thixo wethu, wabaphendula wena, Waba nguThixo oxolelayo kubo, Ongoziphindezelayo iintlondi zabo.</p> 
 <p><a name="an_99:9">99:9</a> Mphakamiseni uYehova, uThixo wethu, Niqubude entabeni yakhe engcwele; Ngokuba ungcwele uYehova uThixo wethu.</p> 
 <p><a name="an_100:1">100:1</a> Umhobe wombingelelo wokubulela. Dumani kuYehova, nonke hlabathi.</p> 
 <p><a name="an_100:2">100:2</a> Mkhonzeni uYehova nivuya; Yizani phambi kwakhe nimemelela.</p> 
 <p><a name="an_100:3">100:3</a> Yazini ukuba uYehova nguThixo yena; Wasenza yena,  asisithi; Singabantu bakhe nezimvu ezaluswa nguye.</p> 
 <p><a name="an_100:4">100:4</a> Ngenani emasangweni akhe nibulela, Ezintendelezweni zakhe nidumisa; Bulelani kuye, bongani igama lakhe.</p> 
 <p><a name="an_100:5">100:5</a> Ngokuba uYehova ulungile, Inceba yakhe ingunaphakade,  Ukunyaniseka kwakhe kukwizizukulwana ngezizukulwana.</p> 
 <p><a name="an_101:1">101:1</a> EkaDavide. Umhobe. Ndiya kuvuma ngenceba nangomgwebo;  Ndiya kukubethela uhadi, Yehova.</p> 
 <p><a name="an_101:2">101:2</a> Ndiya kuqiqa indlela yengqibelelo; Uya kuza nini na kum?  Ndiya kuhamba ngengqibelelo yentliziyo yam Phakathi kwendlu yam.</p> 
 <p><a name="an_101:3">101:3</a> Andiyi kubeka phambi kwamehlo am Nto inobutshijolo.  Ukwenza ngokunxaxha ndikuthiyile, Akuyi kunamathela kum.</p> 
 <p><a name="an_101:4">101:4</a> Intliziyo ejibilizayo iya kukhwelela kude kum; Into embi andiyi kuyazi.</p> 
 <p><a name="an_101:5">101:5</a> Omhlebayo ummelwane wakhe ngasese, Lowo ndiya kumbhangisa.  Omehlo aqwayingileyo, ontliziyo igungubeleyo, Lowo andinakumthwala.</p> 
 <p><a name="an_101:6">101:6</a> Amehlo am akwabanyanisayo ezweni, Ukuba bandiphahle;  Ohamba ngendlela yengqibelelo, Lowo makandilungiselele.</p> 
 <p><a name="an_101:7">101:7</a> Akayi kuhlala phakathi kwendlu yam Owenza inkohliso;  Othetha ubuxoki akayi kuqina Phambi kwamehlo am.</p> 
 <p><a name="an_101:8">101:8</a> Imiso ngemiso, ndiya kubabhangisa Bonke abangendawo belizwe, Ukuze ndibanqumle emzini kaYehova Bonke abasebenzi bobutshinga.</p> 
 <p><a name="an_102:1">102:1</a> Umthandazo wolusizana xa atyhafileyo, ephalaza iinkalazo zakhe phambi koYehova. Yehova, wuve umthandazo wam, Kufike kuwe ukuzibika kwam.</p> 
 <p><a name="an_102:2">102:2</a> Musa ukubusithelisa ubuso bakho kum ngemini yokubandezelwa kwam, Ndithobele indlebe yakho; Ngemini endidanduluka ngayo khawuleza undiphendule.</p> 
 <p><a name="an_102:3">102:3</a> Ngokuba iyaphela imihla yam njengomsi; Amathambo am avutha njengeziko.</p> 
 <p><a name="an_102:4">102:4</a> Ibethwe yoma njengomfuno intliziyo yam, Ngokuba ndilibele nokudla ukudla kwam.</p> 
 <p><a name="an_102:5">102:5</a> Ngenxa yezwi lokugcuma kwam Amathambo am atshele enyameni yam.</p> 
 <p><a name="an_102:6">102:6</a> Ndifana nengcwangube yentlango, Ndinjengesikhova sasemanxoweni.</p> 
 <p><a name="an_102:7">102:7</a> Andilali; Ndinjengentaka eyodwa phezu kwendlu.</p> 
 <p><a name="an_102:8">102:8</a> Imini yonke ziyandingcikiva iintshaba zam, Abandigezelayo bathuka ngam.</p> 
 <p><a name="an_102:9">102:9</a> Ngokuba ndidle uthuthu njengesonka, Into endiyiselayo ndiyiphithikeze nezililo,</p> 
 <p><a name="an_102:10">102:10</a> Ngenxa yokubhabhama kwakho noburhalarhume bakho; Ngokuba undifunqule wandilahla.</p> 
 <p><a name="an_102:11">102:11</a> Imihla yam injengokoluka kwamathunzi; Mna ndomile njengomfuno.</p> 
 <p><a name="an_102:12">102:12</a> Ke wena, Yehova, uhleli ngonaphakade, Inkumbuzo yakho ikwizizukulwana ngezizukulwana.</p> 
 <p><a name="an_102:13">102:13</a> Uya kusuk ume, uyiphathe iZiyon ngemfesane; Ngokuba lixesha lokuyibabala eli, ngokuba lifikile ixesha elimisiweyo.</p> 
 <p><a name="an_102:14">102:14</a> Ngokuba abakhonzi bakho bakholiswe ngamatye ayo, Uthuli lwayo banofefe ngalo.</p> 
 <p><a name="an_102:15">102:15</a> Ziya kuloyika iintlanga igama likaYehova, Nookumkani bonke behlabathi ubuqaqawuli bakho;</p> 
 <p><a name="an_102:16">102:16</a> Ngokuba eyakhile iZiyon uYehova, Wabonakala ebuqaqawulini bakhe.</p> 
 <p><a name="an_102:17">102:17</a> Uwubhekile umthandazo wabachushuluzayo, Akawudela umthandazo wabo.</p> 
 <p><a name="an_102:18">102:18</a> Oko kuya kubhalelwa isizukulwana esizayo, Abantu abaza kudalwa badumise uYehova.</p> 
 <p><a name="an_102:19">102:19</a> Ngokuba uqondele, esendaweni yakhe ephezulu engcwele;  Wondela ehlabathini esemazulwini uYehova,</p> 
 <p><a name="an_102:20">102:20</a> Ukuba akuve ukugcuma kwabakhonkxiweyo, Abakhulule oonyana bokufa;</p> 
 <p><a name="an_102:21">102:21</a> Bancokole eZiyon ngegama likaYehova, Ngendumiso yakhe eYerusalem;</p> 
 <p><a name="an_102:22">102:22</a> Ekubuthelaneni kwezizwe ndawonye, Nezikumkani, ukuba zikhonze uYehova.</p> 
 <p><a name="an_102:23">102:23</a> Uwathobile endleleni amandla am, Uyinqamle imihla yam.</p> 
 <p><a name="an_102:24">102:24</a> Ndithi, Thixo wam, musa ukundisusa phakathi kwemihla yam.  Ikwizizukulwana ngezizukulwana iminyaka yakho.</p> 
 <p><a name="an_102:25">102:25</a> Waliseka kudala ihlabathi; Lisisenzo sezandla zakho izulu.</p> 
 <p><a name="an_102:26">102:26</a> Ezo zinto ziya kudaka, wena ke ume; Zona zonke ziya konakala njengengubo, Wozigugisa njengesambatho, ziguge;</p> 
 <p><a name="an_102:27">102:27</a> Ke wena uhleli unguwe, Iminyaka yakho ayinakuphela.</p> 
 <p><a name="an_102:28">102:28</a> Oonyana babakhonzi bakho baya kuhlala, Imbewu yabo izimaseke phambi kwakho.</p> 
 <p><a name="an_103:1">103:1</a> EkaDavide. Mbonge uYehova, mphefumlo wam, Ilibonge igama lakhe elingcwele into yonke engaphakathi kwam.</p> 
 <p><a name="an_103:2">103:2</a> Mbonge uYehova, mphefumlo wam, Ungayilibali yonke impatho yakhe entle:</p> 
 <p><a name="an_103:3">103:3</a> Uloxolela bonke ubugwenxa bakho; Ulophilisa zonke izifo zakho;</p> 
 <p><a name="an_103:4">103:4</a> Ulokhulula ubomi bakho esihogweni, Akuthi jize ngenceba nemfesane;</p> 
 <p><a name="an_103:5">103:5</a> Lo uwuzalisayo umlomo wakho ngento elungileyo, Buhlaziyeke ubutsha bakho njengobokhozi.</p> 
 <p><a name="an_103:6">103:6</a> NguYehova umenzi wemisebenzi yobulungisa, Nezigwebo ngenxa yabacudisiweyo bonke;</p> 
 <p><a name="an_103:7">103:7</a> Umazisi weendlela zakhe kuMoses, Wezenzo zakhe ezincamisayo koonyana bakaSirayeli.</p> 
 <p><a name="an_103:8">103:8</a> Unemfesane enobabalo uYehova, Uzeka kade umsindo, mkhulu ngenceba.</p> 
 <p><a name="an_103:9">103:9</a> Akaphiki kuphele, Akawugcini umsindo ngonaphakade.</p> 
 <p><a name="an_103:10">103:10</a> Akenzi kuthi ngokwezono zethu, Akasiphathi ngokobugwenxa bethu;</p> 
 <p><a name="an_103:11">103:11</a> Ngokuba injengokuphakama kwezulu phezu komhlaba, Ukuba namandla, inceba yakhe kwabamoyikayo;</p> 
 <p><a name="an_103:12">103:12</a> Kunjengokuba kude kwempumalanga entshonalanga,  Ukulukhwelelisa kwakhe kuthi ukreqo lwethu;</p> 
 <p><a name="an_103:13">103:13</a> Kunjengokusikwa yimfesane koyise kubantwana, Ukusikwa yimfesane kukaYehova kwabamoyikayo.</p> 
 <p><a name="an_103:14">103:14</a> Ngokuba uyakwazi yena ukubunjwa kwethu, Ekhumbula ukuba siluthuli.</p> 
 <p><a name="an_103:15">103:15</a> Hayi, umntu! Injengotyani imihla yakhe; Njengentyantyambo yasendle, kunjalo ukutyatyamba kwakhe.</p> 
 <p><a name="an_103:16">103:16</a> Xa uthe umoya wadlula kuyo, ayibikho, Ingabi sazana nayo indawo yayo.</p> 
 <p><a name="an_103:17">103:17</a> Ke yona inceba kaYehova ikwabamoyikayo, kususela kwaphakade kude kuse ephakadeni, Nobulungisa bakhe bukoonyana boonyana;</p> 
 <p><a name="an_103:18">103:18</a> Kwabawugcinileyo umnqophiso wakhe, Kwabazikhumbulayo iziyalezo zakhe ukuba bazenze.</p> 
 <p><a name="an_103:19">103:19</a> UYehova uyizinzisile emazulwini itrone yakhe, Ubukumkani bakhe bulawula into yonke.</p> 
 <p><a name="an_103:20">103:20</a> Mbongeni uYehova, nina zithunywa zakhe, Magorha omeleleyo, alenzayo ilizwi lakhe, Ephulaphula isandi selizwi lakhe.</p> 
 <p><a name="an_103:21">103:21</a> Mbongeni uYehova, nonke mikhosi yakhe, Balungiseleli bakhe, benzi bokuthanda kwakhe.</p> 
 <p><a name="an_103:22">103:22</a> Mbongeni uYehova, nonke zenzo zakhe, Ezindaweni zonke zobukumkani bakhe. Mbonge uYehova, mphefumlo wam.</p> 
 <p><a name="an_104:1">104:1</a> Mbonge uYehova, mphefumlo wam. Yehova, Thixo wam, umkhulu kakhulu; Wambethe indili nobungangamela.</p> 
 <p><a name="an_104:2">104:2</a> Ulothi wambu ukukhanya njengengubo. Ulolaneka izulu njengelengalenga lentente;</p> 
 <p><a name="an_104:3">104:3</a> Ulohlanganisa emanzini imiqadi yamagumbi akhe aphezulu;  Ulowenza amafu inqwelo yakhe, Ulohamba ngamaphiko omoya;</p> 
 <p><a name="an_104:4">104:4</a> Ulowenza izithunywa zakhe imimoya, Abalungiseleli bakhe umlilo olenyayo.</p> 
 <p><a name="an_104:5">104:5</a> Waliseka ihlabathi phezu kwemimiso yalo, Ukuba lingashukunyiswa naphakade kanaphakade.</p> 
 <p><a name="an_104:6">104:6</a> Waligubungela ngamanzi anzongonzongo njengesambatho, Ema amanzi phezu kweentaba.</p> 
 <p><a name="an_104:7">104:7</a> Ekukhalimeni kwakho asaba, Ezwini lendudumo yakho abaleka buphuthuphuthu;</p> 
 <p><a name="an_104:8">104:8</a> Kwenyuka iintaba, kwehla izihlambo, Aya kuloo ndawo ubuwasekele yona.</p> 
 <p><a name="an_104:9">104:9</a> Wamisa umda ukuba angegqithi, Angabuye awugubungele umhlaba.</p> 
 <p><a name="an_104:10">104:10</a> Ulothuma imithombo iye ezihlanjeni; Ihamba phakathi kweentaba;</p> 
 <p><a name="an_104:11">104:11</a> Iseza zonke iinyamakazi zasendle; Amaesile asendle aqabula inxano lawo.</p> 
 <p><a name="an_104:12">104:12</a> Kuhlala phezu kwayo iintaka zezulu, Zitsholoza phakathi kwamasebe;</p> 
 <p><a name="an_104:13">104:13</a> Uloseza iintaba kumagumbi akhe aphezulu; Uyahlutha umhlaba ziziqhamo zezenzo zakho.</p> 
 <p><a name="an_104:14">104:14</a> Ulontshulisela iinkomo utyani, Nomfuno wokunceda umntu;  Ukuze kuphume isonka emhlabeni.</p> 
 <p><a name="an_104:15">104:15</a> Iwayini iyivuyise intliziyo yomntu; Bukhazimle ubuso ngeoli, Isonka siyixhase intliziyo yomntu.</p> 
 <p><a name="an_104:16">104:16</a> Iyahlutha imithi kaYehova, Imisedare yaseLebhanon awayityalayo,</p> 
 <p><a name="an_104:17">104:17</a> Apho zakhela khona iintaka; Ingwamza, isemisipresini indlu yayo.</p> 
 <p><a name="an_104:18">104:18</a> Iintaba zona ezo ziphakamileyo zezamagogo, Amawa azimela iimbila.</p> 
 <p><a name="an_104:19">104:19</a> Inyanga wayenzela amaxesha ayo, Ilanga liyakwazi ukutshona kwalo.</p> 
 <p><a name="an_104:20">104:20</a> Wenza ubumnyama wena, kube sebusuku, Ashukume ngabo onke amarhamncwa ehlathi.</p> 
 <p><a name="an_104:21">104:21</a> Iingonyama ezintsha zigqumela ukuqwenga, Zifuna ukudla kwazo kuThixo.</p> 
 <p><a name="an_104:22">104:22</a> Lakuthi chapha ilanga, ziyahlanganisana, Zibuthume ezikhundleni zazo.</p> 
 <p><a name="an_104:23">104:23</a> Uyaphuma umntu aye emsebenzini wakhe Nasenkonzweni yakhe,  ahlwise.</p> 
 <p><a name="an_104:24">104:24</a> Hayi, ukuba zininzi izenzo zakho, Yehova! Zonke ziphela uzenze ngobululumko; Uzele umhlaba zizidalwa zakho.</p> 
 <p><a name="an_104:25">104:25</a> Nalo ulwandle lulukhulu, lubanzi ngeenxa zombini; Kulapho kuzinambuzane zingenakubalwa, Ezincinane kwanezikhulu izinto eziphilileyo.</p> 
 <p><a name="an_104:26">104:26</a> Kulapho kuhamba iinqanawa; Nango umnenga owawubumbela ukudlala kulo.</p> 
 <p><a name="an_104:27">104:27</a> Zonke ezo nto ziphela zikhangele kuwe, Ukuba uzinike ukudla kwazo ngexesha elililo.</p> 
 <p><a name="an_104:28">104:28</a> Uyazinika, ziyachola; Uyasivula isandla sakho, ziyahlutha kokulungileyo.</p> 
 <p><a name="an_104:29">104:29</a> Uyabusithelisa ubuso bakho, ziyakhwankqiswa;  Uyawuhlanganisa umoya wazo, ziphume umphefumlo, Zibuyele eluthulini lwazo.</p> 
 <p><a name="an_104:30">104:30</a> Uthuma umoya wakho, ziyadalwa, Ubuhlaziye ubuso bomhlaba.</p> 
 <p><a name="an_104:31">104:31</a> Ubuqaqawuli bukaYehova mabube ngunaphakade; UYehova makavuye ngezenzo zakhe;</p> 
 <p><a name="an_104:32">104:32</a> Ulobheka emhlabeni, uzamazame; Uchukumisa iintaba,  ziqhume.</p> 
 <p><a name="an_104:33">104:33</a> Ndiya kuvuma kuYehova lo gama ndidla ubomi, Ndiya kumbethela uhadi uThixo wam ekubeni ndingokhoyo.</p> 
 <p><a name="an_104:34">104:34</a> Makube nencasa kuye ukucamngca kwam; Mna ndiya kuvuya ngoYehova.</p> 
 <p><a name="an_104:35">104:35</a> Mabagqitywe ehlabathini aboni, Bangabi sabakho abangendawo. Mbonge uYehova, mphefumlo wam, Haleluya!</p> 
 <p><a name="an_105:1">105:1</a> Bulelani kuYehova, nqulani igama lakhe; Yazisani ezizweni izenzo zakhe ezincamisileyo.</p> 
 <p><a name="an_105:2">105:2</a> Vumani kuye, mbetheleni uhadi; Xoxani ngemisebenzi yakhe yonke ebalulekileyo.</p> 
 <p><a name="an_105:3">105:3</a> Qhayisani ngegama lakhe elingcwele; Mayivuye intliziyo yabamquqelayo uYehova.</p> 
 <p><a name="an_105:4">105:4</a> Ngxamelani uYehova namandla akhe; Funani ubuso bakhe ngamaxesha onke.</p> 
 <p><a name="an_105:5">105:5</a> Khumbulani imisebenzi yakhe ebalulekileyo awayenzayo,  Izimanga zakhe, nezigwebo zomlomo wakhe,</p> 
 <p><a name="an_105:6">105:6</a> Mbewu ka-Abraham, yomkhonzi wakhe, Nyana bakaYakobi,  banyulwa bakhe.</p> 
 <p><a name="an_105:7">105:7</a> NguYehova uThixo wethu yena; Zisehlabathini lonke izigwebo zakhe.</p> 
 <p><a name="an_105:8">105:8</a> Uwukhumbula ngonaphakade umnqophiso wakhe, Ilizwi awalimisela iwaka lezizukulwana;</p> 
 <p><a name="an_105:9">105:9</a> Awanqophisana ngalo noAbraham, Awalifungela uIsake;</p> 
 <p><a name="an_105:10">105:10</a> Awalimisayo ukuba libe ngummiselo kuYakobi, Libe ngumnqophiso ongunaphakade kuSirayeli;</p> 
 <p><a name="an_105:11">105:11</a> Esithi, Ndikunika ilizwe lakwaKanan, Libe licandelo lelifa lenu;</p> 
 <p><a name="an_105:12">105:12</a> Besengamadoda ambalwa, Bebancinane, bengabaphambukeli kulo.</p> 
 <p><a name="an_105:13">105:13</a> Babehamba besuka kolunye uhlanga, baye kolunye uhlanga,  Besuka kobunye ubukumkani, baye kwabanye abantu.</p> 
 <p><a name="an_105:14">105:14</a> Akavumelanga mntu ukuba abacudise, Wohlwaya ookumkani ngenxa yabo;</p> 
 <p><a name="an_105:15">105:15</a> Esithi, Musani ukubachukumisa abathanjiswa bam, Musani ukubaphatha kakubi abaprofeti bam.</p> 
 <p><a name="an_105:16">105:16</a> Wabiza indlala, yeza phezu kwelizwe, Wawaphula wonke umsimelelo osisonka.</p> 
 <p><a name="an_105:17">105:17</a> Wathuma indoda phambi kwabo; Kwathengiswa ngoYosefu, waba likhoboka.</p> 
 <p><a name="an_105:18">105:18</a> Bazicinezela iinyawo zakhe ngamakhamandela, Wafika umphefumlo wakhe esinyithini;</p> 
 <p><a name="an_105:19">105:19</a> Kwada kwalixesha lokufika kwelizwi lakhe, Intetho kaYehova yamnyibilikisa.</p> 
 <p><a name="an_105:20">105:20</a> Ukumkani wathuma, wamkhulula, Umlawuli wezizwe wamvulela;</p> 
 <p><a name="an_105:21">105:21</a> Wamenza inkosi yendlu yakhe, Umlawuli wemfuyo yakhe yonke,</p> 
 <p><a name="an_105:22">105:22</a> Ukuba abakhonkxe abathetheli bakhe ngokuzithandela kwakhe, Amadoda akhe amakhulu awafundise ubulumko.</p> 
 <p><a name="an_105:23">105:23</a> Waza uSirayeli waya eYiputa, UYakobi waphambukela ezweni lakwaHam.</p> 
 <p><a name="an_105:24">105:24</a> Wabaqhamisa kakhulu abantu bakhe, Wabomeleza ngaphezu kwababandezeli babo.</p> 
 <p><a name="an_105:25">105:25</a> Wazijika iintliziyo zabo, ukuba babathiye abantu bakhe,  Babaqhathanisele abakhonzi bakhe.</p> 
 <p><a name="an_105:26">105:26</a> Wathuma uMoses, umkhonzi wakhe, NoAron awamnyulayo.</p> 
 <p><a name="an_105:27">105:27</a> Bazenza kubo iindawo zemiqondiso yakhe, Nezimanga zakhe ezweni lakwaHam.</p> 
 <p><a name="an_105:28">105:28</a> Wathumela ubumnyama, kwaba mnyama; Ababa nakuwaphikisa amazwi akhe.</p> 
 <p><a name="an_105:29">105:29</a> Wawaguqula amanzi abo, aba ligazi, Wazibulala iintlanzi zabo.</p> 
 <p><a name="an_105:30">105:30</a> Ilizwe labo lanyakazela amasele Ezingontsini zookumkani babo.</p> 
 <p><a name="an_105:31">105:31</a> Wathetha, zafika izibawu, Iingcongconi, emideni yabo yonke.</p> 
 <p><a name="an_105:32">105:32</a> Wabanika isichotho, saba yimvula; Umlilo walenya ezweni labo.</p> 
 <p><a name="an_105:33">105:33</a> Wayibetha imidiliya yabo nemikhiwane yabo, Wayishwaqa imithi yemida yabo.</p> 
 <p><a name="an_105:34">105:34</a> Wathetha, kwafika iinkumbi ezandayo, Nezikhothululayo,  into engenakubalwa;</p> 
 <p><a name="an_105:35">105:35</a> Zayidla imifuno yonke ezweni labo, Zazidla iziqhamo zomhlaba wabo.</p> 
 <p><a name="an_105:36">105:36</a> Waza wababulala bonke abamazibulo ezweni labo, Intlahlela yamandla abo onke.</p> 
 <p><a name="an_105:37">105:37</a> Wabakhupha ke abakhe benesilivere negolide, Akwabakho ukhubekayo ezizweni zakhe.</p> 
 <p><a name="an_105:38">105:38</a> Lavuya iYiputa ekuphumeni kwabo, Ngokuba lifikelwe kukunkwantyisa kwabo.</p> 
 <p><a name="an_105:39">105:39</a> Waneka ilifu lokubasitha, Nomlilo wokukhanyisa ebusuku.</p> 
 <p><a name="an_105:40">105:40</a> Babiza, wazisa izagwityi, Wabahluthisa nangesonka sasezulwini.</p> 
 <p><a name="an_105:41">105:41</a> Wavula iliwa, abaleka amanzi, Ahamba engumlambo emqwebedwini.</p> 
 <p><a name="an_105:42">105:42</a> Ngokuba wakhumbula ilizwi lakhe elingcwele, Wakhumbula uAbraham umkhonzi wakhe.</p> 
 <p><a name="an_105:43">105:43</a> Wabakhupha abantu bakhe benemihlali, Abanyulwa bakhe bememelela.</p> 
 <p><a name="an_105:44">105:44</a> Wabanika amazwe eentlanga, Bayihlutha inzuzo yokwaphuka kwezizwe,</p> 
 <p><a name="an_105:45">105:45</a> Ukuze bayigcine imimiselo yakhe, Bayibambe imiyalelo yakhe. Haleluya!</p> 
 <p><a name="an_106:1">106:1</a> Haleluya! Bulelani kuYehova, ngokuba elungile, Ngokuba ingunaphakade inceba yakhe.</p> 
 <p><a name="an_106:2">106:2</a> Ngubani na onokuzixela izenzo zobugorha bukaYehova,  Onokuyivakalisa yonke indumiso yakhe?</p> 
 <p><a name="an_106:3">106:3</a> Hayi, uyolo lwabaligcinayo isiko, Lwabenza ubulungisa ngamaxesha onke!</p> 
 <p><a name="an_106:4">106:4</a> Ndikhumbule, Yehova, ekwenzeni kwakho isisa kubantu bakho;  Ndiyelele ngosindiso lwakho,</p> 
 <p><a name="an_106:5">106:5</a> Ukuze ndibone inyhweba yabanyulwa bakho, Ndivuye ekuvuyeni kohlanga lwakho, Ndiqhayise kunye nelifa lakho.</p> 
 <p><a name="an_106:6">106:6</a> Sonile, thina noobawo; Senze ubugwenxa, senze okungendawo.</p> 
 <p><a name="an_106:7">106:7</a> Oobawo abayiqiqanga eYiputa imisebenzi yakho ebalulekileyo; Ababukhumbulanga ubuninzi beenceba zakho;  Baphika elwandle, eLwandle oluBomvu.</p> 
 <p><a name="an_106:8">106:8</a> Wabasindisa ngenxa yegama lakhe, Ukuze abazise ubugorha bakhe.</p> 
 <p><a name="an_106:9">106:9</a> Walukhalimela uLwandle oluBomvu, loma, Wabahambisa emanzini anzongonzongo kwanga kusentlango.</p> 
 <p><a name="an_106:10">106:10</a> Wabasindisa esandleni sobathiyayo, Wabakhulula esandleni sotshaba.</p> 
 <p><a name="an_106:11">106:11</a> Amanzi abagubungela ababandezeli babo, Akwasala namnye kubo.</p> 
 <p><a name="an_106:12">106:12</a> Bakholwa ke ngamazwi akhe, Bayivuma indumiso yakhe.</p> 
 <p><a name="an_106:13">106:13</a> Kanti bahle bazilibala izenzo zakhe, Abalilinda icebo lakhe.</p> 
 <p><a name="an_106:14">106:14</a> Bakhanukile entlango, Bamlinga uThixo enkangala.</p> 
 <p><a name="an_106:15">106:15</a> Wabanika abakubizayo; Wathumela ukungcumbeka emphefumlweni wabo.</p> 
 <p><a name="an_106:16">106:16</a> Bamenzela umona uMoses eminqubeni, NoAron ongcwele kaYehova.</p> 
 <p><a name="an_106:17">106:17</a> Wavuleka umhlaba, wamginya uDatan, Waliselela ibandla lika-Abhiram;</p> 
 <p><a name="an_106:18">106:18</a> Umlilo walitshisa ibandla labo, Amalangatye abalenya abangendawo.</p> 
 <p><a name="an_106:19">106:19</a> Benza ithole eHorebhe, Baqubuda emfanekisweni otyhidiweyo.</p> 
 <p><a name="an_106:20">106:20</a> Balwananisa uzuko lwabo Ngento emilise okwenkomo edla utyani.</p> 
 <p><a name="an_106:21">106:21</a> Bamlibala uThixo, umsindisi wabo, Owenza imisebenzi emikhulu eYiputa;</p> 
 <p><a name="an_106:22">106:22</a> Imisebenzi ebalulekileyo ezweni lakwaHam, Imisebenzi eyoyikekayo eLwandle oluBomvu.</p> 
 <p><a name="an_106:23">106:23</a> Wathi uya kubatshabalalisa, Koko wesukayo uMoses,  umnyulwa wakhe, Wema ethubeni phambi kwakhe, Ebuyisa ubushushu bakhe, ukuba angatshabalalisi.</p> 
 <p><a name="an_106:24">106:24</a> Balicekisa ilizwe elinqwenelekayo, Abakholwa lilizwi lakhe,</p> 
 <p><a name="an_106:25">106:25</a> Bakrokra ezintenteni zabo, Abaliphulaphula izwi likaYehova.</p> 
 <p><a name="an_106:26">106:26</a> Wabaphakamisela isandla sakhe, Wafungela ukuba abawise entlango;</p> 
 <p><a name="an_106:27">106:27</a> Ayiwise imbewu yabo phakathi kweentlanga, Abachithachithe emazweni.</p> 
 <p><a name="an_106:28">106:28</a> Bazibandakanya noBhahali-pehore, Badla imibingelelo yabafileyo,</p> 
 <p><a name="an_106:29">106:29</a> Bamqumbisa ngeentlondi zabo; Sagaleleka phakathi kwabo isibetho.</p> 
 <p><a name="an_106:30">106:30</a> Wesuka wema uPinehasi, walamla; Sathintelwa isibetho.</p> 
 <p><a name="an_106:31">106:31</a> Oko kwabalelwa kuye ekuthini bubulungisa Izizukulwana ngezizukulwana kude kuse ephakadeni.</p> 
 <p><a name="an_106:32">106:32</a> Bamqumbisa emanzini aseMeribha, Kwehla ububi kuMoses ngenxa yabo;</p> 
 <p><a name="an_106:33">106:33</a> Ngokuba bawuphikisa umoya wakhe, Waphololoza ke ngomlomo wakhe.</p> 
 <p><a name="an_106:34">106:34</a> Abazitshabalalisa izizwe, Awayethethe ngazo kubo uYehova;</p> 
 <p><a name="an_106:35">106:35</a> Baxubana neentlanga ezo, Bafunda izenzo zazo;</p> 
 <p><a name="an_106:36">106:36</a> Bakhonza izithixo zazo, Yaba sisirhintyelo kubo.</p> 
 <p><a name="an_106:37">106:37</a> Babingelela ngoonyana babo nangeentombi zabo kwiidemon;</p> 
 <p><a name="an_106:38">106:38</a> Baphalaza igazi elimsulwa, Igazi loonyana babo neleentombi zabo, Ababingelela ngabo kwizithixo zakwaKanan;  Lahlanjelwa ilizwe ngamagazi.</p> 
 <p><a name="an_106:39">106:39</a> Baba ziinqambi ngezenzo zabo, Bahenyuza ngeentlondi zabo.</p> 
 <p><a name="an_106:40">106:40</a> Wavutha ke umsindo kaYehova kubantu bakhe, Laba lisikizi kuye ilifa lakhe.</p> 
 <p><a name="an_106:41">106:41</a> Wabanikela ezandleni zeentlanga, Balawulwa ngababathiyileyo.</p> 
 <p><a name="an_106:42">106:42</a> Zabaxina iintshaba zabo, Bathotyelwa phantsi kwezandla zazo.</p> 
 <p><a name="an_106:43">106:43</a> Zibe zininzi izihlandlo ebahlangula; Ke bona bamphikisa ngamaqhinga abo, Bonakala bubugwenxa babo.</p> 
 <p><a name="an_106:44">106:44</a> Noko ke wakunonelela ukubandezelwa kwabo, Akuva ukuhlahlamba kwabo.</p> 
 <p><a name="an_106:45">106:45</a> Wawukhumbula ngenxa yabo umnqophiso wakhe, Wazohlwaya ngenxa yobuninzi beenceba zakhe.</p> 
 <p><a name="an_106:46">106:46</a> Wabafumanisa imfesane Phambi kwabo bonke abaye bebathimbile.</p> 
 <p><a name="an_106:47">106:47</a> Sisindise, Yehova, Thixo wethu, Sibuthe ezintlangeni,  Ukuze sibulele kwigama lakho elingcwele, Sizingce ngendumiso yakho.</p> 
 <p><a name="an_106:48">106:48</a> Makabongwe uYehova, uThixo kaSirayeli, Kususela kwaphakade kude kuse ephakadeni. Mabathi bonke abantu, Amen.  Haleluya!</p> 
 <p><a name="an_107:1">107:1</a> Bulelani kuYehova, ngokuba elungile, Ngokuba ingunaphakade inceba yakhe.</p> 
 <p><a name="an_107:2">107:2</a> Mabatsho abakhululwa bakaYehova, Awabakhululayo esandleni sombandezeli;</p> 
 <p><a name="an_107:3">107:3</a> Wababutha emazweni, Empumalanga nasentshonalanga, Entla naselwandle.</p> 
 <p><a name="an_107:4">107:4</a> Badinga entlango, endleleni esenkanga, la, Abafumana mzi wakuhlala.</p> 
 <p><a name="an_107:5">107:5</a> Belambile, benxaniwe, Watyhafa phakathi kwabo umphefumlo wabo.</p> 
 <p><a name="an_107:6">107:6</a> Bakhala ke kuYehova embandezelweni yabo, Wabahlangula ekucuthekeni kwabo;</p> 
 <p><a name="an_107:7">107:7</a> Wabanyathelisa endleleni ethe tye, Ukuba baye kumzi wokuhlala.</p> 
 <p><a name="an_107:8">107:8</a> Mabayibulele kuYehova inceba yakhe, Nemisebenzi yakhe ebalulekileyo koonyana babantu!</p> 
 <p><a name="an_107:9">107:9</a> Kuba ewuhluthisile umphefumlo otshobayo, Wawuzalisa ngokulungileyo umphefumlo olambileyo.</p> 
 <p><a name="an_107:10">107:10</a> Behleli emnyameni nasethunzini lokufa, Bekhonkxwe yimbandezelo nasisinyithi,</p> 
 <p><a name="an_107:11">107:11</a> Ngokuba bephikise amazwi kaThixo, Belitshitshisa icebo lOsenyangweni:</p> 
 <p><a name="an_107:12">107:12</a> Wayithoba intliziyo yabo ngokubasebenzisa kanzima;  Bakhubeka, akwabakho mncedi.</p> 
 <p><a name="an_107:13">107:13</a> Bakhala ke kuYehova embandezelweni yabo; Wabasindisa ekucuthekeni kwabo.</p> 
 <p><a name="an_107:14">107:14</a> Wabakhupha emnyameni nasethunzini lokufa, Waziqhawula iimbophelelo zabo.</p> 
 <p><a name="an_107:15">107:15</a> Mabayibulele kuYehova inceba yakhe, Nemisebenzi yakhe ebalulekileyo koonyana babantu!</p> 
 <p><a name="an_107:16">107:16</a> Kuba ezaphule iingcango zobhedu, Wayixakaxa imivalo yesinyithi.</p> 
 <p><a name="an_107:17">107:17</a> Abamathileyo, ngenxa yendlela yokukreqa kwabo, Nangenxa yobugwenxa babo, bacinezelwa;</p> 
 <p><a name="an_107:18">107:18</a> Konke ukudla kwaba lisikizi kumphefumlo wabo, Bafika emasangweni okufa.</p> 
 <p><a name="an_107:19">107:19</a> Bakhala ke kuYehova embandezelweni yabo, Wabasindisa ekucuthekeni kwabo.</p> 
 <p><a name="an_107:20">107:20</a> Wathumela ilizwi lakhe, wabaphilisa, Wabasiza ezihogweni zabo.</p> 
 <p><a name="an_107:21">107:21</a> Mabayibulele kuYehova inceba yakhe, Nemisebenzi yakhe ebalulekileyo koonyana babantu!</p> 
 <p><a name="an_107:22">107:22</a> Mababingelele imibingelelo yombulelo, Bancokole ngezenzo zakhe bememelela.</p> 
 <p><a name="an_107:23">107:23</a> Abaya elwandle ngeenqanawa, Benze ishishini emanzini amaninzi,</p> 
 <p><a name="an_107:24">107:24</a> Bazibona bona izenzo zikaYehova, Nemisebenzi yakhe ebalulekileyo enzulwini.</p> 
 <p><a name="an_107:25">107:25</a> Watsho, wavusa umoya ovuthuzayo, Waphakamisa amaza ayo.</p> 
 <p><a name="an_107:26">107:26</a> Banyuka basinga ezulwini, behla basinga emanzini enzonzobila; Umphefumlo wabo uthe amandla bububi.</p> 
 <p><a name="an_107:27">107:27</a> Bathendeleka, bahexa njengenxila, Butshone bonke ubulumko babo.</p> 
 <p><a name="an_107:28">107:28</a> Bakhala ke kuYehova embandezelweni yabo Wabakhupha ekucuthekeni kwabo.</p> 
 <p><a name="an_107:29">107:29</a> Ukumisile ukuvuthuza, kwathi cwaka, Amaza ayo azola;</p> 
 <p><a name="an_107:30">107:30</a> Bavuya ke, kuba edambile; Wabafikisa echwebeni abalilangazelelayo.</p> 
 <p><a name="an_107:31">107:31</a> Mabayibulele kuYehova inceba yakhe, Nemisebenzi yakhe ebalulekileyo koonyana babantu!</p> 
 <p><a name="an_107:32">107:32</a> Mabamphakamise ebandleni labantu, Bamdumise embuthweni yamadoda amakhulu.</p> 
 <p><a name="an_107:33">107:33</a> Uyenze imilambo yaba yintlango, Namathende amanzi aba ngumhlaba onxaniweyo;</p> 
 <p><a name="an_107:34">107:34</a> Ilizwe elineziqhamo laba leletyuwa, Ngenxa yezinto ezimbi zabemi balo.</p> 
 <p><a name="an_107:35">107:35</a> Uyenze intlango yaba lidike elinamanzi, Ilizwe elingumqwebedu laba ngamathende amanzi.</p> 
 <p><a name="an_107:36">107:36</a> Wabahlalisa khona abalambileyo, Bamisa umzi wokuhlala.</p> 
 <p><a name="an_107:37">107:37</a> Bahlwayela amasimi, batyala izidiliya, Bavelisa iziqhamo,  baba nongeniselo.</p> 
 <p><a name="an_107:38">107:38</a> Wabasikelela, banda kunene, Iinkomo zabo akazinciphisa.</p> 
 <p><a name="an_107:39">107:39</a> Bancipha, basibekeka Ngokukhanyangwa bububi nesingqala.</p> 
 <p><a name="an_107:40">107:40</a> Uwagalele ngendelo amanene, Wawadingisa enyanyeni,  kungekho ndlela.</p> 
 <p><a name="an_107:41">107:41</a> Walisa engxondeni ihlwempu, kude nengcinezelo, Walenzela imizalwana yanjengomhlambi.</p> 
 <p><a name="an_107:42">107:42</a> Baya kubona abathe tye, bavuye, Bonke ubugqwetha buvale umlomo.</p> 
 <p><a name="an_107:43">107:43</a> Lowo ulumkileyo makazigcine ezi ndawo, Azigqale iinceba zikaYehova.</p> 
 <p><a name="an_108:1">108:1</a> Ingoma. Umhobe kaDavide. Izimasekile intliziyo yam,  Thixo, Ndiya kuvuma, ndibethe uhadi, Kwanozuko lwam.</p> 
 <p><a name="an_108:2">108:2</a> Vukani, mrhubhe nohadi; Ndiya kusiphangela isifingo.</p> 
 <p><a name="an_108:3">108:3</a> Ndiya kubulela kuwe phakathi kwezizwe, Yehova,  Ndikubethele uhadi phakathi kwezizwe.</p> 
 <p><a name="an_108:4">108:4</a> Ngokuba inkulu ngaphezu kwezulu inceba yakho, Yada yesa esibhakabhakeni inyaniso yakho.</p> 
 <p><a name="an_108:5">108:5</a> Ziphakamise ngaphezu kwezulu, Thixo, Bube phezu kwehlabathi lonke ubuqaqawuli bakho.</p> 
 <p><a name="an_108:6">108:6</a> Ukuze zihlangulwe iintanda zakho, Sindisa ngesandla sakho sokunene, undiphendule.</p> 
 <p><a name="an_108:7">108:7</a> UThixo uthethe engcwele; mandivuyelele, Ndimabe uShekem,  ndiyilinganisele intili yaseSukoti.</p> 
 <p><a name="an_108:8">108:8</a> Ngowam uGiliyadi, ngowam uManase, UEfrayim sisigcina-ntloko sam, UYuda yintonga yam yommiselo;</p> 
 <p><a name="an_108:9">108:9</a> UMowabhi sisitya sam sokuhlambela, Ndiyiphosa kuEdom imbadada yam; Ndiduma ngelamaFilisti.</p> 
 <p><a name="an_108:10">108:10</a> Ngubani na owondisa emzini onqatyisiweyo, Ngubani na owondikhaphela kwaEdom?</p> 
 <p><a name="an_108:11">108:11</a> Asinguwe na, Thixo, lo usihlambileyo? Akwaphuma, Thixo,  nemikhosi yethu.</p> 
 <p><a name="an_108:12">108:12</a> Sincede kumbandezeli wethu; Alunto yanto usindiso lomntu.</p> 
 <p><a name="an_108:13">108:13</a> NgoThixo siya kweyisa, Abagqushe yena ababandezeli bethu.</p> 
 <p><a name="an_109:1">109:1</a> Kumongameli; ekaDavide. Umhobe. Thixo wendumiso yam,  musa ukuthi tu;</p> 
 <p><a name="an_109:2">109:2</a> Ngokuba bandakhamisele umlomo ongendawo, nomlomo onenkohliso; Bathetha ngam ngolwimi lobuxoki.</p> 
 <p><a name="an_109:3">109:3</a> Bandijikele ngeentetho zentiyo; Balwa nam ngelize.</p> 
 <p><a name="an_109:4">109:4</a> Ekubeni mna ndibathanda, bona bayandichasa, Ndibe mna ndithandaza.</p> 
 <p><a name="an_109:5">109:5</a> Endaweni yobulungisa bandibuyekeza ngobubi; Ekubeni mna ndibathanda, bona bayandithiya.</p> 
 <p><a name="an_109:6">109:6</a> Misa ongendawo, abe ngumveleli wakhe, Eme uSathana ngasekunene kwakhe.</p> 
 <p><a name="an_109:7">109:7</a> Ekuthethweni kwetyala makaphume engongendawo, Nomthandazo wakhe ube sisono.</p> 
 <p><a name="an_109:8">109:8</a> Imihla yakhe mayibe mbalwa, Mabuthatyathwe ngomnye ubuveleli bakhe.</p> 
 <p><a name="an_109:9">109:9</a> Oonyana bakhe mababe ziinkedama, Nomkakhe abe ngumhlolokazi;</p> 
 <p><a name="an_109:10">109:10</a> Babhadule bebhadula oonyana bakhe, becela, Bengqiba,  bekude namanxuwa akowabo.</p> 
 <p><a name="an_109:11">109:11</a> Umboleki-mali makakushwankathele konke anako, Abasemzini baphange ukuxelenga kwakhe.</p> 
 <p><a name="an_109:12">109:12</a> Makungabikho wolulela nceba kuye, Kungabikho uzibabalayo iinkedama zakhe.</p> 
 <p><a name="an_109:13">109:13</a> Izivela-mva zakhe mazibe zezokunqunyulwa, Igama lazo licinywe esizukulwaneni esizayo.</p> 
 <p><a name="an_109:14">109:14</a> Mabukhunjulwe nguYehova ubugwenxa booyise, Singacinywa isono sonina.</p> 
 <p><a name="an_109:15">109:15</a> Masibe phambi koYehova ngamaxesha onke, Akunqumle ehlabathini ukukhunjulwa kwabo;</p> 
 <p><a name="an_109:16">109:16</a> Ngenxa enokuba engakukhumbulanga ukwenza inceba,  Etshutshise indoda elusizana, Elihlwempu, enentliziyo eyothukileyo, ukuba ayibulale.</p> 
 <p><a name="an_109:17">109:17</a> Ewe, wathanda ukuqalekisa, kwamfikela; Akakufuna ukusikelela, kwakhwelela kude kuye.</p> 
 <p><a name="an_109:18">109:18</a> Wambatha ukuqalekisa kwanga yingubo yakhe, Kwangena embilinini wakhe njengamanzi, Nanjengeoli emathanjeni akhe.</p> 
 <p><a name="an_109:19">109:19</a> Makube njengengubo kuye, azithe wambu ngayo, Kube luqhwemesha, alunxibe amaxesha onke.</p> 
 <p><a name="an_109:20">109:20</a> Nguwo lowo umvuzo wabandichasayo, ophuma kuYehova,  Wabathetha okubi ngomphefumlo wam.</p> 
 <p><a name="an_109:21">109:21</a> Ke wena Yehova, Nkosi, ndenzele ngenxa yegama lakho;  Ngokokuba ilungile inceba yakho; ndihlangule.</p> 
 <p><a name="an_109:22">109:22</a> Ngokuba ndilusizana, ndilihlwempu, Intliziyo yam ihlatyiwe phakathi kwam.</p> 
 <p><a name="an_109:23">109:23</a> Ndinjengethunzi xa lolukayo, ndiyemka; Ndiphetshethwa njengenkumbi.</p> 
 <p><a name="an_109:24">109:24</a> Amadolo am ayagexa kukuzila ukudla, Nenyama yam ibhityile, tu ukutyeba.</p> 
 <p><a name="an_109:25">109:25</a> Ndithe ndasisingcikivo kubo; Bendibona, bahlunguzela intloko.</p> 
 <p><a name="an_109:26">109:26</a> Ndincede, Yehova, Thixo wam, Ndisindise ngokwenceba yakho;</p> 
 <p><a name="an_109:27">109:27</a> Bazi ukuba sisandla sakho eso, Ukuba kukwenza kwakho,  Yehova.</p> 
 <p><a name="an_109:28">109:28</a> Bayaqalekisa aba, uyasikelela wena; Besukile bema, baya kudana; uya kubuya yena umkhonzi wakho.</p> 
 <p><a name="an_109:29">109:29</a> Abandichasayo baya kwambatha ihlazo, Bazithi wambu ukudana njengengubo yokwaleka.</p> 
 <p><a name="an_109:30">109:30</a> Ndiya kubulela kakhulu kuYehova ngomlomo wam, Ndimdumise phakathi kwabaninzi;</p> 
 <p><a name="an_109:31">109:31</a> Kuba emi ekunene kolihlwempu, Ukuba amsindise kwabawugwebayo umphefumlo wakhe.</p> 
 <p><a name="an_110:1">110:1</a> EkaDavide. Umhobe. Utsho uYehova eNkosini yam ukuthi,  Hlala ngasekunene kwam, Ndide iintshaba zakho ndizenze Isitulo seenyawo zakho.</p> 
 <p><a name="an_110:2">110:2</a> Intonga yamandla akho uya kuyithumela uYehova, ivela eZiyon, esithi, Yiba nobukhosi phakathi kweentshaba zakho.</p> 
 <p><a name="an_110:3">110:3</a> Abantu bakho baya kuzinikela ngeentliziyo, ngemini yakho yokuphuma umkhosi; Bebethe ezingcwele, ekuphumeni kwesifingo,  Uza kuwe umbethe womlisela wakho.</p> 
 <p><a name="an_110:4">110:4</a> Ufungile uYehova, akayi kuzohlwaya; uthe, Ungumbingeleli ngonaphakade wena Ngokohlobo lukaMelkitsedeke.</p> 
 <p><a name="an_110:5">110:5</a> INkosi ngasekunene kwakho Iya kuphalusa ookumkani ngemini yomsindo wayo.</p> 
 <p><a name="an_110:6">110:6</a> Iya kugweba phakathi kweentlanga, kuzale zizidumbu;  Iphaluse intloko ezweni elibanzi.</p> 
 <p><a name="an_110:7">110:7</a> Endleleni iya kusela emlanjaneni; Ngenxa yoko iya kuphakamisa intloko.</p> 
 <p><a name="an_111:1">111:1</a> Haleluya! Ndiya kubulela kuYehova ngentliziyo yonke,  Elucweyweni lwabathe tye nasebandleni.</p> 
 <p><a name="an_111:2">111:2</a> Zikhulu izenzo zikaYehova, Zezokungxokwa iintsingiselo zazo zonke.</p> 
 <p><a name="an_111:3">111:3</a> Unendili nobungangamela umsebenzi wakhe, Ubulungisa bakhe bumi ngonaphakade.</p> 
 <p><a name="an_111:4">111:4</a> Uyenzele ukuze ikhunjulwe imisebenzi yakhe ebalulekileyo;  Unobabalo nemfesane uYehova.</p> 
 <p><a name="an_111:5">111:5</a> Ubaphe ukudla abamoyikayo; Uwukhumbule ngonaphakade umnqophiso wakhe.</p> 
 <p><a name="an_111:6">111:6</a> Ubabonise abantu bakhe amandla ezenzo zakhe, Ebanika ilifa leentlanga.</p> 
 <p><a name="an_111:7">111:7</a> Izenzo zezandla zakhe ziyinyaniso nesiko; Zithembekile zonke iziyalezo zakhe.</p> 
 <p><a name="an_111:8">111:8</a> Zizimasekile nanini nangonaphakade; Zenziwe ngenyaniso,  zithe tye.</p> 
 <p><a name="an_111:9">111:9</a> Ubathumele abantu bakhe inkululeko; Uwumisele ngonaphakade umnqophiso wakhe; Lingcwele, liyoyikeka, igama lakhe.</p> 
 <p><a name="an_111:10">111:10</a> Ingqalo yobulumko kukoyika uYehova, Banengqiqo elungileyo bonke abenza ngako; Indumiso yakhe ihlala imi.</p> 
 <p><a name="an_112:1">112:1</a> Haleluya! Hayi, uyolo lomntu omoyikayo uYehova,  Oyinoneleleyo kunene imithetho yakhe!</p> 
 <p><a name="an_112:2">112:2</a> Iya kuba nobugorha ehlabathini imbewu yakhe; Isizukulwana sabathe tye sisikelelwe.</p> 
 <p><a name="an_112:3">112:3</a> Bubuncwane nobutyebi endlwini yakhe; Ubulungisa bakhe buhlala bumi.</p> 
 <p><a name="an_112:4">112:4</a> Baphunyelwa kukukhanya ebumnyameni abathe tye, Benobabalo,  nemfesane, nobulungisa.</p> 
 <p><a name="an_112:5">112:5</a> Unoyolo umntu obabalayo, aboleke; Uya kuyimisa intetho yakhe ematyaleni.</p> 
 <p><a name="an_112:6">112:6</a> Ngokuba akayi kushukunyiswa naphakade; Uya kuba lilungisa elikhunjulwa ngonaphakade.</p> 
 <p><a name="an_112:7">112:7</a> Akoyikiswa ziindaba ezimbi; Iqinisekile intliziyo yakhe,  ikholose ngoYehova.</p> 
 <p><a name="an_112:8">112:8</a> Izimasekile intliziyo yakhe, akoyiki; Uya kuda ababonele ababandezeli bakhe.</p> 
 <p><a name="an_112:9">112:9</a> Uyahlakaza, upha amahlwempu; Ubulungisa bakhe buhlala bumi, Uphondo lwakhe luphakamile, lunozuko.</p> 
 <p><a name="an_112:10">112:10</a> Ongendawo yena uya kukubona, aqumbe, Atshixize amazinyo,  anyibilike; Umnqweno wongendawo uyadaka.</p> 
 <p><a name="an_113:1">113:1</a> Haleluya! Dumisani, bakhonzi bakaYehova, Dumisani igama likaYehova.</p> 
 <p><a name="an_113:2">113:2</a> Malibongwe igama likaYehova, Kususela ngokunje, kude kuse ephakadeni.</p> 
 <p><a name="an_113:3">113:3</a> Kwasekuphumeni kwelanga kuse ekutshoneni kwalo,  Malidunyiswe igama likaYehova.</p> 
 <p><a name="an_113:4">113:4</a> Uphakamile ngaphezu kweentlanga zonke uYehova,  Bungaphezulu kwamazulu ubuqaqawuli bakhe.</p> 
 <p><a name="an_113:5">113:5</a> Ngubani na onjengoYehova, uThixo wethu? Ulohlala phezulu;</p> 
 <p><a name="an_113:6">113:6</a> Uloqondela phantsi; Ezulwini nasemhlabeni?</p> 
 <p><a name="an_113:7">113:7</a> Ulomvusa eluthulini osweleyo, Ulomphakamisa ezaleni olihlwempu,</p> 
 <p><a name="an_113:8">113:8</a> Ukuba amhlalise namanene, Amanene abantu bakhe;</p> 
 <p><a name="an_113:9">113:9</a> Ulohlalisa endlwini umfazi ongazaliyo, Abe ngunobantwana ovuyayo. Haleluya!</p> 
 <p><a name="an_114:1">114:1</a> Ekuphumeni kukaSirayeli eYiputa, Kwendlu kaYakobi ebantwini abantetho ingaziwayo,</p> 
 <p><a name="an_114:2">114:2</a> UYuda waba yingcwele yakhe, USirayeli waba sisikumkani sakhe.</p> 
 <p><a name="an_114:3">114:3</a> Ulwandle lwabona, lwasaba, IYordan yabuya umva.</p> 
 <p><a name="an_114:4">114:4</a> Iintaba zadloba njengeenkunzi zeegusha; Iinduli,  njengamatakane omhlambi.</p> 
 <p><a name="an_114:5">114:5</a> Ubunani na, lulwandlendini, ukuba usabe? Wena Yordan,  ukuba ubuye umva?</p> 
 <p><a name="an_114:6">114:6</a> Nina zintaba, ukuba nidlobe njengeenkunzi zeegusha? Nina zinduli, njengamatakane omhlambi?</p> 
 <p><a name="an_114:7">114:7</a> Wena hlabathi, zibhijabhije ebusweni beNkosi, Ebusweni boThixo kaYakobi;</p> 
 <p><a name="an_114:8">114:8</a> Uloguqula iliwa libe lidike lamanzi, Iqhwitha libe yimithombo yamanzi.</p> 
 <p><a name="an_115:1">115:1</a> Ungazukisi thina, Yehova, ungazukisi thina; Zukisa igama lakho, Ngenxa yenceba yakho, ngenxa yenyaniso yakho.</p> 
 <p><a name="an_115:2">115:2</a> Yini na ukuba zithi iintlanga, Uphi na kaloku uThixo wabo?</p> 
 <p><a name="an_115:3">115:3</a> UThixo wethu ke usemazulwini, Konke akuthandileyo uyakwenza.</p> 
 <p><a name="an_115:4">115:4</a> Izithixo zazo yisilivere negolide, Zizenzo zezandla zabantu.</p> 
 <p><a name="an_115:5">115:5</a> Zinomlomo nje, azithethi; Zinamehlo nje aziboni;</p> 
 <p><a name="an_115:6">115:6</a> Zineendlebe nje, aziva; Zineempumlo nje, azisezeli.</p> 
 <p><a name="an_115:7">115:7</a> Izandla zazo aziphathi, Iinyawo zazo azihambi; Azidumzeli ngomqala wazo.</p> 
 <p><a name="an_115:8">115:8</a> Boba njengazo abenzi bazo, Bonke abasukuba bekholose ngazo.</p> 
 <p><a name="an_115:9">115:9</a> Wena Sirayeli, kholosa ngoYehova; Uncedo lwabo nengweletshetshe yabo nguye.</p> 
 <p><a name="an_115:10">115:10</a> Nani bendlu ka-Aron, kholosani ngoYehova; Uncedo lwabo nengweletshetshe yabo nguye.</p> 
 <p><a name="an_115:11">115:11</a> Nina boyiki bakaYehova, kholosani ngoYehova; Uncedo lwabo nengweletshetshe yabo nguye.</p> 
 <p><a name="an_115:12">115:12</a> UYehova usikhumbule, wosisikelela; Woyisikelela indlu kaSirayeli, Woyisikelela indlu ka-Aron;</p> 
 <p><a name="an_115:13">115:13</a> Wobasikelela aboyiki bakaYehova, Abancinane kwanabakhulu.</p> 
 <p><a name="an_115:14">115:14</a> UYehova wonandisa nina ngakumbi nangakumbi, Abandise oonyana benu.</p> 
 <p><a name="an_115:15">115:15</a> Nisikelelekile kuYehova, UMenzi wamazulu nowehlabathi.</p> 
 <p><a name="an_115:16">115:16</a> Amazulu ngamazulu kaYehova, Ihlabathi ulinike oonyana babantu.</p> 
 <p><a name="an_115:17">115:17</a> Asingabafileyo abamdumisayo uYehova, Asingabo bonke abehlayo baye kwelokuzola.</p> 
 <p><a name="an_115:18">115:18</a> Thina ke siya kumbonga uYehova, Kususela koku kude kuse ephakadeni. Haleluya!</p> 
 <p><a name="an_116:1">116:1</a> Ndiyamthanda, ngokuba uYehova eliva Ilizwi lam,  ukutarhuzisa kwam.</p> 
 <p><a name="an_116:2">116:2</a> Ngokuba endithobele indlebe yakhe, Ndiya kumnqula ngemihla yam yonke.</p> 
 <p><a name="an_116:3">116:3</a> Izintya zokufa zandijikela, Iingxingongo zelabafileyo zandifumana, Ndafunyanwa ziimbandezelo nesingqa la.</p> 
 <p><a name="an_116:4">116:4</a> Ndanqula ke igama likaYehova, ndathi, Yehova, ndiya kukhunga, siza umphefumlo wam.</p> 
 <p><a name="an_116:5">116:5</a> UYehova unobabalo, ulilungisa, UThixo wethu unemfesane.</p> 
 <p><a name="an_116:6">116:6</a> Ngumgcini wabazizidenge uYehova; Ndandiswele,  wandisindisa.</p> 
 <p><a name="an_116:7">116:7</a> Buyela ekuphumleni kwakho, mphefumlo wam, Ngokuba uYehova ukuphatha kakuhle;</p> 
 <p><a name="an_116:8">116:8</a> Ngokuba ewuhlangule umphefumlo wam ekufeni, Iliso lam ezinyembezini, Unyawo lwam ekungqulekeni.</p> 
 <p><a name="an_116:9">116:9</a> Ndiya kuhamba-hamba phambi koYehova Emazweni abaphilileyo.</p> 
 <p><a name="an_116:10">116:10</a> Ndiyakholwa, xa ndithethayo; Mna ndicinezelekile kunene.</p> 
 <p><a name="an_116:11">116:11</a> Ndathi mna ekuphakuzeleni kwam, Bonke abantu ngamaxoki.</p> 
 <p><a name="an_116:12">116:12</a> Ndingambuyisela ngantoni na uYehova Konke ukundiphatha kwakhe kakuhle?</p> 
 <p><a name="an_116:13">116:13</a> Ndophakamisa indebe yosindiso, Ndinqule igama likaYehova.</p> 
 <p><a name="an_116:14">116:14</a> Ewe, ndozizalisa izibhambathiso zam kuYehova, Phambi kwabantu bakhe bonke kalokunje.</p> 
 <p><a name="an_116:15">116:15</a> Kunqabile emehlweni kaYehova Ukufa kwakhakhe benceba.</p> 
 <p><a name="an_116:16">116:16</a> Okunene, Yehova, ndingumkhonzi wakho, Ndingumkhonzi wakho, unyana womkhonzazana wakho; Uzicombulule iimbophelelo zam.</p> 
 <p><a name="an_116:17">116:17</a> Ndiya kubingelela kuwe umbingelelo wombulelo, Ndinqule igama likaYehova.</p> 
 <p><a name="an_116:18">116:18</a> Ewe, ndiya kuzizalisa izibhambathiso zam kuYehova, Phambi kwabantu bakhe bonke,</p> 
 <p><a name="an_116:19">116:19</a> Ezintendelezweni zendlu kaYehova, Esazulwini sakho,  Yerusalem. Haleluya!</p> 
 <p><a name="an_117:1">117:1</a> Mdumiseni uYehova, nonke zintlanga, Mncomeni, nonke zizwe.</p> 
 <p><a name="an_117:2">117:2</a> Ngokuba inamandla kuthi inceba yakhe, Inyaniso kaYehova ingunaphakade. Haleluya!</p> 
 <p><a name="an_118:1">118:1</a> Bulelani kuYehova, ngokuba elungile, Ngokuba ingunaphakade inceba yakhe.</p> 
 <p><a name="an_118:2">118:2</a> Makathi uSirayeli, Ingunaphakade inceba yakhe.</p> 
 <p><a name="an_118:3">118:3</a> Mayithi indlu ka-Aron, Ingunaphakade inceba yakhe.</p> 
 <p><a name="an_118:4">118:4</a> Mabathi abamoyikayo uYehova, Ingunaphakade inceba yakhe.</p> 
 <p><a name="an_118:5">118:5</a> Ndabiza uYehova ndisengxingongweni; Wandiphendula uYehova,  wandibeka endaweni ebanzi.</p> 
 <p><a name="an_118:6">118:6</a> UYehova ungakum, andoyiki; Angandenza ntoni na umntu?</p> 
 <p><a name="an_118:7">118:7</a> UYehova ungakum ngokundinceda; Ndiya kubona mna kwabandithiyayo.</p> 
 <p><a name="an_118:8">118:8</a> Kulungile ukuzimela ngoYehova, Ngaphezu kokukholosa ngomntu.</p> 
 <p><a name="an_118:9">118:9</a> Kulungile ukuzimela ngoYehova Ngaphezu kokukholosa ngamanene.</p> 
 <p><a name="an_118:10">118:10</a> Zingafanelana zonke iintlanga zindirhawule: Egameni likaYehova inene ndozinqumla.</p> 
 <p><a name="an_118:11">118:11</a> Zingafanelana zindirhawule zandirhawula: Egameni likaYehova inene ndozinqumla.</p> 
 <p><a name="an_118:12">118:12</a> Zingafanelana zindirhawule njengeenyosi: Zocinywa njengomlilo weentsasa; Egameni likaYehova inene ndozinqumla.</p> 
 <p><a name="an_118:13">118:13</a> Undityhale ngamandla wena ukuba ndiwe; Kodwa uYehova wandinceda.</p> 
 <p><a name="an_118:14">118:14</a> Iqhayiya lam nengoma yam nguYehova, Waba lusindiso kum.</p> 
 <p><a name="an_118:15">118:15</a> Izwi lokumemelela nelosindiso lisezintenteni zamalungisa,  lisithi, Isandla sokunene sikaYehova siyeyisa;</p> 
 <p><a name="an_118:16">118:16</a> Isandla sokunene sikaYehova siphakamile; Isandla sokunene sikaYehova siyeyisa.</p> 
 <p><a name="an_118:17">118:17</a> Andiyi kufa, ndiya kudla ubomi, Ndibalise ngezenzo zikaYehova.</p> 
 <p><a name="an_118:18">118:18</a> UYehova undithethise kakhulu, Ke akandinikela ekufeni.</p> 
 <p><a name="an_118:19">118:19</a> Ndivuleleni amasango obulungisa; Ndiya kungena ngawo,  ndiya kubulela kuYehova.</p> 
 <p><a name="an_118:20">118:20</a> Nali isango likaYehova, Amalungisa angena ngalo.</p> 
 <p><a name="an_118:21">118:21</a> Ndiyabulela kuwe kuba undiphendule, Waba lusindiso kum.</p> 
 <p><a name="an_118:22">118:22</a> Ilitye abalilahlayo abakhi Laba yintloko yembombo.</p> 
 <p><a name="an_118:23">118:23</a> Kuvele kuYehova oku, Kungumsebenzi obalulekileyo emehlweni ethu.</p> 
 <p><a name="an_118:24">118:24</a> Le yimini ayenzileyo uYehova, Masigcobe sivuye ngayo.</p> 
 <p><a name="an_118:25">118:25</a> Yehova, camagu, khawusindise, Yehova, camagu,  khawuhlangule.</p> 
 <p><a name="an_118:26">118:26</a> Makabongwe lo uzayo esegameni likaYehova, Siyanisikelela nina basendlwini kaYehova.</p> 
 <p><a name="an_118:27">118:27</a> UYehova nguThixo, usikhanyisela; Bophelelani umbingelelo womthendeleko ngeentambo, Kude kuye ezimpondweni zesibingelelo.</p> 
 <p><a name="an_118:28">118:28</a> UnguThixo wam, ndiya kubulela kuwe; UnguThixo wam, ndiya kukuphakamisa.</p> 
 <p><a name="an_118:29">118:29</a> Bulelani kuYehova, ngokuba elungile, Ngokuba ingunaphakade inceba yakhe.</p> 
 <p><a name="an_119:1">119:1</a> Hayi, uyolo lwabandlela igqibeleleyo, Bona bahambayo ngomyalelo kaYehova!</p> 
 <p><a name="an_119:2">119:2</a> Hayi, uyolo lwababambe izingqiniso zakhe, Abamquqelayo ngentliziyo epheleleyo!</p> 
 <p><a name="an_119:3">119:3</a> Abasebenzi nokusebenza bugqwetha, Bayahamba ngeendlela zakhe.</p> 
 <p><a name="an_119:4">119:4</a> Uzimisile iziyalezo zakho, Ukuba zigcinwe kunene.</p> 
 <p><a name="an_119:5">119:5</a> Azaba iindlela zam bezibhekiselwe Ukugcina imimiselo yakho!</p> 
 <p><a name="an_119:6">119:6</a> Bendingayi kudana ke Ekubhekeni kwam kwimithetho yakho yonke.</p> 
 <p><a name="an_119:7">119:7</a> Ndiya kubulela kuwe ngentliziyo ethe tye, Ekuzifundeni kwam izigwebo zobulungisa bakho.</p> 
 <p><a name="an_119:8">119:8</a> Ndiya kuyigcina imimiselo yakho, Musa ukundishiya kuphele.</p> 
 <p><a name="an_119:9">119:9</a> Umfana uya kuwuqaqambisa ngantoni na umendo wakhe?  Ngokuzigcina ngokwelizwi lakho.</p> 
 <p><a name="an_119:10">119:10</a> Ndiya kuquqela kuwe ngentliziyo yam yonke; Musa ukundilahlekanisa nemithetho yakho.</p> 
 <p><a name="an_119:11">119:11</a> Ndiyibeke intetho yakho entliziyweni yam, Ukuze ndingoni kuwe.</p> 
 <p><a name="an_119:12">119:12</a> Ungowokubongwa, Yehova; Ndifundise imimiselo yakho.</p> 
 <p><a name="an_119:13">119:13</a> Ndiyawabalisa ngemilebe yomlomo wam Onke amasiko omlomo wakho.</p> 
 <p><a name="an_119:14">119:14</a> Ndinemihlali endleleni yezingqiniso zakho, Ngathi kusebuncwaneni bonke.</p> 
 <p><a name="an_119:15">119:15</a> Ndiya kucamngca ngeziyalezo zakho, Ndibheke kumendo wakho.</p> 
 <p><a name="an_119:16">119:16</a> Ndiyaziyolisa ngemimiselo yakho; Andiyi kulilibala ilizwi lakho.</p> 
 <p><a name="an_119:17">119:17</a> Mphathe kakuhle umkhonzi wakho, ndidle ubomi, Ndigcine ilizwi lakho.</p> 
 <p><a name="an_119:18">119:18</a> Vula amehlo am, ukuba ndiyibone Imisebenzi ebalulekileyo yasemyalelweni wakho.</p> 
 <p><a name="an_119:19">119:19</a> Ndingumphambukeli ehlabathini, Musa ukuyisithelisa kum imithetho yakho.</p> 
 <p><a name="an_119:20">119:20</a> Umphefumlo wam ucumkile ngokulangazelela Amasiko akho ngamaxesha onke.</p> 
 <p><a name="an_119:21">119:21</a> Ubakhalimele abakhukhumali, Abaqalekiswa abo,  balahlekeneyo nemithetho yakho.</p> 
 <p><a name="an_119:22">119:22</a> Shenxisa imke kum ingcikivo nendelo, Ngokuba ndizibambile izingqiniso zakho.</p> 
 <p><a name="an_119:23">119:23</a> Nangona abathetheli behlala bathethe ngam, Umkhonzi wakho yena ucamngca ngemimiselo yakho.</p> 
 <p><a name="an_119:24">119:24</a> Izingqiniso zakho ziziyoliso zam noko, Zingamaphakathi am.</p> 
 <p><a name="an_119:25">119:25</a> Umphefumlo wam unamathele eluthulini: Ndiphilise ngokwelizwi lakho.</p> 
 <p><a name="an_119:26">119:26</a> Ndizicacisile iindlela zam, wandiphendula; Ndifundise imimisela yakho.</p> 
 <p><a name="an_119:27">119:27</a> Ndiqondise iindlela zeziyalezo zakho, Ndicamngce ngemisebenzi yakho ebalulekileyo.</p> 
 <p><a name="an_119:28">119:28</a> Umphefumlo wam uvuza iinyembezi sisingqala, Ndimise ngokwelizwi lakho.</p> 
 <p><a name="an_119:29">119:29</a> Indlela yobuxoki yisuse kum; Ndibabale umyalelo wakho.</p> 
 <p><a name="an_119:30">119:30</a> Ndiyinyule indlela yokuthembeka; Amasiko akho ndijolise kuwo.</p> 
 <p><a name="an_119:31">119:31</a> Ndinamathele ezingqinisweni zakho; Musa ukundidanisa,  Yehova.</p> 
 <p><a name="an_119:32">119:32</a> Ndigidima ngendlela yemithetho yakho, Ngokuba uyenze banzi intliziyo yam.</p> 
 <p><a name="an_119:33">119:33</a> Ndiyalele, Yehova, indlela yemimiselo yakho, Ndiyibambe kuphele.</p> 
 <p><a name="an_119:34">119:34</a> Ndiqondise, ndibambe umyalelo wakho, Ndiwugcine ngentliziyo yonke.</p> 
 <p><a name="an_119:35">119:35</a> Ndinyathelise endleleni yemithetho yakho, Ngokuba ndiyithandile.</p> 
 <p><a name="an_119:36">119:36</a> Intliziyo yam yithobele ezingqinisweni zakho,  Ungayithobeli ekubaweni.</p> 
 <p><a name="an_119:37">119:37</a> Dlulisa amehlo am angakhangeli inkohlakalo, Ndiphilise ngeendlela zakho.</p> 
 <p><a name="an_119:38">119:38</a> Zalisa kumkhonzi wakho intetho yakho, Eyokuba bakoyike.</p> 
 <p><a name="an_119:39">119:39</a> Yidlulise ingcikivo yam endinxunguphala yiyo, Ngokuba amasiko akho alungile.</p> 
 <p><a name="an_119:40">119:40</a> Nanku ndilangazelela iziyalezo zakho, Ndiphilise ngobulungisa bakho.</p> 
 <p><a name="an_119:41">119:41</a> Mazize kum iinceba zakho, Yehova, Nosindiso lwakho ngokwentetho yakho;</p> 
 <p><a name="an_119:42">119:42</a> Ndimphendule ngelizwi ondingcikivayo, Ngokuba ndikholose ngelizwi lakho.</p> 
 <p><a name="an_119:43">119:43</a> Musa ukuda ulihluthe emlonyeni wam ilizwi lenyaniso,  Ngokuba ndilindele izigwebo zakho;</p> 
 <p><a name="an_119:44">119:44</a> Ndowugcina umyalelo wakho ngamaxesha onke, Ngonaphakade kanaphakade;</p> 
 <p><a name="an_119:45">119:45</a> Ndihamba-hambe endaweni ebanzi, Ngokuba ndifuna iziyalezo zakho.</p> 
 <p><a name="an_119:46">119:46</a> Ndothetha ngezingqiniso zakho phambi kokumkani, Ndingabi nakudana.</p> 
 <p><a name="an_119:47">119:47</a> Ndoziyolisa ngemithetho yakho Endiyithandayo;</p> 
 <p><a name="an_119:48">119:48</a> Ndiziphakamise izandla zam emithethweni yakho endiyithandayo, Ndicamngce ngemimiselo yakho.</p> 
 <p><a name="an_119:49">119:49</a> Khumbula ilizwi lakho kumkhonzi wakho, Ngenxa enokuba undithembise lona.</p> 
 <p><a name="an_119:50">119:50</a> Yiyo le intuthuzelo yam ekucinezelekeni kwam, Yokuba intetho yakho indiphilisile.</p> 
 <p><a name="an_119:51">119:51</a> Abakhukhumali bada bandigxeka kakhulu; Kanti andithi gu bucala emyalelweni wakho.</p> 
 <p><a name="an_119:52">119:52</a> Ndawakhumbula amasiko akho kususela kwanaphakade, Yehova,  Ndathuthuzeleka.</p> 
 <p><a name="an_119:53">119:53</a> Ndingenwe ngumsindo oshushu, Ndisenziwa ngabangendawo abalahla umyalelo wakho.</p> 
 <p><a name="an_119:54">119:54</a> Iziingoma kum imimiselo yakho, Endlwini yokuphambukela kwam.</p> 
 <p><a name="an_119:55">119:55</a> Ndilikhumbule ebusuku igama lakho, Yehova, Ndawugcina umyalelo wakho.</p> 
 <p><a name="an_119:56">119:56</a> Ndinikwe oku, Ukuba ndibambe iziyalezo zakho.</p> 
 <p><a name="an_119:57">119:57</a> Isabelo sam, Yehova, ndithi, Sesokuba ndigcine amazwi akho.</p> 
 <p><a name="an_119:58">119:58</a> Ndiya kubongoza ngentliziyo yonke, Ndibabale ngokwentetho yakho.</p> 
 <p><a name="an_119:59">119:59</a> Ndazicingela iindlela zam, Ndazibuyisela iinyawo zam ezingqinisweni zakho.</p> 
 <p><a name="an_119:60">119:60</a> Ndikhawulezile andazila-zila Ukugcina imithetho yakho.</p> 
 <p><a name="an_119:61">119:61</a> Izintya zabangendawo zindithandele, Andiwulibele umyalelo wakhe noko.</p> 
 <p><a name="an_119:62">119:62</a> Ndivuka phakathi kobusuku, ndibulele kuwe, Ngenxa yezigwebo zobulungisa bakho.</p> 
 <p><a name="an_119:63">119:63</a> Ndilidlelane labo bonke abakoyikayo, Nelabazigcinayo iziyalezo zakho.</p> 
 <p><a name="an_119:64">119:64</a> Inceba yakho, Yehova, izalise ihlabathi; Ndifundise imimiselo yakho.</p> 
 <p><a name="an_119:65">119:65</a> Umenzele okulungileyo umkhonzi wakho, Yehova, ngokwelizwi lakho.</p> 
 <p><a name="an_119:66">119:66</a> Ndifundise, ndibe nemvo nokwazi okulungileyo, Ngokuba ndikholwa yimithetho yakho.</p> 
 <p><a name="an_119:67">119:67</a> Ndingekacinezelwa, ndaye ndilahleka; Kungoku ndiyigcinile intetho yakho.</p> 
 <p><a name="an_119:68">119:68</a> Ulungile wena, ulungisa; Ndifundise imimiselo yakho.</p> 
 <p><a name="an_119:69">119:69</a> Abakhukhumali bathungele ubuxoki ngam; Mna ndizibamba ngentliziyo yonke iziyalezo zakho.</p> 
 <p><a name="an_119:70">119:70</a> Ithe fithi kukutyeba intliziyo yabo; Ke mna ndiziyolisa ngomyalelo wakho.</p> 
 <p><a name="an_119:71">119:71</a> Kundilungele okokuba ndacinezelwayo, Ukuze ndiyifunde imimiselo yakho.</p> 
 <p><a name="an_119:72">119:72</a> Ulungile kum umyalelo womlomo wakho, Ngaphezu kwamawaka egolide nesilivere.</p> 
 <p><a name="an_119:73">119:73</a> Izandla zakho zindenzile, zandilungisa; Ndiqondise,  ndifunde imithetho yakho.</p> 
 <p><a name="an_119:74">119:74</a> Abakoyikayo bondibona, bavuye, Ngokuba ndilindele elizwini lakho.</p> 
 <p><a name="an_119:75">119:75</a> Ndiyazi, Yehova, ukuba zinobulungisa izigwebo zakho;  Undicinezele, phofu uthembekile.</p> 
 <p><a name="an_119:76">119:76</a> Ngamana inceba yakho yaba yeyokundithuthuzela,  Njengokwentetho yakho kumkhonzi wakho.</p> 
 <p><a name="an_119:77">119:77</a> Mazize kum iimfesane zakho, ndiphile, Ngokuba umyalelo wakho undiyolisa.</p> 
 <p><a name="an_119:78">119:78</a> Mabadane abakhukhumali, ngokuba bendigobele phantsi ngobuxoki, Mna ndicamngca ngeziyalezo zakho.</p> 
 <p><a name="an_119:79">119:79</a> Mabandibuyele abakoyikayo, Nabazaziyo izingqiniso zakho.</p> 
 <p><a name="an_119:80">119:80</a> Mayigqibelele intliziyo yam emimiselweni yakho, Ukuze ndingadani.</p> 
 <p><a name="an_119:81">119:81</a> Umphefumlo wam uyaphela kukululangazelela usindiso lwakho, Ndilindele elizwini lakho.</p> 
 <p><a name="an_119:82">119:82</a> Amehlo am ayaphela kukulangazelela intetho yakho,  Ndisithi, Uya kundithuthuzela nini na?</p> 
 <p><a name="an_119:83">119:83</a> Noko ndithe ndaba njengentsuba emsini; Andiyilibali imimiselo yakho.</p> 
 <p><a name="an_119:84">119:84</a> Zingaphi na iintsuku zomkhonzi wakho? Uya kuda ubagwebe nini na abandisukelayo?</p> 
 <p><a name="an_119:85">119:85</a> Abakhukhumali bandimbele izihogo, Abangenamyalelo wakho.</p> 
 <p><a name="an_119:86">119:86</a> Yonke imithetho yakho ithembekile: Bandisukela ngobuxoki;  ndincede.</p> 
 <p><a name="an_119:87">119:87</a> Baphantse ukundigqibela emhlabeni, Ke mna andizilahli iziyalezo zakho.</p> 
 <p><a name="an_119:88">119:88</a> Ndiphilise ngokwenceba yakho, Ndizigcine izingqiniso zomlomo wakho.</p> 
 <p><a name="an_119:89">119:89</a> Lingunaphakade, Yehova, Limi emazulwini ilizwi lakho.</p> 
 <p><a name="an_119:90">119:90</a> Ukuthembeka kwakho kukwizizukulwana ngezizukulwana;  Ulizinzisile ihlabathi, lema.</p> 
 <p><a name="an_119:91">119:91</a> Ezo zinto zimele izigwebo zakho nanamhla, Ngokuba iinto zonke zingabakhonzi bakho.</p> 
 <p><a name="an_119:92">119:92</a> Koko umyalelo wakho wandiyolisayo, Ndinge ndaphelayo ekucinezelekeni kwam.</p> 
 <p><a name="an_119:93">119:93</a> Andiyi kuzilibala naphakade iziyalezo zakho, Ngokuba undiphilisile ngazo.</p> 
 <p><a name="an_119:94">119:94</a> Ndingowakho mna, ndisindise, Kuba ndicamanga ngeziyalezo zakho.</p> 
 <p><a name="an_119:95">119:95</a> Abangendawo bandilindile ukuze banditshabalalise; Mna ndigqale izingqiniso zakho.</p> 
 <p><a name="an_119:96">119:96</a> Yonke inzaliseko ndiyibonile apho iphela khona; Ke wona umthetho wakho ngumphangalala omkhulu.</p> 
 <p><a name="an_119:97">119:97</a> Hayi, ukuwuthanda kwam umyalelo wakho! Imini le yonke ndiyacamngca ngawo.</p> 
 <p><a name="an_119:98">119:98</a> Indifundisa ubulumko ngaphezu kweentshaba zam imithetho yakho, Ngokuba yeyam ngonaphakade.</p> 
 <p><a name="an_119:99">119:99</a> Ndinokuqiqa ngaphezu kwabafundisi bam bonke, Ngokuba ngezingqiniso zakho ndiyacamngca.</p> 
 <p><a name="an_119:100">119:100</a> Ndinokuqonda ngaphezu kwamadoda amakhulu, Ngokuba ndizibamba iziyalezo zakho.</p> 
 <p><a name="an_119:101">119:101</a> Ndizinqandile iinyawo zam kwiindlela zonke ezimbi, Ukuze ndiligcine ilizwi lakho.</p> 
 <p><a name="an_119:102">119:102</a> Andisuki emasikweni akho, Ngokuba undiyalile wena.</p> 
 <p><a name="an_119:103">119:103</a> Hayi, ukuba mnandi kwentetho yakho ekhuhlangubeni lam!  Igqithe nobusi emlonyeni wam.</p> 
 <p><a name="an_119:104">119:104</a> Ngeziyalezo zakho ndinokuqonda, Ngenxa yoko ndiwuthiyile wonke umendo wobuxoki.</p> 
 <p><a name="an_119:105">119:105</a> Lisisibane seenyawo zam ilizwi lakho, Likukukhanya emendweni wam.</p> 
 <p><a name="an_119:106">119:106</a> Ndikufungele, ndikumisile, Ukuzigcina izigwebo zobulungisa bakho.</p> 
 <p><a name="an_119:107">119:107</a> Ndide ndacinezeleka kakhulu; Yehova, ndiphilise ngokwelizwi lakho.</p> 
 <p><a name="an_119:108">119:108</a> Ngamana wakholeka kuwe, Yehova, umbingelelo wesisa womlomo wam; Ndifundise amasiko akho.</p> 
 <p><a name="an_119:109">119:109</a> Umphefumlo wam uhlala usesandleni sam, Ndingawulibali umyalelo wakho.</p> 
 <p><a name="an_119:110">119:110</a> Abangendawo bandenzele umgibe, Andiphambukanga eziyalezweni zakho.</p> 
 <p><a name="an_119:111">119:111</a> Ndizidle ilifa izingqiniso zakho ngonaphakade, Ngokuba ziyimihlali yentliziyo yam;</p> 
 <p><a name="an_119:112">119:112</a> Intliziyo yam ndiyithobele ekwenzeni imimiselo yakho Ngonaphakade, kuphele.</p> 
 <p><a name="an_119:113">119:113</a> Abambaxa ndiyabathiya, Wona umyalelo wakho ndiyawuthanda.</p> 
 <p><a name="an_119:114">119:114</a> Isithe lam nengweletshetshe yam nguwe, Ndilindele elizwini lakho.</p> 
 <p><a name="an_119:115">119:115</a> Sukani kum, nina benzi beento ezimbi, Ndibambe imithetho yoThixo wam.</p> 
 <p><a name="an_119:116">119:116</a> Ndizimase ngokwelizwi lakho, ndiphile, Ungandidanisi ekulindeni kwam.</p> 
 <p><a name="an_119:117">119:117</a> Ndixhase ndisinde, Ndihlale ndibheke emimiselweni yakho.</p> 
 <p><a name="an_119:118">119:118</a> Ubacukucezile bonke abalahlekana nemimiselo yakho,  Ngokuba inkohliso yabo ibubuxoki.</p> 
 <p><a name="an_119:119">119:119</a> Wena ususa bonke abangendawo behlabathi njengentlenga,  Ngoko ndiyazithanda izingqiniso zakho.</p> 
 <p><a name="an_119:120">119:120</a> Inyama yam isuka ihambe kukunkwantyiswa nguwe, Ndizoyike izigwebo zakho.</p> 
 <p><a name="an_119:121">119:121</a> Ndenza ngesiko nangobulungisa, Ungandinikeli kwabandicudisayo.</p> 
 <p><a name="an_119:122">119:122</a> Mmele umkhonzi wakho, kulunge; Mabangandicudisi abakhukhumali.</p> 
 <p><a name="an_119:123">119:123</a> Amehlo am ayaphela kukululangazelela usindiso lwakho,  Nentetho yobulungisa bakho.</p> 
 <p><a name="an_119:124">119:124</a> Umkhonzi wakho menzele ngokwenceba yakho Undifundise imimiselo yakho.</p> 
 <p><a name="an_119:125">119:125</a> Ndingumkhonzi wakho, ndiqondise, Ndizazi izingqiniso zakho.</p> 
 <p><a name="an_119:126">119:126</a> Lilixa lokuba uYehova enze, Kuba bawaphule umyalelo wakho.</p> 
 <p><a name="an_119:127">119:127</a> Ngenxa yoko ndiyithanda imithetho yakho Ngaphezu kwegolide, nakwengcwengiweyo.</p> 
 <p><a name="an_119:128">119:128</a> Ngenxa yoko ndithi, Zonke iziyalezo zakho zithe tye ngezinto zonke; Wonke umendo wobuxoki ndiwuthiyile.</p> 
 <p><a name="an_119:129">119:129</a> Ziyimisebenzi ebalulekileyo izingqiniso zakho, Ngenxa yoko uzibambile umphefumlo wam.</p> 
 <p><a name="an_119:130">119:130</a> Ukutyhila kwamazwi akho kuyakhanyisa, Kuqondisa abazizidenge.</p> 
 <p><a name="an_119:131">119:131</a> Ndakhamisa umlomo wam, ndakhefuza, Ngokuba ndiyilangazelela imithetho yakho.</p> 
 <p><a name="an_119:132">119:132</a> Ndibheke, undibabale, Ngokwesiko lakho kubathandi begama lakho.</p> 
 <p><a name="an_119:133">119:133</a> Qinisa ukunyathela kwam ngentetho yakho, Mabungabi nagunya kum ubutshinga, nabuphi na.</p> 
 <p><a name="an_119:134">119:134</a> Ndikhulule ekucudiseni komntu, Ndizigcine iziyalezo zakho.</p> 
 <p><a name="an_119:135">119:135</a> Khanyisa ubuso bakho kumkhonzi wakho, Undifundise imimiselo yakho.</p> 
 <p><a name="an_119:136">119:136</a> Ahla imijelo yamanzi amehlo am, Ngenxa yokuba bengawugcini umyalelo wakho.</p> 
 <p><a name="an_119:137">119:137</a> Ulilungisa wena, Yehova, Zithe tye izigwebo zakho.</p> 
 <p><a name="an_119:138">119:138</a> Uzimisile izingqiniso zakho, zanobulungisa, Zaba nokuthembeka kakhulu.</p> 
 <p><a name="an_119:139">119:139</a> Ikhwele lam lindibhangisile, Ngokuba abandibandezelayo bewalibele amazwi akho.</p> 
 <p><a name="an_119:140">119:140</a> Ilizwi lakho linyibilikisiwe njengegolide kunene,  Umkhonzi wakho uyalithanda.</p> 
 <p><a name="an_119:141">119:141</a> Ndimncinane, ndideliwe, Noko andizilibali iziyalezo zakho.</p> 
 <p><a name="an_119:142">119:142</a> Ubulungisa bakho bubulungisa obungunaphakade, Umyalelo wakho uyinyaniso.</p> 
 <p><a name="an_119:143">119:143</a> Imbandezelo nengcutheko indifumene, Imithetho yakho iyandiyolisa.</p> 
 <p><a name="an_119:144">119:144</a> Zinobulungisa ngonaphakade izingqiniso zakho,  Ndiqondise, ndiphile.</p> 
 <p><a name="an_119:145">119:145</a> Ndikhala ngentliziyo yonke, ndiphendule; Yehova,  imimiselo yakho ndiya kuyibamba.</p> 
 <p><a name="an_119:146">119:146</a> Ndikhala kuwe, ndisindise, Ndigcine izingqiniso zakho.</p> 
 <p><a name="an_119:147">119:147</a> Ndakuphangela ukusa, ndazibika, Ndalindela emazwini akho.</p> 
 <p><a name="an_119:148">119:148</a> Amehlo am aphengela imilindo yasebusuku, Ukuze ndicamngce ngentetho yakho.</p> 
 <p><a name="an_119:149">119:149</a> Live ilizwi lam ngokwenceba yakho, Yehova, ndiphilise ngokwamasiko akho.</p> 
 <p><a name="an_119:150">119:150</a> Bayasondela abaphuthuma amanyala, Banyawuka emyalelweni wakho;</p> 
 <p><a name="an_119:151">119:151</a> Usondele wena, Yehova, Yonke imithetho yakho iyinyaniso.</p> 
 <p><a name="an_119:152">119:152</a> Kudala ndisazi ngokwezingqiniso zakho, Ukuba uzisekile ngonaphakade.</p> 
 <p><a name="an_119:153">119:153</a> Khangela ukucinezeleka kwam, undihlangule, Ngokuba ndingawulibali umyalelo wakho.</p> 
 <p><a name="an_119:154">119:154</a> Bambana nobambene nam, undikhulule, Ndiphilise ngokwelizwi lakho.</p> 
 <p><a name="an_119:155">119:155</a> Lunyawukile kwabangendawo usindiso, Ngokuba abayifuni imimiselo yakho.</p> 
 <p><a name="an_119:156">119:156</a> Iimfesane zakho zininzi, Yehova; Ndiphilise ngokwamasiko akho.</p> 
 <p><a name="an_119:157">119:157</a> Baninzi abandisukelayo nabandibandezelayo; Andithi gu bucala ezingqinisweni zakho.</p> 
 <p><a name="an_119:158">119:158</a> Ndababona abatshinizi, ndakruquka, Abo bangayigciniyo intetho yakho.</p> 
 <p><a name="an_119:159">119:159</a> Bona ukuthanda kwam iziyalezo zakho, Yehova, ndiphilise ngokwenceba yakho.</p> 
 <p><a name="an_119:160">119:160</a> Isimbuku selizwi lakho siyinyaniso iphela,  Zingunaphakade zonke izigwebo zobulungisa bakho.</p> 
 <p><a name="an_119:161">119:161</a> Abathetheli bandisukela ngelize, Intliziyo yam iyankwantyiswa ngamazwi akho.</p> 
 <p><a name="an_119:162">119:162</a> Ndinemihlali ngentetho yakho, Njengofumene ixhoba elininzi.</p> 
 <p><a name="an_119:163">119:163</a> Ndikuthiyile ukuxoka, lisikizi kum; Ndiyawuthanda umyalelo wakho.</p> 
 <p><a name="an_119:164">119:164</a> Ndikudumisa kasixhenxe ngemini, Ngenxa yezigwebo zobulungisa bakho.</p> 
 <p><a name="an_119:165">119:165</a> Banoxolo olukhulu abawuthandayo umyalelo wakho; Akukho sikhubekiso kubo.</p> 
 <p><a name="an_119:166">119:166</a> Ndikhangela usindiso lwakho, Yehova; Ndenza imithetho yakho.</p> 
 <p><a name="an_119:167">119:167</a> Umphefumlo wam uyazigcina izingqiniso zakho, Ndizithanda kunene.</p> 
 <p><a name="an_119:168">119:168</a> Ndiyazigcina iziyalezo zakho nezingqiniso zakho, Ngokuba zonke iindlela zam ziphambi kwakho.</p> 
 <p><a name="an_119:169">119:169</a> Makusondele phambi kwakho ukuhlahlamba kwam; Yehova,  ndiqondise ngokwelizwi lakho.</p> 
 <p><a name="an_119:170">119:170</a> Masifike isikhungo sam phambi kwakho; Ndihlangule ngokwentetho yakho.</p> 
 <p><a name="an_119:171">119:171</a> Umlomo wam mawumpompoze indumiso, Kuba undifundisile imimiselo yakho.</p> 
 <p><a name="an_119:172">119:172</a> Ulwimi lwam luya kuyiphendula intetho yakho, Ngokuba yonke imithetho yakho inobulungisa.</p> 
 <p><a name="an_119:173">119:173</a> Isandla sakho masibe sesokundinceda, Ngokuba ndizinyulele iziyalezo zakho.</p> 
 <p><a name="an_119:174">119:174</a> Ndilangazelela usindiso lwakho, Yehova; Umyalelo wakho uyandiyolisa.</p> 
 <p><a name="an_119:175">119:175</a> Mawuphile umphefumlo wam, ukudumise, Andincede amasiko akho.</p> 
 <p><a name="an_119:176">119:176</a> Ndiya ndimka njengemvu elahlekileyo; mfune umkhonzi wakho, Ngokuba andiyilibali imithetho yakho.</p> 
 <p><a name="an_120:1">120:1</a> Ingoma yezinyuko. Engxingongweni yam ndakhala kuYehova,  Wandiphendula.</p> 
 <p><a name="an_120:2">120:2</a> Ndathi, Wuhlangule, Yehova, umphefumlo wam emlonyeni oxokayo, Elulwimini olunenkohliso.</p> 
 <p><a name="an_120:3">120:3</a> Makakunike ntoni na, akongeze ntoni na, Lulwimindini lunenkohliso?</p> 
 <p><a name="an_120:4">120:4</a> Iintolo zegorha ezitsolo, Kunye namalahle avuthayo onwele.</p> 
 <p><a name="an_120:5">120:5</a> Athi ke mna! Kuba ndingumphambukeli kwaMesheki, Ndihleli ngasezintenteni zakwaKedare.</p> 
 <p><a name="an_120:6">120:6</a> Umphefumlo wam kade uhleli Nabaluthiyileyo uxolo.</p> 
 <p><a name="an_120:7">120:7</a> Mna ndingowoxolo; Ke ndithi ndakuthetha, bona babe yimfazwe.</p> 
 <p><a name="an_121:1">121:1</a> Ingoma yezinyuko. Ndiwaphakamisele ezintabeni na amehlo am? Luya kuvela phi na uncedo lwam?</p> 
 <p><a name="an_121:2">121:2</a> Uncedo lwam luvela kuYehova, UMenzi wezulu nehlabathi.</p> 
 <p><a name="an_121:3">121:3</a> Akayi kukha alunikele unyawo lwakho ekutyibilikeni; Akayi kukha ozele umgcini wakho.</p> 
 <p><a name="an_121:4">121:4</a> Uyabona, akozeli, akalali, UMgcini kaSirayeli.</p> 
 <p><a name="an_121:5">121:5</a> NguYehova umgcini wakho, NguYehova umthunzi wakho ekunene kwakho.</p> 
 <p><a name="an_121:6">121:6</a> Emini ilanga aliyi kukwenzakalisa, Nenyanga ebusuku.</p> 
 <p><a name="an_121:7">121:7</a> UYehova uya kukugcina ebubini bonke, Uya kuwugcina umphefumlo wakho.</p> 
 <p><a name="an_121:8">121:8</a> UYehova uya kukugcina ukuphuma kwakho nokungena kwakho,  Kususela ngoku kude kuse ephakadeni.</p> 
 <p><a name="an_122:1">122:1</a> Ingoma yezinyuko. KaDavide. Ndavuya bakuthi kum, Masiye endlwini kaYehova.</p> 
 <p><a name="an_122:2">122:2</a> Iinyawo zethu zifike zema Emasangweni akho, Yerusalem;</p> 
 <p><a name="an_122:3">122:3</a> Yerusalem, wena wakhiweyo Ngokomzi ohlangeneyo wamnye;</p> 
 <p><a name="an_122:4">122:4</a> Apho zinyuka ziye khona izizwe, Izizwe zikaYehova;  Ibubungqina ke loo nto kwaSirayeli, Ukuba kubulelwe kwigama likaYehova.</p> 
 <p><a name="an_122:5">122:5</a> Kuba khona apho kumiswe iitrone zokugweba, Iitrone zendlu kaDavide.</p> 
 <p><a name="an_122:6">122:6</a> Celelani iYerusalem uxolo; Mababe nokuchulumacha abakuthandayo,</p> 
 <p><a name="an_122:7">122:7</a> Malube luxolo eludongeni lwakho olurhaqileyo,  Nokuchulumacha ezingxandeni zakho ezinde.</p> 
 <p><a name="an_122:8">122:8</a> Ngenxa yabazalwana bam nowethu, Makhe ndithethe uxolo ngawe.</p> 
 <p><a name="an_122:9">122:9</a> Ngenxa yendlu kaYehova, uThixo wethu, Ndiya kufuna okukulungeleyo.</p> 
 <p><a name="an_123:1">123:1</a> Ingoma yezinyuko. Ulohlala emazulwini, Ndiwaphakamisela kuwe amehlo am.</p> 
 <p><a name="an_123:2">123:2</a> Uyabona, njengokuba amehlo abakhonzi Emi kwisandla seenkosi zabo; Njengokuba amehlo omkhonzazana Emi kwisandla senkosikazi yakhe: Ngokunjalo amehlo ethu akuYehova, uThixo wethu, Ade asibabale.</p> 
 <p><a name="an_123:3">123:3</a> Sibabale, Yehova, sibabale, Ngokuba sanele kakhulu kukudelwa.</p> 
 <p><a name="an_123:4">123:4</a> Umphefumlo wethu wanele kakhulu Kukugculela kwabangakhathalele bani, Nokudela kwabanekratshi.</p> 
 <p><a name="an_124:1">124:1</a> Ingoma yezinyuko. KaDavide. Koko uYehova ebengakuthi,  Makatsho uSirayeli,</p> 
 <p><a name="an_124:2">124:2</a> Koko uYehova ebengakuthi Ekusukeleni kwabantu phezulu kuthi,</p> 
 <p><a name="an_124:3">124:3</a> Bange beba basiginya sihleli, Ekuvutheni komsindo wabo kuthi;</p> 
 <p><a name="an_124:4">124:4</a> Ange esintywilisele amanzi, Wadlula phezu komphefumlo wethu umsinga;</p> 
 <p><a name="an_124:5">124:5</a> Ange edlule phezu komphefumlo wethu Amanzi akhukumeleyo.</p> 
 <p><a name="an_124:6">124:6</a> Ungowokubongwa uYehova, Ongasinikelanga emazinyweni abo,  ukuba siqwengwe.</p> 
 <p><a name="an_124:7">124:7</a> Umphefumlo wethu usindile, njengentaka emgibeni wababambisi; Umgibe uqhawukile, sasinda ke thina.</p> 
 <p><a name="an_124:8">124:8</a> Uncedo lwethu lusegameni likaYehova, UMenzi wezulu nehlabathi.</p> 
 <p><a name="an_125:1">125:1</a> Ingoma yezinyuko. Abo bakholosa ngoYehova banjengentaba yaseZiyon: Ayishukumi, ihleli ngonaphakade.</p> 
 <p><a name="an_125:2">125:2</a> IYerusalem ijikelezwe ziintaba; Ke uYehova ubajikelezile naye abantu bakhe, Kususela ngoku kude kuse ephakadeni.</p> 
 <p><a name="an_125:3">125:3</a> Ngokuba ayiyi kuhlala intonga yokungendawo elifeni lamalungisa, Ukuze amalungisa angazisi ebugqwetheni izandla zawo.</p> 
 <p><a name="an_125:4">125:4</a> Yehova, yenza okulungileyo kwabalungileyo, Kwabathe tye ezintliziyweni zabo.</p> 
 <p><a name="an_125:5">125:5</a> Ke bona abathi gu bucala ngeendlela zabo ezimagoso-goso,  UYehova makabemkise, kunye nabasebenzi bobutshinga. Malube luxolo kuSirayeli.</p> 
 <p><a name="an_126:1">126:1</a> Ingoma yezinyuko. Ekubabuyiseni kukaYehova ababuyayo baseZiyon, Saba njengabaphuphayo;</p> 
 <p><a name="an_126:2">126:2</a> Waza wazala kukuhleka umlomo wethu, Lwazala kukumemelela ulwimi lwethu. Baza bathi phakathi kweentlanga, UYehova ubenzele izinto ezinkulu aba.</p> 
 <p><a name="an_126:3">126:3</a> UYehova usenzele izinto ezinkulu, Saba ngabavuyayo.</p> 
 <p><a name="an_126:4">126:4</a> Buyisa, Yehova, abathinjiweyo bakuthi, Njengemilambo yamanzi yelasezantsi.</p> 
 <p><a name="an_126:5">126:5</a> Abahlwayelayo beneenyembezi Baya kuvuna benokumemelela.</p> 
 <p><a name="an_126:6">126:6</a> Ohamba ahambe elila, Ephethe intlwayelelo, Uyabuya eze ememelela, Ethwele izithungu zakhe.</p> 
 <p><a name="an_127:1">127:1</a> Ingoma yezinyuko. KaSolomon. Ukuba akayakhi uYehova indlu, Bafumana besaphuka yiyo abakhi bayo. Ukuba umzi akawugcini uYehova, Ufumana ephaphama owugcinayo.</p> 
 <p><a name="an_127:2">127:2</a> Nifumana nivuka kusasa, Nihlale nisebenza kude kube sebusuku, Nikudla ukudla kokubulaleka; Uyipha intanda yakhe,  ilele ubuthongo.</p> 
 <p><a name="an_127:3">127:3</a> Uyabona, ilifa likaYehova ngoonyana, Umvuzo sisiqhamo sesizalo.</p> 
 <p><a name="an_127:4">127:4</a> Njengeentolo esandleni segorha, Banjalo oonyana bobutsha.</p> 
 <p><a name="an_127:5">127:5</a> Hayi, uyolo lomfo ozalise umphongolo wakhe ngabo! Abayi kudana, Xa bathetha neentshaba esangweni.</p> 
 <p><a name="an_128:1">128:1</a> Ingoma yezinyuko. Hayi, uyolo lwabantu bonke abamoyikayo uYehova, Abahamba ngeendlela zakhe!</p> 
 <p><a name="an_128:2">128:2</a> Ukuxelenga kwezandla zakho inene uya kukudla, Uya kuba noyolo wena, kulunge kuwe.</p> 
 <p><a name="an_128:3">128:3</a> Umkakho woba njengomdiliya oqhamayo Endlwini yakho ngaphakathi; Oonyana bakho babe njengezithole zomnquma Ngeenxa zonke esithebeni sakho.</p> 
 <p><a name="an_128:4">128:4</a> Yabona, unjalo ukusikelelwa umfo Omoyikayo uYehova.</p> 
 <p><a name="an_128:5">128:5</a> Makakusikelele uYehova eZiyon. Uyibone iYerusalem inenyhweba Yonke imihla yobomi bakho;</p> 
 <p><a name="an_128:6">128:6</a> Ubone abantwana babantwana bakho. Malube luxolo kuSirayeli.</p> 
 <p><a name="an_129:1">129:1</a> Ingoma yezinyuko. Kukaninzi bendibandezela kwasebuncinaneni bam, Makatsho uSirayeli;</p> 
 <p><a name="an_129:2">129:2</a> Kukaninzi bendibandezela kwasebuncinaneni bam: Ababanga nakundithini noko.</p> 
 <p><a name="an_129:3">129:3</a> Abalimi balima emhlana kum, Bayolula indima yabo.</p> 
 <p><a name="an_129:4">129:4</a> UYehova ulilungisa, Uzinqumle izintya zabangendawo.</p> 
 <p><a name="an_129:5">129:5</a> Mabadane babuye umva Bonke abayithiyayo iZiyon.</p> 
 <p><a name="an_129:6">129:6</a> Mababe njengengca ephuma phezu kwezindlu, Eyomayo ingekahlumi,</p> 
 <p><a name="an_129:7">129:7</a> Engekasizalisi nesandla sakhe umvuni, Engekalizalisi nesondo lengubo yakhe umbophi wezithungu;</p> 
 <p><a name="an_129:8">129:8</a> Bengekathi nabadlulayo, Intsikelelo kaYehova mayibe kuni;  Siyanisikelela egameni likaYehova.</p> 
 <p><a name="an_130:1">130:1</a> Ingoma yezinyuko. Ezinzulwini ndinqula wena, Yehova,</p> 
 <p><a name="an_130:2">130:2</a> Nkosi, yiva ilizwi lam. Iindlebe zakho mazilibazele Ilizwi lokutarhuzisa kwam.</p> 
 <p><a name="an_130:3">130:3</a> Ukuba uthe wabunqala ubugwenxa, Yehova, Ngubani na ongaba nokuma, Nkosi?</p> 
 <p><a name="an_130:4">130:4</a> Ngokuba kunawe ukuxolela, Ukuze woyikwe.</p> 
 <p><a name="an_130:5">130:5</a> Ndithembele kuYehova, uthembile umphefumlo wam; Ndilinde ilizwi lakhe.</p> 
 <p><a name="an_130:6">130:6</a> Umphefumlo wam ulindele eNkosini Ngaphezu kwabalinde ukusa, Ewe, abalinde ukusa.</p> 
 <p><a name="an_130:7">130:7</a> Lindela kuYehova, Sirayeli, Ngokuba inceba ikuYehova;  Ikuye inkululeko eninzi.</p> 
 <p><a name="an_130:8">130:8</a> Yena ke wowakhulula amaSirayeli Ebugwenxeni bawo bonke.</p> 
 <p><a name="an_131:1">131:1</a> Ingoma yezinyuko; kaDavide. Yehova, intliziyo yam ayiphakamile, amehlo am akaqwayingile; Andihambi ezintweni ezinkulu, Eziyimisebenzi ebalulekileyo kum.</p> 
 <p><a name="an_131:2">131:2</a> Inene, ndiwuzolise ndawuthozamisa umphefumlo wam;  Unjengomntwana olunyulweyo, ehleli kunina; Unjengomntwana olunyulweyo umphefumlo wam kum.</p> 
 <p><a name="an_131:3">131:3</a> Wena Sirayeli, lindela kuYehova Kususela ngoku kude kuse ephakadeni.</p> 
 <p><a name="an_132:1">132:1</a> Ingoma yezinyuko. Yehova, mkhumbulele uDavide Ukucinezeleka kwakhe konke;</p> 
 <p><a name="an_132:2">132:2</a> Yena wamfungelayo uYehova, Wabhambathisa kwimbalasane enguThixo kaYakobi,</p> 
 <p><a name="an_132:3">132:3</a> Esithi, Andiyi kungena ententeni eyindlu yam, Andiyi kunyuka ndiye esililini, emandlalweni wam;</p> 
 <p><a name="an_132:4">132:4</a> Andiyi kuwanika amehlo am ubuthongo, Neenkophe zam ukozela:</p> 
 <p><a name="an_132:5">132:5</a> Ndide ndimfumanele indawo uYehova, Ndiyifumanele umnquba imbalasane kaYakobi.</p> 
 <p><a name="an_132:6">132:6</a> Khangela, sawuva e-Efrata, Sawufumana ezintilini zaseKiriyati-yeharim.</p> 
 <p><a name="an_132:7">132:7</a> Masingene emnqubeni wakhe, Siqubude esihlalweni seenyawo zakhe.</p> 
 <p><a name="an_132:8">132:8</a> Khawusuk ume, Yehova, uze ekuphumleni kwakho, Wena netyeya yamandla akho.</p> 
 <p><a name="an_132:9">132:9</a> Ababingeleli bakho mabambathe ubulungisa, Bamemelele abakho benceba.</p> 
 <p><a name="an_132:10">132:10</a> Ngenxa kaDavide umkhonzi wakho, Musa ukubutyhala ubuso bomthanjiswa wakho.</p> 
 <p><a name="an_132:11">132:11</a> UYehova wamfungela uDavide; Inyaniso, akayi kubuya kuloo nto, Esithi, Esiqhameni sezibilini zakho Ndimisa oya kuba setroneni yakho.</p> 
 <p><a name="an_132:12">132:12</a> Ukuba bathe oonyana bakho bawugcina umnqophiso wam,  Nesingqiniso sam endibafundisayo: Oonyana babo bothi nabo bahlale Etroneni yakho nanini.</p> 
 <p><a name="an_132:13">132:13</a> Ngokuba uYehova uyinyule iZiyon, Uyinqwenele ukuba ibe likhaya lakhe;</p> 
 <p><a name="an_132:14">132:14</a> Esithi, Nantsi indawo yam yokuphumla kwam nanini; Ndiya kuhlala apha, ngokuba oko ndikunqwenele.</p> 
 <p><a name="an_132:15">132:15</a> Umphako wayo ndiya kuwusikelela kunene; Amahlwempu ayo ndiya kuwahluthisa ngesonka,</p> 
 <p><a name="an_132:16">132:16</a> Ndibambathise ngosindiso ababingeleli bayo, Abenceba bayo bamemelele bememelela.</p> 
 <p><a name="an_132:17">132:17</a> Apho ndiya kumhlumisela uphondo uDavide, Ndiya kumlungisela isibane umthanjiswa wam.</p> 
 <p><a name="an_132:18">132:18</a> Iintshaba zakhe ndiya kuzambathisa udano; Ke phezu kwakhe yena siya kutyatyamba isithsaba sakhe.</p> 
 <p><a name="an_133:1">133:1</a> Ingoma yezinyuko; kaDavide. Yabonani, ukuba kuhle, ukuba mnandi, Ukuthi abazalwana bahlale bemxhelo mnye!</p> 
 <p><a name="an_133:2">133:2</a> Kunjengeoli elungileyo entloko, Isihla ezindevini,  Ezindevini zika-Aron, Isihla iye emqukumbelweni weengubo zakhe.</p> 
 <p><a name="an_133:3">133:3</a> Kunjengombethe waseHermon, Ohla phezu kweentaba zaseZiyon;  Ngokuba uYehova wayimisela khona apho intsikelelo, Ubomi, kude kuse ephakadeni.</p> 
 <p><a name="an_134:1">134:1</a> Ingoma yezinyuko. Yabonani, mbongeni uYehova, nonke bakhonzi bakaYehova, Nimiyo endlwini kaYehova ebusuku.</p> 
 <p><a name="an_134:2">134:2</a> Phakamiselani engcweleni izandla zenu, Nimbonge uYehova.</p> 
 <p><a name="an_134:3">134:3</a> Makakusikelele eZiyon uYehova, UMenzi wezulu nehlabathi.</p> 
 <p><a name="an_135:1">135:1</a> Haleluya. Dumisani igama likaYehova; Dumisani, nina bakhonzi bakaYehova,</p> 
 <p><a name="an_135:2">135:2</a> Nimiyo endlwini kaYehova, Ezintendelezweni zendlu yoThixo wethu.</p> 
 <p><a name="an_135:3">135:3</a> Dumisani uYehova, ngokuba elungile uYehova; Libetheleni uhadi igama lakhe, ngokuba kumnandi.</p> 
 <p><a name="an_135:4">135:4</a> Ngokuba uYehova unyule uYakobi ukuba abe ngowakhe, Wanyula uSirayeli ukuba abe yinqobo kuye.</p> 
 <p><a name="an_135:5">135:5</a> Ngokuba ndiyazi mna ukuba mkhulu uYehova, INkosi yethu ingaphezu koothixo bonke.</p> 
 <p><a name="an_135:6">135:6</a> Konke akuthandileyo uYehova uya kwenza, Ezulwini nasemhlabeni, Ezilwandle nasemanzini onke enzonzobila.</p> 
 <p><a name="an_135:7">135:7</a> Ulonyusa amafu eziphelweni zehlabathi, Imvula wayenzela imibane; Ulorhola umoya koovimba bakhe.</p> 
 <p><a name="an_135:8">135:8</a> Owawabulalayo amazibulo aseYiputa, Ethabathele ebantwini wesa ezinkomeni;</p> 
 <p><a name="an_135:9">135:9</a> Wathumela imiqondiso nezimanga Phakathi kwakho, Yiputa,  KuFaro nakubakhonzi bakhe bonke;</p> 
 <p><a name="an_135:10">135:10</a> Owabulala iintlanga ezinkulu, Wabulala ookumkani abanamandla;</p> 
 <p><a name="an_135:11">135:11</a> OoSihon, ukumkani wama-Amori, No-Ogi, ukumkani waseBhashan, Nezikumkani zonke zakwaKanan;</p> 
 <p><a name="an_135:12">135:12</a> Walinikela ilizwe labo lalilifa, Lalilifa kumaSirayeli,  abantu bakhe,</p> 
 <p><a name="an_135:13">135:13</a> Yehova, igama lakho lingunaphakade, Inkumbuzo yakho,  Yehova, ikwizizukulwana ngezizukulwana.</p> 
 <p><a name="an_135:14">135:14</a> Ngokuba uYehova uya kugweba phakathi kwabantu bakhe,  Azohlwaye ngenxa yabakhonzi bakhe.</p> 
 <p><a name="an_135:15">135:15</a> Izithixo zeentlanga yisilivere negolide, Umsebenzi wezandla zabantu.</p> 
 <p><a name="an_135:16">135:16</a> Zinomlomo nje, azithethi; Zinamehlo nje, aziboni;</p> 
 <p><a name="an_135:17">135:17</a> Zineendlebe nje, aziva; Akukho nento engumoya emlonyeni wazo.</p> 
 <p><a name="an_135:18">135:18</a> Baya kuba njengazo abenzi bazo, Bonke abasukuba bekholose ngazo.</p> 
 <p><a name="an_135:19">135:19</a> Nina ndlu kaSirayeli, bongani uYehova; Nani ndlu ka-Aron,  bongani uYehova.</p> 
 <p><a name="an_135:20">135:20</a> Nina ndlu kaLevi, bongani uYehova; Nani boyika uYehova,  bongani uYehova.</p> 
 <p><a name="an_135:21">135:21</a> Ngowokubongwa uYehova eZiyon, Ulohlala eYerusalem.  Haleluya!</p> 
 <p><a name="an_136:1">136:1</a> Bulelani kuYehova, ngokuba elungile: Ngokuba ingunaphakade inceba yakhe.</p> 
 <p><a name="an_136:2">136:2</a> Bulelani kuThixo woothixo: Ngokuba ingunaphakade inceba yakhe.</p> 
 <p><a name="an_136:3">136:3</a> Bulelani kuNkosi kankosi: Ngokuba ingunaphakade inceba yakhe.</p> 
 <p><a name="an_136:4">136:4</a> KuloMenzi wemisebenzi ebalulekileyo emikhulu yedwa:  Ngokuba ingunaphakade inceba yakhe.</p> 
 <p><a name="an_136:5">136:5</a> KuloMenzi wezulu ngengqondo: Ngokuba ingunaphakade inceba yakhe.</p> 
 <p><a name="an_136:6">136:6</a> KuloMtwabululi wehlabathi phezu kwamanzi: Ngokuba ingunaphakade inceba yakhe.</p> 
 <p><a name="an_136:7">136:7</a> KuloMenzi wezikhanyiso ezikhulu: Ngokuba ingunaphakade inceba yakhe;</p> 
 <p><a name="an_136:8">136:8</a> Ilanga lilawule emini: Ngokuba ingunaphakade inceba yakhe;</p> 
 <p><a name="an_136:9">136:9</a> Inyanga neenkwenkwezi zilawule ebusuku: Ngokuba ingunaphakade inceba yakhe.</p> 
 <p><a name="an_136:10">136:10</a> Kulowabulala amaYiputa kumazibulo awo: Ngokuba ingunaphakade inceba yakhe.</p> 
 <p><a name="an_136:11">136:11</a> Wawakhupha amaSirayeli phakathi kwawo: Ngokuba ingunaphakade inceba yakhe.</p> 
 <p><a name="an_136:12">136:12</a> Ngesandla esithe nkqi, nangengalo eyolukileyo: Ngokuba ingunaphakade inceba yakhe.</p> 
 <p><a name="an_136:13">136:13</a> KuloMgabuli woLwandle oluBomvu, lwagabuka: Ngokuba ingunaphakade inceba yakhe.</p> 
 <p><a name="an_136:14">136:14</a> Wawaweza amaSirayeli esazulwini salo: Ngokuba ingunaphakade inceba yakhe.</p> 
 <p><a name="an_136:15">136:15</a> Wamvuthululela uFaro nempi yakhe eLwandle oluBomvu:  Ngokuba ingunaphakade inceba yakhe.</p> 
 <p><a name="an_136:16">136:16</a> Kulohambisa abantu bakhe entlango: Ngokuba ingunaphakade inceba yakhe.</p> 
 <p><a name="an_136:17">136:17</a> Kulowaxabela ookumkani abakhulu: Ngokuba ingunaphakade inceba yakhe.</p> 
 <p><a name="an_136:18">136:18</a> Wabulala ookumkani abaziingangamsha: Ngokuba ingunaphakade inceba yakhe;</p> 
 <p><a name="an_136:19">136:19</a> USihon, ukumkani wama-Amori: Ngokuba ingunaphakade inceba yakhe;</p> 
 <p><a name="an_136:20">136:20</a> No-Ogi, ukumkani waseBhashan: Ngokuba ingunaphakade inceba yakhe.</p> 
 <p><a name="an_136:21">136:21</a> Walinikela ilizwe labo laba lilifa: Ngokuba ingunaphakade inceba yakhe,</p> 
 <p><a name="an_136:22">136:22</a> Laba lilifa kuSirayeli umkhonzi wakhe: Ngokuba ingunaphakade inceba yakhe.</p> 
 <p><a name="an_136:23">136:23</a> Owasikhumbulayo ebuphantsini bethu: Ngokuba ingunaphakade inceba yakhe.</p> 
 <p><a name="an_136:24">136:24</a> Wasihlangula kwabasibandezelayo: Ngokuba ingunaphakade inceba yakhe.</p> 
 <p><a name="an_136:25">136:25</a> Ulonika into yonke ephilileyo ukudla: Ngokuba ingunaphakade inceba yakhe.</p> 
 <p><a name="an_136:26">136:26</a> Bulelani kuThixo wamazulu: Ngokuba ingunaphakade inceba yakhe.</p> 
 <p><a name="an_137:1">137:1</a> NgaseMilanjeni yaseBhabheli Sahlala phantsi khona, salila,  Sakuyikhumbula iZiyon.</p> 
 <p><a name="an_137:2">137:2</a> Emingculubeni phakathi kwayo Sazixhoma khona iihadi zethu.</p> 
 <p><a name="an_137:3">137:3</a> Ngokuba khona apho abathimbi bethu basibiza Izango zengoma; Abathuthumbisi bethu basibiza uvuyo, Besithi,  Sivumeleni ingoma yaseZiyon.</p> 
 <p><a name="an_137:4">137:4</a> Singathini na ukuvuma ingoma kaYehova Emhlabeni wolunye uhlanga?</p> 
 <p><a name="an_137:5">137:5</a> Ukuba ndithe ndakulibala, Yerusalem, Masinyele isandla sam sokunene.</p> 
 <p><a name="an_137:6">137:6</a> Ulwimi lwam malunamathele ekhuhlangubeni lam, Ukuba andithanga ndikukhumbule; Ukuba andithanga ndiyinyuse iYerusalem Ngaphezu kwemivuyo yam yonke.</p> 
 <p><a name="an_137:7">137:7</a> Bakhumbule, Yehova, oonyana bakaEdom, Umhla weYerusalem,  Abo bathi, Yidilizeni, yidilizeni Kuse elusekweni lwayo.</p> 
 <p><a name="an_137:8">137:8</a> Ntombi inguBhabheli, wena unyashiweyo; Hayi, uyolo lwalowo ukubuyekezayo ukuphatha kwakho Osiphethe ngako!</p> 
 <p><a name="an_137:9">137:9</a> Hayi, uyolo lwalowo ubabambayo abahlekeze abantwana bakho Engxondorheni!</p> 
 <p><a name="an_138:1">138:1</a> EkaDavide. Ndiya kubulela kuwe ngentliziyo yam yonke;  Phambi koothixo ndiya kukubethela uhadi.</p> 
 <p><a name="an_138:2">138:2</a> Ndiya kuqubuda ndibhekise etempileni yakho engcwele,  Ndibulele kwigama lakho, ngenxa yenceba yakho, nangenxa yenyaniso yakho; Kuba ulikhulisile ilizwi lakho ngaphezu kwegama lakho lonke.</p> 
 <p><a name="an_138:3">138:3</a> Ngomhla wokubiza kwam wandiphendula, Wandikhaliphisa,  yangamandla emphefumlweni wam.</p> 
 <p><a name="an_138:4">138:4</a> Baya kubulela kuwe, Yehova, bonke ookumkani behlabathi,  Bakuweva amazwi omlomo wakho;</p> 
 <p><a name="an_138:5">138:5</a> Bavume ngeendlela zikaYehova, Ukuba lukhulu uzuko lukaYehova:</p> 
 <p><a name="an_138:6">138:6</a> Ngokuba noko uYehova aphakamileyo, uyambona othobekileyo;  Ke yena oziphakamisayo umazi nakude.</p> 
 <p><a name="an_138:7">138:7</a> Ukuba ndithe ndahamba-hamba phakathi kweembandezelo,  uyandiphilisa; Wosolulela emsindweni weentshaba zam isandla sakho, Sindisindise isandla sakho sokunene.</p> 
 <p><a name="an_138:8">138:8</a> UYehova uya kundifezela. Yehova, inceba yakho ingunaphakade, Izenzo zezandla zakho musa ukuziyekela.</p> 
 <p><a name="an_139:1">139:1</a> Kumongameli; ekaDavide. Umhobe. Yehova, undigocagocile,  wandazi.</p> 
 <p><a name="an_139:2">139:2</a> Wena uyakwazi ukuhlala kwam nokusuka kwam; Uyaziqonda izicamango zam nakude.</p> 
 <p><a name="an_139:3">139:3</a> Ukuhamba kwam nokulala kwam, uyakwela; Uqhelene neendlela zam zonke.</p> 
 <p><a name="an_139:4">139:4</a> Ngokuba akukho lizwi elulwimini lwam Ongalaziyo ke,  Yehova, kanye.</p> 
 <p><a name="an_139:5">139:5</a> Ngasemva nangaphambili undingqingile, Wasibeka phezu kwam isandla sakho.</p> 
 <p><a name="an_139:6">139:6</a> Kubalulekile kum oko kwazi, Kuphezulu, kundinqabele.</p> 
 <p><a name="an_139:7">139:7</a> Ndingahambela phi na ukumka emoyeni wakho? Ndingabalekela phi na ukumka ebusweni bakho?</p> 
 <p><a name="an_139:8">139:8</a> Ukuba ndithe ndenyuka ndaya emazulwini, ulapho wena; Ukuba ndithe ndazandlalela kwelabafileyo, nanko ukho.</p> 
 <p><a name="an_139:9">139:9</a> Ukuba ndithe ndaphakamisa amaphiko esifingo, Ndaya ndahlala ekupheleni kolwandle,</p> 
 <p><a name="an_139:10">139:10</a> Besingandikhaphayo kwanalapho isandla sakho, Sindibambe isandla sakho sokunene.</p> 
 <p><a name="an_139:11">139:11</a> Ukuba ndithe, Mabundisongele ubumnyama bona bodwa,  Nokukhanya kube bubusuku ngeenxa zonke kum:</p> 
 <p><a name="an_139:12">139:12</a> Kwanobumnyama obo abungebi bubumnyama kuwe; Ubusuku bungaba mhlophe njengemini, Ubumnyama bungaba njengokukhanya</p> 
 <p><a name="an_139:13">139:13</a> Ngokuba wena wazibumba izintso zam, Wandibiyela esizalweni sikama.</p> 
 <p><a name="an_139:14">139:14</a> Ndiyabulela kuwe ngenxa enokuba ndenziwe ngokoyikekayo,  ngokubalulekileyo; Zibalulekile izenzo zakho, Umphefumlo wam uyazi kakuhle.</p> 
 <p><a name="an_139:15">139:15</a> Ayengagushekile kuwe amathambo am, Mna ndenzelwayo entsithelweni, Ndalukwa ndayimfakamfele ezinzulwini zomhlaba.</p> 
 <p><a name="an_139:16">139:16</a> Amehlo akho andibona ndiseyimbumba, Zazibhalwe encwadini yakho iimini zonke ziphela; Ziyiliwe ngenxa engaphambili,  Kungekabikho ke nanye kuzo.</p> 
 <p><a name="an_139:17">139:17</a> Kum ke zinjani na ukunqaba izicamango zakho, Thixo!  Asingangani isimbuku sazo!</p> 
 <p><a name="an_139:18">139:18</a> Zingathi, ndizibalile, zibe ninzi ngaphezu kwentlabathi;  Ndakuvuka ndoba ndisenawe.</p> 
 <p><a name="an_139:19">139:19</a> Ngamana wambulala ongendawo, Thixo! Nina madoda amagazi,  sukani kum.</p> 
 <p><a name="an_139:20">139:20</a> Abo bakukhankanyela amayelenqe, Balibizela inkohlakalo igama lakho abazondi bakho.</p> 
 <p><a name="an_139:21">139:21</a> Andinakubathiya na abakuthiyayo, Yehova, Ndikruquke ngabasukela phezulu kuwe?</p> 
 <p><a name="an_139:22">139:22</a> Ndibathiya ngentiyo ephelelisileyo, Kum mna baziintshaba.</p> 
 <p><a name="an_139:23">139:23</a> Ndigocagoce, Thixo, uyazi intliziyo yam; Ndicikide, uzazi iingcinga-ngcinga zam;</p> 
 <p><a name="an_139:24">139:24</a> Ubone ukuba kukho ndlela yobubi na kum, Undikhaphele kwindlela engunaphakade.</p> 
 <p><a name="an_140:1">140:1</a> Kumongameli. Umhobe kaDavide. Ndihlangule, Yehova,  esintwini esinobubi, Ndilondoloze emntwini ogonyamelayo,</p> 
 <p><a name="an_140:2">140:2</a> Abacinga okubi entliziyweni. Imihla yonke baxhaya imfazwe.</p> 
 <p><a name="an_140:3">140:3</a> Balola ulwimi lwabo njengenyoka; Ubuhlungu berhamba busemlonyeni wabo (Phakamisani.)</p> 
 <p><a name="an_140:4">140:4</a> Ndigcine, Yehova, ezandleni zongendawo, Ndilondoloze emntwini ogonyamelayo, Abacinga ukuzikhubekisa iinyawo zam.</p> 
 <p><a name="an_140:5">140:5</a> Abanekratshi bandiqhushekele isibatha nezintya, Baneke umnatha ecaleni kwendlela, Bandithiyele ngemigibe.  (Phakamisani.)</p> 
 <p><a name="an_140:6">140:6</a> Ndithi kuYehova, UnguThixo wam; Beka indlebe, Yehova,  elizwini lesikhungo sam.</p> 
 <p><a name="an_140:7">140:7</a> Yehova, Nkosi yam, nqaba endisindisayo, Uyigqubuthele intloko yam ngemini yeduli.</p> 
 <p><a name="an_140:8">140:8</a> Musa ukumnika, Yehova, ongendawo iminqweno yakhe; Musa ukuwuphumelelisa umnkqangiyelo wakhe, Hleze aziphakamise.  (Phakamisani.)</p> 
 <p><a name="an_140:9">140:9</a> Yona intloko yabandingqingayo, Ububi bomlomo wabo mabubagubungele.</p> 
 <p><a name="an_140:10">140:10</a> Mabathotyelwe amalahle avuthayo; Makabawise emlilweni,  emimbithini, bangabi saphuma.</p> 
 <p><a name="an_140:11">140:11</a> Indoda enolwimi mayingazinzi ehlabathini; Indoda enokugonyamela, ububi mabuyizingele ngembembetshane.</p> 
 <p><a name="an_140:12">140:12</a> Ndiyazi ukuba uYehova uya kulifeza Ityala losizana,  ibango lamahlwempu.</p> 
 <p><a name="an_140:13">140:13</a> Inene, amalungisa aya kubulela kwigama lakho; Baya kuhlala ebusweni bakho abathe tye.</p> 
 <p><a name="an_141:1">141:1</a> Umhobe kaDavide. Yehova, ndiyakunqula, khawuleza uze kum; Libekele indlebe izwi lam ekudandulukeni kwam kuwe.</p> 
 <p><a name="an_141:2">141:2</a> Umthandazo wam mawuhlale uhleli phambi kwakho usisiqhumiso, Nokuphakamisa kwam izandla kube ngumnikelo wangokuhlwa.</p> 
 <p><a name="an_141:3">141:3</a> Umlomo wam wumisele umlindi, Yehova; Misa umgcini emnyango womlomo wam.</p> 
 <p><a name="an_141:4">141:4</a> Intliziyo yam musa ukuyithobela entweni embi, Ukuba isebenze intlondi yokungendawo Namadoda asebenza ubutshinga;  Mandingazidli izimnandi zawo.</p> 
 <p><a name="an_141:5">141:5</a> Malindibethe ilungisa linenceba, lindohlwaye; Ioli enjalo yentloko ayingeyali intloko yam: Ngokuba usekho nomthandazo wam ebubini bawo.</p> 
 <p><a name="an_141:6">141:6</a> Bakhahlelwa emacaleni engxondorha abagwebi bawo, Beve amazwi am ukuba amnandi.</p> 
 <p><a name="an_141:7">141:7</a> Njengolimayo enqika umhlaba, Anjalo ukuthi saa amathambo ethu emlonyeni wengcwaba.</p> 
 <p><a name="an_141:8">141:8</a> Ngokuba akuwe, Yehova, Nkosi yam, amehlo am; Ndizimela ngawe; musa ukuwuphalaza umphefumlo wam.</p> 
 <p><a name="an_141:9">141:9</a> Ndigcine esangweni lomgibe wabandithiyelayo,  Nasezirhintyelweni zabasebenza ubutshinga.</p> 
 <p><a name="an_141:10">141:10</a> Mabeyele ezintanjeni zabo abangendawo, Ndide ndidlule mna okukanye.</p> 
 <p><a name="an_142:1">142:1</a> Eyokuqiqa kaDavide; oko ebesemqolombeni. Umthandazo.  Ndikhala kuYehova ngezwi lam, Ndikhunga uYehova ngezwi lam,</p> 
 <p><a name="an_142:2">142:2</a> Ndiphalaza inkalazo yam phambi kwakhe, Ndixela imbandezelo yam phambi kwakhe.</p> 
 <p><a name="an_142:3">142:3</a> Ekutyhafeni komoya phakathi kwam, Uyayazi wena ingqushu yam. Emendweni endihamba ngawo Bandiqhushekela isibatha.</p> 
 <p><a name="an_142:4">142:4</a> Bheka ngasekunene ubone, Akukho undibukayo; Andinandawo ndingasabela kuyo, Akukho uwukhathaleleyo umphefumlo wam.</p> 
 <p><a name="an_142:5">142:5</a> Ndikhala kuwe, Yehova, Ndithi, Nguwe ihlathi lam, Isabelo sam ezweni labahleliyo.</p> 
 <p><a name="an_142:6">142:6</a> Kubazele indlebe ukuhlahlamba kwam, Ngokuba ndiswele kakhulu: Ndihlangule kwabandisukelayo, Ngokuba bomelele kunam.</p> 
 <p><a name="an_142:7">142:7</a> Wukhuphe entolongweni umphefumlo wam, Ndibulele kwigama lakho. Amalungisa aya kuzithi jize ngesithsaba ngenxa yam,  Ngokuba undiphethe kakuhle.</p> 
 <p><a name="an_143:1">143:1</a> Umhobe kaDavide. Yehova, yiva umthandazo wam, kubekele indlebe ukutarhuzisa kwam; Ndiphendule ngokunyaniseka kwakho,  ngobulungisa bakho.</p> 
 <p><a name="an_143:2">143:2</a> Musa ukumsa ematyaleni umkhonzi wakho: Ngokuba phambi kwakho akukho namnye uhleliyo olilungisa.</p> 
 <p><a name="an_143:3">143:3</a> Ngokuba utshaba luwusukele umphefumlo wam, Lubutyumzele emhlabeni ubomi bam; Lundihlalise ezindaweni ezimnyama,  njengabafe ngonaphakade.</p> 
 <p><a name="an_143:4">143:4</a> Utyhafile phakathi kwam umoya wam; Imangalisiwe phakathi kwam intliziyo yam.</p> 
 <p><a name="an_143:5">143:5</a> Ndikhumbula imihla yamandulo; Ndicamngca ngemisebenzi yakho yonke, Ndicamngca ngesenzo sezandla zakho.</p> 
 <p><a name="an_143:6">143:6</a> Ndizolulela kuwe izandla zam, Umphefumlo wam ukungxamele njengelizwe elibharhileyo. (Phakamisani.)</p> 
 <p><a name="an_143:7">143:7</a> Khawuleza undiphendule, Yehova; uyaphela umoya wam. Musa ukubusithelisa kum ubuso bakho, Ndifane nabahla baye emhadini.</p> 
 <p><a name="an_143:8">143:8</a> Ndivise kwakusasa inceba yakho, Ngokuba ndikholose ngawe.  Ndazise indlela endiya kuhamba ngayo: Ngokuba ndiwuphakamisela kuwe umphefumlo wam.</p> 
 <p><a name="an_143:9">143:9</a> Ndihlangule ezintshabeni zam, Yehova. Ndizimela ngawe.</p> 
 <p><a name="an_143:10">143:10</a> Ndifundise ukwenza ikholo lakho, ngokuba unguThixo wam.  UMoya wakho olungileyo makandikhaphele ezweni elisithabazi.</p> 
 <p><a name="an_143:11">143:11</a> Ngenxa yegama lakho, Yehova, ndiphilise; Wukhuphe embandezelweni umphefumlo wam ngobulungisa bakho.</p> 
 <p><a name="an_143:12">143:12</a> Ngenceba yakho zibhangise iintshaba zam, Ubatshabalalise bonke abawubandezelayo umphefumlo wam, Ngokuba ndingumkhonzi wakho.</p> 
 <p><a name="an_144:1">144:1</a> EkaDavide. Makabongwe uYehova, uliwa lam, Ulofundisa izandla zam ukulwa, Iminwe yam imfazwe.</p> 
 <p><a name="an_144:2">144:2</a> Unceba yam, umboniselo yam, Ungxonde yam, umsindisi wam,  mna lo; Ungweletshetshe yam, undizimela ngaye; Ulonyathelela abantu bam phantsi kwam.</p> 
 <p><a name="an_144:3">144:3</a> Yehova, uyintoni na umntu, le nto umaziyo? Unyana womfo,  le nto umnyamekelayo?</p> 
 <p><a name="an_144:4">144:4</a> Umntu lo ufana nomphunga, Imihla yakhe injengethunzi elidlulayo.</p> 
 <p><a name="an_144:5">144:5</a> Yehova, thoba amazulu akho, uhle; Phatha ezintabeni,  ziqhume.</p> 
 <p><a name="an_144:6">144:6</a> Banekisa imibane, uziphangalalise; Thuma iintolo zakho,  uziduba-dube.</p> 
 <p><a name="an_144:7">144:7</a> Thuma izandla zakho, zivele phezulu; Ndirhole, ndihlangule emanzini amakhulu. Esandleni soonyana bolunye uhlanga;</p> 
 <p><a name="an_144:8">144:8</a> Abamlomo uthetha inkohlakalo, Abasandla sokunene sisesokunene sobuxoki.</p> 
 <p><a name="an_144:9">144:9</a> Thixo, ndokuvumela ingoma entsha, Ndikubethele umrhubhe ontambo zilishumi;</p> 
 <p><a name="an_144:10">144:10</a> Ulonika ookumkani usindiso, Ulohlangula uDavide umkhonzi wakhe ekreleni elinobubi.</p> 
 <p><a name="an_144:11">144:11</a> Ndirhole, ndihlangule esandleni soonyana bolunye uhlanga,  Abamlomo uthetha inkohlakalo, Abasandla sokunene sisesokunene sobuxoki;</p> 
 <p><a name="an_144:12">144:12</a> Baze oonyana bethu babe njengezityalo ezikhulileyo ebutsheni babo; Iintombi zethu zibe njengeembombo ezivathisiweyo ngeemfakamfele ngokokwakhiwa kwebhotwe;</p> 
 <p><a name="an_144:13">144:13</a> Oovimba bethu bazale, bavelise iintlobo ngeentlobo;  Iigusha zethu zizale amawaka, zande ngezigidi emaphandleni ethu;</p> 
 <p><a name="an_144:14">144:14</a> Iinkomo zethu zizale, Kungabikho kungenelwa, kungabikho kuthinjwa, Kungabikho kuhlahlamba ezitratweni zethu.</p> 
 <p><a name="an_144:15">144:15</a> Hayi, uyolo lwabantu ekunjalo kubo! Hayi, uyolo lwabantu abaThixo unguYehova!</p> 
 <p><a name="an_145:1">145:1</a> Eyokudumisa kaDavide. Ndiya kukuphakamisa, Thixo wam,  wena Kumkani, Ndilibonge igama lakho ngonaphakade kanaphakade.</p> 
 <p><a name="an_145:2">145:2</a> Imihla yonke ndiya kukubonga, Ndilidumise igama lakho ngonaphakade kanaphakade.</p> 
 <p><a name="an_145:3">145:3</a> Mkhulu uYehova, ngowokudunyiswa kakhulu; Ubukhulu bakhe abunakugocwagocwa.</p> 
 <p><a name="an_145:4">145:4</a> Izizukulwana ngezizukulwana, kunconywa izenzo zakho,  Kuxelwe ubugorha bakho.</p> 
 <p><a name="an_145:5">145:5</a> Bunobungangamela ubuqaqawuli bendili yakho; Ngeendawo zakho ezibalulekileyo ndiya kucamngca.</p> 
 <p><a name="an_145:6">145:6</a> Bothetha ngamandla ezenzo zakho ezoyikekayo, Ndibalise ngobukhulu bakho.</p> 
 <p><a name="an_145:7">145:7</a> Bompompoza isikhumbuzo sokulunga kwakho okukhulu,  Bamemelele ngobulungisa bakho.</p> 
 <p><a name="an_145:8">145:8</a> Unobabalo nemfesane uYehova, Uzeka kade umsindo, mkhulu ngenceba.</p> 
 <p><a name="an_145:9">145:9</a> Ulungile uYehova kubo bonke, Imfesane yakhe ikuzo zonke izenzo zakhe.</p> 
 <p><a name="an_145:10">145:10</a> Ziyabulela kuwe, Yehova, zonke izenzo zakho, Bakubonge abakho benceba;</p> 
 <p><a name="an_145:11">145:11</a> Uzuko lobukumkani bakho balutsho, Bathethe ngobugorha bakho.</p> 
 <p><a name="an_145:12">145:12</a> Ukuba babazise oonyana babantu ubugorha bakhe,  Ubuqaqawuli obuhle bobukumkani bakhe.</p> 
 <p><a name="an_145:13">145:13</a> Ubukumkani bakho bubukumkani bamaphakade onke, Nolawulo lwakho lukwizizukulwana ngezizukulwana.</p> 
 <p><a name="an_145:14">145:14</a> UYehova ungumxhasi wabo bonke abawayo, Ngumphakamisi wabo bonke abagobileyo.</p> 
 <p><a name="an_145:15">145:15</a> Amehlo eento zonke akhangele kuwe, Wena ke uzinika ukudla kwazo ngexesha elililo;</p> 
 <p><a name="an_145:16">145:16</a> Uyasivula isandla sakho, Uzihluthise iinto zonke eziphilileyo ngeento ezikholekileyo.</p> 
 <p><a name="an_145:17">145:17</a> Ulilungisa uYehova ngeendlela zakhe zonke, Unenceba ngezenzo zakhe zonke.</p> 
 <p><a name="an_145:18">145:18</a> Usondele uYehova kubo bonke abamnqulayo, Kubo bonke abamnqulayo ngenyaniso.</p> 
 <p><a name="an_145:19">145:19</a> Uyayenza into ekholekileyo kwabamoyikayo, Akuve ukuzibika kwabo, abasindise.</p> 
 <p><a name="an_145:20">145:20</a> UYehova ungumgcini wabo bonke abamthandayo,  Abatshabalalise bonke abangendawo.</p> 
 <p><a name="an_145:21">145:21</a> Umlomo wam mawuthethe indumiso kaYehova, Inyama yonke ilibonge igama lakhe elingcwele ngonaphakade kanaphakade.</p> 
 <p><a name="an_146:1">146:1</a> Haleluya! Mdumise uYehova, mphefumlo wam.</p> 
 <p><a name="an_146:2">146:2</a> Ndiya kumdumisa uYehova lo gama ndidla ubomi; Ndiya kumbethela uhadi uThixo wam ekubeni ndingosekhoyo.</p> 
 <p><a name="an_146:3">146:3</a> Musani ukukholosa ngamanene, Ngonyana womntu, yena ungenalo usindiso.</p> 
 <p><a name="an_146:4">146:4</a> Uyaphuma umoya wakhe, abuyele yena emhlabeni wakhe; Ngaloo mini ayatshitsha amabhongo akhe.</p> 
 <p><a name="an_146:5">146:5</a> Hayi, uyolo lwalowo uluncedo lunguThixo kaYakobi, Lwalowo ulinde kuYehova uThixo wakhe:</p> 
 <p><a name="an_146:6">146:6</a> KuMenzi wezulu nomhlaba, Nolwandle neento zonke ezikulo;  Kulogcina inyaniso ngonaphakade;</p> 
 <p><a name="an_146:7">146:7</a> Kogweba ityala labacudiswayo; Kopha abalambileyo ukudla;  KuYehova okhulula ababanjwa;</p> 
 <p><a name="an_146:8">146:8</a> KuYehova ovula amehlo eemfama; KuYehova ophakamisa abagobileyo; KuYehova othanda amalungisa;</p> 
 <p><a name="an_146:9">146:9</a> KuYehova ogcina abaphambukeli; Kulophakamisa inkedama nomhlolokazi, Ayiphethule indlela yabangendawo.</p> 
 <p><a name="an_146:10">146:10</a> UYehova ungukumkani ngonaphakade, UThixo wakho, Ziyon,  kwizizukulwana ngezizukulwana. Haleluya!</p> 
 <p><a name="an_147:1">147:1</a> Haleluya! Ngokuba kulungile ukuvuma ngoThixo wethu;  Ngokuba kumnandi, ifanelekile indumiso.</p> 
 <p><a name="an_147:2">147:2</a> Umakhi weYerusalem nguYehova; Abagxothwa bakwaSirayeli ubabuthela khona.</p> 
 <p><a name="an_147:3">147:3</a> Ulophilisa abaphuke intliziyo, Abophe amanxeba abo;</p> 
 <p><a name="an_147:4">147:4</a> Ulobala inani leenkwenkwezi, Ezibiza zonke ngamagama.</p> 
 <p><a name="an_147:5">147:5</a> Inkulu iNkosi yethu, inamandla amakhulu; Ingqondo yayo ayiphele ndawo.</p> 
 <p><a name="an_147:6">147:6</a> Ulophakamisa abalulamileyo nguYehova, Uthobela abangendawo emhlabeni.</p> 
 <p><a name="an_147:7">147:7</a> Hlabelani kuYehova eyokubulela, Mbetheleni uhadi uThixo wethu.</p> 
 <p><a name="an_147:8">147:8</a> Ulosibekelisa izulu ngamafu, Ulolungisela umhlaba imvula;  Ulontshulisa utyani ezintabeni;</p> 
 <p><a name="an_147:9">147:9</a> Ulonika inkomo ukudla, Namathole ehlungulu alilayo.</p> 
 <p><a name="an_147:10">147:10</a> Akabunanze nganto ubugorha behashe, Akakholiswa zizitho zendoda;</p> 
 <p><a name="an_147:11">147:11</a> UYehova ukholiswa ngabamoyikayo, Abalinde inceba yakhe.</p> 
 <p><a name="an_147:12">147:12</a> Mncome uYehova, Yerusalem. Mdumise uThixo wakho, Ziyon:</p> 
 <p><a name="an_147:13">147:13</a> Ngokuba eyomelezile imivalo yamasango akho, Ebasikelele abantwana bakho phakathi kwakho.</p> 
 <p><a name="an_147:14">147:14</a> Ngulomisa uxolo emideni yakho, Wakuhluthisa ngengqolowa etyebileyo.</p> 
 <p><a name="an_147:15">147:15</a> Ulothumela intetho yakhe ehlabathini, Ilizwi lakhe ligidima ngokukhawuleza;</p> 
 <p><a name="an_147:16">147:16</a> Ulonika ikhephu njengoboya bezimvu, Ugcwayela iqabaka njengothuthu,</p> 
 <p><a name="an_147:17">147:17</a> Ephosa umkhenkce wakhe njengamaqhekeza; Ngubani na onokuma phambi kwengqele yakhe?</p> 
 <p><a name="an_147:18">147:18</a> Uthumela ilizwi lakhe, ezo nto azinyibilikise; Uvuthuzisa umoya wakhe, aqukuqele amanzi.</p> 
 <p><a name="an_147:19">147:19</a> Uloxelela uYakobi ilizwi lakhe, USirayeli imimiselo yakhe namasiko akhe.</p> 
 <p><a name="an_147:20">147:20</a> Akenjanga ngalo kolunye uhlanga, Namasiko aluwazi.  Haleluya!</p> 
 <p><a name="an_148:1">148:1</a> Haleluya! Dumisani uYehova emazulwini; Mdumiseni ezindaweni eziphezulu.</p> 
 <p><a name="an_148:2">148:2</a> Mdumiseni, nonke zithunywa zakhe; Mdumiseni, nonke mikhosi yakhe;</p> 
 <p><a name="an_148:3">148:3</a> Mdumiseni, wena langa, nawe nyanga; Mdumiseni, nonke zinkwenkwezi zinokukhanya;</p> 
 <p><a name="an_148:4">148:4</a> Mdumiseni, mazulu awo amazulu, Nani, manzi angaphezu kwezulu.</p> 
 <p><a name="an_148:5">148:5</a> Mazilidumise ezo nto igama likaYehova; Ngokuba wawisa umthetho, zadalwa.</p> 
 <p><a name="an_148:6">148:6</a> Wazimisa ngonaphakade kanaphakade, Wazimisela ummiselo ezingayi kuwugqitha.</p> 
 <p><a name="an_148:7">148:7</a> Dumisani uYehova ehlabathini, Nina bominenga, nani nonke,  manzi enzonzobila:</p> 
 <p><a name="an_148:8">148:8</a> Wena mlilo, nawe sichotho; wena khephu, nawe msi; Moya uvuthuzayo, ulenzayo ilizwi lakhe;</p> 
 <p><a name="an_148:9">148:9</a> Nina zintaba, nani zinduli nonke, Nina mithi eneziqhamo,  nani misedare nonke;</p> 
 <p><a name="an_148:10">148:10</a> Nina marhamncwa, nani zinkomo nonke, Nina zinambuzane,  nani zintaka zinamaphiko;</p> 
 <p><a name="an_148:11">148:11</a> Ookumkani behlabathi, nezizwe zonke, Abathetheli nabagwebi behlabathi lonke;</p> 
 <p><a name="an_148:12">148:12</a> Umlisela kwanomthinjana, Amadoda amakhulu kunye nabafana:</p> 
 <p><a name="an_148:13">148:13</a> Mabalidumise igama likaYehova, Ngokuba liyingxonde igama lakhe yena yedwa; Indili yakhe ingaphezu komhlaba nezulu.</p> 
 <p><a name="an_148:14">148:14</a> Wabaphakamisela abantu bakhe uphondo, Lwayindumiso kwabakhe benceba bonke, Koonyana bakaSirayeli, abantu abasondeleyo kuye. Haleluya!</p> 
 <p><a name="an_149:1">149:1</a> Haleluya! Mvumeleni uYehova ingoma entsha, Indumiso yakhe ebandleni labenceba.</p> 
 <p><a name="an_149:2">149:2</a> USirayeli makavuye ngoMenzi wakhe; Usapho lwaseZiyon malugcobe ngoKumkani walo.</p> 
 <p><a name="an_149:3">149:3</a> Mabalidumise igama lakhe beqamba, Bembethela ingqongqo nohadi.</p> 
 <p><a name="an_149:4">149:4</a> Ngokuba uYehova uyakholiswa ngabantu bakhe, Uyabahombisa abalulamileyo ngoloyiso.</p> 
 <p><a name="an_149:5">149:5</a> Mabadlamke benozuko abenceba, Mabamemelele besezililini zabo.</p> 
 <p><a name="an_149:6">149:6</a> Yimibongo kaThixo emqaleni wabo, Likrele elintlangothi mbini esandleni sabo;</p> 
 <p><a name="an_149:7">149:7</a> Ukuze benze impindezelo ezintlangeni, Izohlwayo ezizweni;</p> 
 <p><a name="an_149:8">149:8</a> Bakhonkxe ookumkani bazo ngemixokelelwane, Nabazukileyo kuzo ngamakhamandela esinyithi;</p> 
 <p><a name="an_149:9">149:9</a> Benze kubo isiko elibhaliweyo. Luzuko olo lwabakhe benceba bonke. Haleluya!</p> 
 <p><a name="an_150:1">150:1</a> Haleluya! Dumisani uThixo engcweleni yakhe, Mdumiseni esibhakabhakeni samandla akhe.</p> 
 <p><a name="an_150:2">150:2</a> Mdumiseni ngenxa yobugorha bakhe, Mdumiseni ngokobuninzi bobukhulu bakhe.</p> 
 <p><a name="an_150:3">150:3</a> Mdumiseni ngokuvuthela isigodlo, Mdumiseni ngomrhubhe nohadi.</p> 
 <p><a name="an_150:4">150:4</a> Mdumiseni ngengqongqo nengqungqo, Mdumiseni ngeento ezineentambo nogwali.</p> 
 <p><a name="an_150:5">150:5</a> Mdumiseni ngamacangci akhenkcezayo, Mdumiseni ngamacangci adumayo.</p> 
 <p><a name="an_150:6">150:6</a> Yonke into ephefumlayo mayimdumise uYehova. Haleluya!</p> 
 <p></p><hr>
 <center>
 <a href="pro.htm">Next: Proverbs</a></center>
 </body>