<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jam.htm">Previous</a> 
 <a href="pe2.htm">Next</a> 
 </center>
 <hr>
  <h3 align="center">Xhosa Bible: 1 Peter</h3> 
 <p><a name="an_1:1">1:1</a> UPetros, umpostile kaYesu Kristu, ubhalela abanyuliweyo abangabaphambukeli kwiintsali ezikwelasePonto, kwelaseGalati,  kwelaseKapadoki, kwelaseAsiya, nakwelaseBhitini,</p> 
 <p><a name="an_1:2">1:2</a> abanyuliweyo ngokokwazi kwenxa engaphambili kukaThixo uYise,  ebungcweleni boMoya, kuse ekululameleni nasekufefweni kwegazi likaYesu Kristu: uthi, Makwandiswe kuni ubabalo noxolo.</p> 
 <p><a name="an_1:3">1:3</a> Makabongwe uThixo, uYise weNkosi yethu uYesu Kristu, othe ngokobuninzi benceba yakhe, wasizala ngokutsha, ukuba sibe nethemba eliphilileyo ngokuvuka kukaYesu Kristu kwabafileyo;</p> 
 <p><a name="an_1:4">1:4</a> sibe nelifa elingenakonakala, elingenakudyobheka,  elingenakuguga, eniligcinelweyo emazulwini,</p> 
 <p><a name="an_1:5">1:5</a> nina bathe ngamandla kaThixo ngokholo balondolozelwa elusindisweni, olulungiselwe ukutyhilwa ngexesha lokugqibela.</p> 
 <p><a name="an_1:6">1:6</a> Enigcoba ngalo, nokuba nithe naba buhlungu umzuzwana ngoku,  ukuba nimelwe kuko, phakathi kwezilingo ngezilingo;</p> 
 <p><a name="an_1:7">1:7</a> ukuze ukucikideka kokholo lwenu kufunyanwe kunqabile kakhulu, ngaphezu kwegolide le itshabalalayo, noko icikidwa ngomlilo; kuse kuyo indumiso nembeko nozuko ekutyhilekeni kukaYesu Kristu.</p> 
 <p><a name="an_1:8">1:8</a> Enithe, ningambonanga nje, namthanda; enithi ke nikholwa kuye, noko ngoku ningamboniyo, nigcobe ngovuyo olungathethekiyo, oluzukisiweyo;</p> 
 <p><a name="an_1:9">1:9</a> nisamkela isiphelo sokholo lwenu, usindiso ke lwemiphefumlo yenu.</p> 
 <p><a name="an_1:10">1:10</a> Usindiso abathe babuzisa, baphengulula kunene ngalo abaprofeti, ababeprofeta ngalo ubabalo olwamiselwa nina;</p> 
 <p><a name="an_1:11">1:11</a> bephengulula ukuba wayesalatha xesha lini na, linjani na,  uMoya kaKristu, awayezingqinela kubo ngenxa engaphambili iintlungu ezamiselwa uKristu, nozuko oluya kuzilandela.</p> 
 <p><a name="an_1:12">1:12</a> Abatyhilelwayo ukuba abazilungiseleli bona ngokwabo;  bazilungiselela thina ke, izinto enizityelweyo ngoku ngabo banishumayezayo iindaba ezilungileyo ngoMoya oyiNgcwele,  owathunywa evela emazulwini; izinto ke ezo ezizinqwenelayo izithunywa zezulu ukuqondela kuzo.</p> 
 <p><a name="an_1:13">1:13</a> Ngoko, bhinqani izinqe zengqondo yenu, ninobungcathu,  niluthembe ngokugqibeleleyo ubabalo oluziswa kuni ekutyhilekeni kukaYesu Kristu;</p> 
 <p><a name="an_1:14">1:14</a> ngokwabantwana bolulamo, ningamilisi okweenkanuko zangaphambili ekungazini kwenu;</p> 
 <p><a name="an_1:15">1:15</a> nithi ke, ngokokwalowo ungcwele wanibizayo, nibe ngcwele nani ngokwenu kuyo yonke ihambo.</p> 
 <p><a name="an_1:16">1:16</a> Ngenxa enokuba kubhaliwe kwathiwa, Yibani ngcwele, ngokuba ndingcwele mna.</p> 
 <p><a name="an_1:17">1:17</a> Kanjalo, ukuba nimnqula ngokoYihlo, lowo ugweba ngokowalowo umsebenzi, engakhethi buso, lihlaleni ixesha lokuphambukela kwenu apha nizoyikela;</p> 
 <p><a name="an_1:18">1:18</a> nisazi nje ukuba anihlawulelwanga nikhululwe ngazinto zinakonakala, oozisilivere noozigolide, kuyo ihambo yenu engento, enayinikelwayo ngooyihlo.</p> 
 <p><a name="an_1:19">1:19</a> Kwakungegazi elinqabileyo likaKristu, njengelemvana engenasiphako, engenabala;</p> 
 <p><a name="an_1:20">1:20</a> owaziwayo ngenxa engaphambili okunene, ngaphambi kokusekwa kwehlabathi, kodwa wabonakalaliswa ekugqibeleni kwamaxesha la ngenxa yenu, nina nikholwayo ngaye kuThixo,</p> 
 <p><a name="an_1:21">1:21</a> owamvusayo kwabafileyo, wamzukisa, ngokokuze ukholo lwenu nethemba lenu libe kuThixo.</p> 
 <p><a name="an_1:22">1:22</a> Niyenze nyulu nje imiphefumlo yenu ngokuyilulamela inyaniso ngoMoya, kuse ekuthandeni abazalwana okungenaluhanahaniso,  thandanani ngenyameko, ngokwasentliziyweni ehlambulukileyo;</p> 
 <p><a name="an_1:23">1:23</a> nizelwe nje ngokutsha, kungengokwasembewini enokonakala,  kungokwasembewini engenakonakala, ngelizwi likaThixo eliphilileyo, elihleliyo ngonaphakade.</p> 
 <p><a name="an_1:24">1:24</a> Ngenxa enokuba Yonke inyama injengengca, Nabo bonke ubuqaqawuli bomntu bunjengentyantyambo yengca. Ingca iyoma,  ivuthuluke nentyantyambo yayo;</p> 
 <p><a name="an_1:25">1:25</a> Ke lona ilizwi leNkosi lihleli ngonaphakade. Elo ke leli lizwi lashunyayelwayo kuni ngeendaba ezilungileyo.</p> 
 <p><a name="an_2:1">2:1</a> Ngoko, nilulahlile nje lonke ulunya, nayo yonke inkohliso,  nokuhanahanisa, nomona, nako konke ukuthetha okubi,  walangazeleleni,</p> 
 <p><a name="an_2:2">2:2</a> ngokweentsana ezisandula ukuzalwa, amasi angawelizwi,  angenankohliso, ukuze nikhule ngawo;</p> 
 <p><a name="an_2:3">2:3</a> ukuba okunene nikuvile, ukuba iNkosi inobubele.</p> 
 <p><a name="an_2:4">2:4</a> Nisiza nje kuyo, ililitye eliphilileyo, licekisiwe okunene ngabantu, kodwa linyuliwe nguThixo, linqabile:</p> 
 <p><a name="an_2:5">2:5</a> nani ngokwenu, njengamatye aphilileyo, yakhekani nibe yindlu eyiyeyomoya, isibingeleli esingcwele sokunyusa imibingelelo eyiyeyomoya, eyamkeleka kakuhle kuye uThixo ngoYesu Kristu.</p> 
 <p><a name="an_2:6">2:6</a> Kungoko ikhoyo nokubakho esibhalweni indawo ethi, Yabona,  ndibeka eZiyon ilitye lembombo, elinyuliweyo, elinqabileyo;  Lowo ukholwayo kuye akayi kukha adaniswe.</p> 
 <p><a name="an_2:7">2:7</a> Kuni ngoko bakholwayo, liyimbeko; ke kwabangevayo, Ilitye abalicekisayo abakhi, Lelona laba yintloko yembombo,</p> 
 <p><a name="an_2:8">2:8</a> Ilitye ke lokuwisa, iliwa ke lokukhubekisa, kwabo bakhubekayo, bengaliva ilizwi; into ke leyo abamiselwe nokumiselwa yona.</p> 
 <p><a name="an_2:9">2:9</a> Ke nina nisisizukulwana esinyuliweyo, isibingeleli esibukumkani, uhlanga olungcwele, abantu abayinqobo, ukuze nivakalise isidima salowo wanibizayo ukuba niphume ebumnyameni,  ningene ekukhanyeni kwakhe okungummangaliso;</p> 
 <p><a name="an_2:10">2:10</a> enanifudula ningebantu, ke ngoku ningabantu bakaThixo;  enaningenzelwanga nceba, ke ngoku nenzelwe inceba.</p> 
 <p><a name="an_2:11">2:11</a> Zintanda, ndiyanivuselela njengabaphambukeli nabasemzini,  ukuba nikhumke ezinkanukweni ezizezenyama, zona ziwuphumele umkhosi umphefumlo.</p> 
 <p><a name="an_2:12">2:12</a> Ihambo yenu mayibe ntle phakathi kweentlanga; ukuze kulo nto bathetha okubi ngani, ngathi ningabenzi bokubi, bathi ngokubona imisebenzi yenu emihle, bamzukise uThixo ngomhla wokuvelelwa.</p> 
 <p><a name="an_2:13">2:13</a> Wuthobeleni ngoko wonke ummiso ongowomntu, ngenxa yayo iNkosi; nokuba ngukumkani, njengowongamileyo;</p> 
 <p><a name="an_2:14">2:14</a> nokuba ngabalawuli, njengabathunyiweyo nguye, ukuze baphindezele okunene kubenzi bokubi, badumise abenzi bokulungileyo.</p> 
 <p><a name="an_2:15">2:15</a> Ngokuba ukuthanda kukaThixo kukuba nithi, ngokwenza okulungileyo, nibethe ithi cwaka intswela-kwazi yabantu abaziintsweli-kuqonda;</p> 
 <p><a name="an_2:16">2:16</a> nithi ningabakhululekileyo nje, ningabi ngabayenza inkululeko ibe sisigqubuthelo sobubi; nibe ngabakhonzi bakathixo.</p> 
 <p><a name="an_2:17">2:17</a> Bekani abantu bonke. Thandani isizalwana. UThixo moyikeni.  Ukumkani mbekeni.</p> 
 <p><a name="an_2:18">2:18</a> Nina zicaka, bathobeleni ninako konke ukoyika abanikhonzisayo, ingabi ngabalungileyo nabathantamisayo bodwa,  ibe kwanabagwenxa.</p> 
 <p><a name="an_2:19">2:19</a> Kuba oku kuyabuleleka, ukuba umntu uthwala iintsizi, ngenxa yokumazi uThixo, eve ubunzima esoniwa.</p> 
 <p><a name="an_2:20">2:20</a> Kuba kuya kuba ludumo luni na, ukuba ninyamezele nakuntlithwa nisona? Ke ukuba nithi, nisenza okulungileyo, nive ubunzima, nize ninyamezele, oko kuyabuleleka kuThixo.</p> 
 <p><a name="an_2:21">2:21</a> Kuba nabizelwa oko; ngokuba noKristu weva ubunzima ngenxa yethu, esishiya nomzekelo, ukuze silandele emkhondweni wakhe:</p> 
 <p><a name="an_2:22">2:22</a> ongenzanga sono, ekungafunyanwanga nkohliso emlonyeni wakhe;</p> 
 <p><a name="an_2:23">2:23</a> obesithi, etshabhiswa, angaphindezeli atshabhise, athi esiva ubunzima, angaphindezeli asongele; ke ubeyekele kulowo ugwebayo ngokobulungisa;</p> 
 <p><a name="an_2:24">2:24</a> owathi ngokwakhe, izono zethu wazithwala ngomzimba wakhe emthini, ukuze sithi, sifile ngakwizono, siphilele ebulungiseni; omivumbo yakhe naphiliswa ngayo.</p> 
 <p><a name="an_2:25">2:25</a> Kuba beninjengezimvu zilahlekile, koko nisuke ngoku nabuyela kuye uMalusi noMveleli wemiphefumlo yenu.</p> 
 <p><a name="an_3:1">3:1</a> Ngokunjalo, nina bafazi, wathobeleni awenu amadoda, ukuze kuthi, nokuba kukho kuwo angalivayo ilizwi, athi ngehambo yabafazi, lingekho ilizwi, azuzeke;</p> 
 <p><a name="an_3:2">3:2</a> ebonela ihambo yenu enyulu, enoloyiko.</p> 
 <p><a name="an_3:3">3:3</a> Ukuhomba kwenu makungabi kokwangaphandle, kokulukwa kweenwele, nokunxitywa kwegolide, nokwambathwa kweengubo;</p> 
 <p><a name="an_3:4">3:4</a> makube kokomntu ofihlakeleyo wentliziyo, ovethe ukungonakali, umoya onobulali, ozolileyo, oxabiso likhulu emehlweni kaThixo.</p> 
 <p><a name="an_3:5">3:5</a> Kuba babefudula besenjenjalo abafazi abangcwele, abo babemthembile uThixo, ukuhomba kwabo, bewathobele awabo amadoda;</p> 
 <p><a name="an_3:6">3:6</a> njengokuba uSara wamlulamelayo uAbraham, embiza ngokuthi yinkosi; eningabantwana bakhe nina, nakuba nisenza okulungileyo, ningoyiki nto yethusayo.</p> 
 <p><a name="an_3:7">3:7</a> Ngokunjalo, nina madoda, hlalani nabo ngokokwazi, nimbeka umfazi, njengesona sitya siethe-ethe, njengeendlalifa kunye nani zobabalo lobomi, ukuze imithandazo yenu ingathinteleki.</p> 
 <p><a name="an_3:8">3:8</a> Elokugqiba, cingani nto-nye nonke, velanani, thandanani njengabazalwana, yibani nemfesane kakhulu, yibani nobubele.</p> 
 <p><a name="an_3:9">3:9</a> Ningabuyekezi ububi ngobubi, nokutshabhisa ngokutshabhisa;  kanye ke sikelelani, nisazi ukuba nabizelwa oku, ukuze niyidle ilifa intsikelelo.</p> 
 <p><a name="an_3:10">3:10</a> Kuba Lowo unga angathanda ubomi, Ayibone imihla elungileyo,  Makaluphezise ulwimi lwakhe ebubini, Nomlomo wakhe ungathethi inkohliso;</p> 
 <p><a name="an_3:11">3:11</a> Makaphambuke ebubini, enze okulungileyo; Makafune uxolo,  aluphuthume.</p> 
 <p><a name="an_3:12">3:12</a> Ngokuba amehlo eNkosi aphezu kwamalungisa, Neendlebe zayo zisingisele esikhungweni sawo; Ke ubuso beNkosi buphezu kwabenza okubi.</p> 
 <p><a name="an_3:13">3:13</a> Kananjalo ngubani na yena owonona, ukuba nithe naba ngabalandeli bokulungileyo?</p> 
 <p><a name="an_3:14">3:14</a> Nokuba nithe neva ubunzima ngenxa yobulungisa, ninoyolo;  musani ukoyika ngokoyikisa kwabo, ningakhathazeki nokukhathazeka.</p> 
 <p><a name="an_3:15">3:15</a> INkosi ke uThixo yingcwaliseni ezintliziyweni zenu, nihlale ke nikulungele ukuziphendulela kumntu wonke obuzayo kuni ilizwi, ngalo ithemba elingaphakathi kwenu, ninobulali noloyiko;</p> 
 <p><a name="an_3:16">3:16</a> ninesazela esilungileyo, ukuze kuloo nto banithethela okubi, ngathi ningabenzi bokubi, badane abo bayigxekayo ihambo yenu elungileyo kuKristu.</p> 
 <p><a name="an_3:17">3:17</a> Ukuba ke kungaba kukuthanda kukaThixo ukuba nive ubunzima,  okona kunilungeleyo kukubuva nisenza okulungileyo, kunokubuva nisenza okubi.</p> 
 <p><a name="an_3:18">3:18</a> Ngokuba noKristu wabuva kwakanye ubunzima ngenxa yezono,  ilungisa lisiva ubunzima ngenxa yabangemalungisa, ukuze asisondeze kuye uThixo; ebulewe okunene esenyameni, kodwa edliswe ubomi ekuwo umoya.</p> 
 <p><a name="an_3:19">3:19</a> Awathi ekuwo, waya washumayela koomoya abasekukhonkxweni,</p> 
 <p><a name="an_3:20">3:20</a> ababefudula bengeva, xenikweni ukuzeka kade umsindo kukaThixo kwakulindile ngemihla kaNowa, kwakubon ukuba kulungiswa umkhombe, ekwasindiselwa kuwo imiphefumlo embalwa,  oko kukuthi esibhozo, ngamanzi.</p> 
 <p><a name="an_3:21">3:21</a> Olusisindisayo ngawo nathi ngoku ubhaptizo ngokomfuziselo;  olungekuko ukulahla ubunyhukunyhuku benyama; olukukubuzisa kuThixo kwesazela esilungileyo, ngokuvuka kukaYesu Kristu;</p> 
 <p><a name="an_3:22">3:22</a> osekunene kukaThixo, eye emazulwini, kwakubon ukuba kuthotyelwe phantsi kwakhe izithunywa zezulu, noomagunya,  namandla.</p> 
 <p><a name="an_4:1">4:1</a> Ekubeni ngoko uKristu eve ubunzima ngenxa yethu esenyameni,  xhobani nani kwaloo ngcingane; ngokuba lowo uve ubunzima esenyameni, ukhunyulwe ekoneni;</p> 
 <p><a name="an_4:2">4:2</a> ukuze ixesha eliseleyo enyameni ningabi saliphilela ezinkanukweni zabantu, niliphilele ekuthandeni kukaThixo.</p> 
 <p><a name="an_4:3">4:3</a> Kuba lisanele ixesha elidluleyo lokuphila kwethu, esasisenza ukuthanda kweentlanga, sasihamba nje eburheletyweni,  ezinkanukweni, ekutshisweni yiwayini, ezindywaleni, emithayini,  nasekukhonzeni izithixo, okungekhona esikweni;</p> 
 <p><a name="an_4:4">4:4</a> abathe nqa ngako ukuba ningabaleki kunye nabo, ukuya kwakuwo loo melelo wokuzibhubhisa, benyelisa;</p> 
 <p><a name="an_4:5">4:5</a> abaya kuphendula kulowo ulungele ukugweba abaphilileyo nabafileyo.</p> 
 <p><a name="an_4:6">4:6</a> Kuba ngenxa yoku zashunyayelwa iindaba ezilungileyo nakwabafileyo, ukuze bagwetywe okunene ngokwabantu besenyameni,  kodwa badle ubomi ngokukaThixo, bekuwo umoya.</p> 
 <p><a name="an_4:7">4:7</a> Ke kaloku ukuphela kwezinto zonke kusondele. Yibani nesidima ngoko, nibe nobungcathu, ukuba nithandaze.</p> 
 <p><a name="an_4:8">4:8</a> Ngaphezu kweento zonke ke, yibani nothandano olunyamekileyo,  ngokuba uthando luya kugubungela inkitha yezono.</p> 
 <p><a name="an_4:9">4:9</a> Bukanani, ningenakukrokra.</p> 
 <p><a name="an_4:10">4:10</a> Yithini elowo, njengoko wasamkelayo isipho sokubabalwa,  nilungiselelane ngaso, njengamagosa amahle obabalo ngobabalo lukaThixo.</p> 
 <p><a name="an_4:11">4:11</a> Ukuba umntu uyathetha, makathethe ngokwezihlabo zikaThixo;  ukuba umntu uyalungiselela, makalungiselele ngokwasekomeleleni akuphiwa nguThixo, ukuze ezintweni zonke azukiswe uThixo ngoYesu Kristu, elulolwakhe uzuko namandla, kuse emaphakadeni asemaphakadeni. Amen.</p> 
 <p><a name="an_4:12">4:12</a> Zintanda, musani ukuwuthela nqa umlilo okhoyo phakathi kwenu wokunilinga, ngathi nihlelwa yinto yokuthelwa nqa.</p> 
 <p><a name="an_4:13">4:13</a> Yithini, njengoko ningamadlelane ngeentlungu zikaKristu,  nivuye; ukuze, nasekutyhilekeni kobuqaqawuli bakhe, nivuye nigcoba.</p> 
 <p><a name="an_4:14">4:14</a> Ukuba niyangcikivwa ngenxa yegama likaKristu, ninoyolo;  ngokuba uMoya wozuko nokaThixo uphumle phezu kwenu;  ngokukokwabo okunene uyanyeliswa, kodwa ngokukokwenu uyazukiswa.</p> 
 <p><a name="an_4:15">4:15</a> Makungabikho ke bani kuni uva ubunzima ngokombulali,  nangokwesela, nangokomenzi wobubi, nangokovelela izinto angatheni nazo.</p> 
 <p><a name="an_4:16">4:16</a> Ukuba ke ubani uva ubunzima ngokuba engumKristu,  makangadani; makamzukise ke uThixo ngaloo ndawo.</p> 
 <p><a name="an_4:17">4:17</a> Ngokuba lixesha lokuba ugwebo luqale ngendlu kaThixo. Ukuba ke luqala ngathi, koba yintoni na ukuphela kwabo bangazivayo iindaba ezilungileyo zikaThixo?</p> 
 <p><a name="an_4:18">4:18</a> Kanjalo ukuba nelungisa eli lisindiswa ngenkankulu,  ongahloneli Thixo nongumoni woba phi na?</p> 
 <p><a name="an_4:19">4:19</a> Ngoko ke abo babuvayo ubunzima ngokokuthanda kukaThixo,  mabayiyaleze kuye imiphefumlo yabo, enguMdali othembekileyo ekwenzeni okulungileyo.</p> 
 <p><a name="an_5:1">5:1</a> Amadoda amakhulu la aphakathi kwenu ndiyawavuselela,  ndikwayindoda enkulu kunye nawo, nengqina leentlungu zikaKristu, nedlelane nawo ngobuqaqawuli obuza kutyhileka.</p> 
 <p><a name="an_5:2">5:2</a> Waluseni umhlambi kaThixo ophakathi kwenu, niwuvelela,  kungengakunyanzelwa, makube ngokokuzithandela; kungengenxa yenzuzo embi, makube ngokuthumekelela;</p> 
 <p><a name="an_5:3">5:3</a> kungabi njengabazigagamelayo izahlulo zawo, yibani yimizekelo kumhlambi.</p> 
 <p><a name="an_5:4">5:4</a> Nothi, akubonakala uMalusi oyintloko, nisifumane isithsaba salo uzuko esingabuniyo.</p> 
 <p><a name="an_5:5">5:5</a> Ngokunjalo, nina manci, wathobeleni amadoda amakhulu.  Thobelanani nonke ke, ninxibe ukuthobeka kwentliziyo; ngokuba uThixo uyabachasa abanekratshi, abababale ke abazithobileyo.</p> 
 <p><a name="an_5:6">5:6</a> Zithobeni ngoko ngaphantsi kwesandla esinamandla sikaThixo,  ukuze aniphakamise ngexesha elifanelekileyo.</p> 
 <p><a name="an_5:7">5:7</a> Lonke ixhala lenu liphoseni phezu kwakhe, ngokuba yena enikhathalele.</p> 
 <p><a name="an_5:8">5:8</a> Yibani nobungcathu, phaphani; ngokuba ummangaleli wenu,  uMtyholi, uhamba njengengonyama egqumayo, efuna ubani angamginyayo;</p> 
 <p><a name="an_5:9">5:9</a> mchaseni lowo, nizimasekile elukholweni, nisazi ukuba kwaezo ntlungu ziyenzeka kubo abazalwana benu abasehlabathini.</p> 
 <p><a name="an_5:10">5:10</a> Ke kaloku uThixo walo lonke ubabalo, owasibizelayo eluzukweni lwakhe olungunaphakade, sikuKristu Yesu, wanga angathi ngokwakhe, nakuba nive ubunzima umzuzwana, anilungise nigqibelele, anizimase, anomeleze, anisekele.</p> 
 <p><a name="an_5:11">5:11</a> Kuye makubekho uzuko namandla, kuse emaphakadeni asemaphakadeni. Amen.</p> 
 <p><a name="an_5:12">5:12</a> NgoSilvano, umzalwana othembekileyo, njengoko ndicinga ngako, ndibhale kuni ngokufutshane, ndivuselela, ndingqina ukuba olu lubabalo oluyinene lukaThixo, nimiyo kulo.</p> 
 <p><a name="an_5:13">5:13</a> Liyanibulisa ibandla eliseBhabheli, elinyuliweyo kunye nani; noMarko unyana wam uyabulisa.</p> 
 <p><a name="an_5:14">5:14</a> Bulisanani ngolwango lothando. Uxolo malube kuni nonke enikuKristu. Amen.</p> 
 <p></p><hr>
 <center>
 <a href="pe2.htm">Next: 2 Peter</a></center>
 </body>