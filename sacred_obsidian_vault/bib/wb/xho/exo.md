<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="gen.htm">Previous</a> 
 <a href="lev.htm">Next</a> 
 </center>
 <hr>
  <h3 align="center">Xhosa Bible: Exodus</h3> 
 <p><a name="an_1:1">1:1</a> Ngawo la ke amagama oonyana bakaSirayeli, ababefike eYiputa noYakobi; beza elowo nendlu yakhe:</p> 
 <p><a name="an_1:2">1:2</a> uRubhen, uSimon, uLevi noYuda;</p> 
 <p><a name="an_1:3">1:3</a> uIsakare, uZebhulon noBhenjamin;</p> 
 <p><a name="an_1:4">1:4</a> uDan noNafetali, uGadi noAshere.</p> 
 <p><a name="an_1:5">1:5</a> Iyonke imiphefumlo eyaphumayo esinqeni sikaYakobi yayiyimiphefumlo emashumi asixhenxe; uYosefu yena ubeseleseYiputa.</p> 
 <p><a name="an_1:6">1:6</a> Wafa ke uYosefu nabazalwana bakhe bonke, neso sizukulwana sonke.</p> 
 <p><a name="an_1:7">1:7</a> Oonyana bakaSirayeli baqhama, banyakazela, banda, baba namandla kakhulu kunene; lazala ilizwe ngabo.</p> 
 <p><a name="an_1:8">1:8</a> Kwavela ukumkani omtsha phezu kweYiputa, owayengamazi uYosefu.</p> 
 <p><a name="an_1:9">1:9</a> Wathi ebantwini bakhe, Yabonani, abantu oonyana bakaSirayeli baninzi, banamandla kunathi.</p> 
 <p><a name="an_1:10">1:10</a> Yizani sibalumkise, hleze bande; bathi, xenikweni kuthe kwehla imfazwe, bathelele nabo kwiintshaba zethu, balwe nathi,  banyuke baphume ezweni.</p> 
 <p><a name="an_1:11">1:11</a> Bamisa ke phezu kwabo abathetheli bokubafaka uviko, ukuze babacinezele ngemithwalo yabo. Bamakhela ke uFaro imizi enoovimba, iPitom neRameses.</p> 
 <p><a name="an_1:12">1:12</a> Okukhona babacinezelayo, kokukhona bandayo, kokukhona baphangalalayo; bakruquka ngabo oonyana bakaSirayeli.</p> 
 <p><a name="an_1:13">1:13</a> AmaYiputa ke abakhonzisa oonyana bakaSirayeli ngokutyumzayo;</p> 
 <p><a name="an_1:14">1:14</a> abenza bakrakra ubomi babo ngomsebenzi olukhuni, ngodaka nangezitena, nangeentlobo zonke zomsebenzi wasendle; yonke imisebenzi abasetyenziswa yona yayiyetyumzayo.</p> 
 <p><a name="an_1:15">1:15</a> Ke kaloku ukumkani waseYiputa wathetha kubazalisikazi abangamaHebherekazi, igama lomnye linguShifra, igama lomnye linguPuwa;</p> 
 <p><a name="an_1:16">1:16</a> wathi, Ekuzaliseni kwenu amaHebherekazi, khangelani xa azalayo: ukuba ithe yayinkwenkwe, noyibulala; ukuba ithe yayintombi, yodla ubomi.</p> 
 <p><a name="an_1:17">1:17</a> Abazalisikazi boyika uThixo, abenza ngoko wathetha ngako kubo ukumkani waseYiputa, bawasindisa amakhwenkwe.</p> 
 <p><a name="an_1:18">1:18</a> Wababiza ukumkani waseYiputa abazalisikazi, wathi kubo,  Kungani na ukuba nenze le nto yokuwasindisa amakhwenkwe?</p> 
 <p><a name="an_1:19">1:19</a> Bathi abazalisikazi kuFaro, AmaHebherekazi akanjengabafazi bamaYiputa, kuba omelele; azala engekangeni kuwo umzalisikazi.</p> 
 <p><a name="an_1:20">1:20</a> Ngoko uThixo wabenzela okulungileyo abazalisikazi. Banda abantu, banamandla kakhulu.</p> 
 <p><a name="an_1:21">1:21</a> Kwathi, kuba abazalisikazi babemoyika uThixo, wazisikelela izindlu zabo.</p> 
 <p><a name="an_1:22">1:22</a> UFaro wabawisela umthetho abantu bakhe bonke, wathi, Bonke oonyana abathe bazalwa, baphoseni emlanjeni; ke zonke iintombi zisindiseni.</p> 
 <p><a name="an_2:1">2:1</a> Kwaphuma umfo wendlu kaLevi, wazeka intombi yakwaLevi.</p> 
 <p><a name="an_2:2">2:2</a> Wamitha umfazi lowo, wazala unyana; wambona ukuba mhle,  wamfihla iinyanga ezintathu.</p> 
 <p><a name="an_2:3">2:3</a> Wathi, akuba engasenako ukumfihla, wamthabathela umkhombe wemikhanzi, wawutyabeka ngebhitumene netywina, wamfaka kuwo umntwana, wawubeka engcotyeni, elunxwemeni lomlambo.</p> 
 <p><a name="an_2:4">2:4</a> Udade wabo wema mgama, ukuze ayazi into eya kwenzeka kuye.</p> 
 <p><a name="an_2:5">2:5</a> Yehla ke intombi kaFaro, isiya kuqubha emlanjeni; baye abakhonzazana bayo behamba ngasecaleni lomlambo. Yabona umkhombe engcotyeni phakathi, yathuma umkhonzazana wayo, ukuba aye kuwuthabatha.</p> 
 <p><a name="an_2:6">2:6</a> Yawunqika, yambona umntwana; nantso inkwenkwana ilila. Yaba nofefe ngayo, yathi, Ngumntwana wamaHebhere lo.</p> 
 <p><a name="an_2:7">2:7</a> Wathi udade wabo kwintombi kaFaro, Ndiye kukubizela na umfazi wamaHebhere onokwanyisa, akwanyisele umntwana?</p> 
 <p><a name="an_2:8">2:8</a> Yathi intombi kaFaro kuye, Yiya. Yaya ke intombi leyo,  yabiza unina womntwana.</p> 
 <p><a name="an_2:9">2:9</a> Yathi intombi kaFaro kuye, Thabatha lo mntwana, umanyise;  ndokunika umvuzo wakho mna. Umfazi lowo wamthabatha umntwana,  wamanyisa.</p> 
 <p><a name="an_2:10">2:10</a> Wakhula umntwana, wamsa ke kwintombi kaFaro, waba ngunyana wayo. Yamthiya igama elinguMoses, yathi, Ndamrhola emanzini.</p> 
 <p><a name="an_2:11">2:11</a> Kwathi ke ngaloo mihla, akukhula uMoses, waphuma waya kubazalwana bakhe, ekhangela imithwalo yabo. Wabona umYiputa ebetha umHebhere wakubazalwana bakhe.</p> 
 <p><a name="an_2:12">2:12</a> Wabhekabheka, wathi akuba engaboni mntu, wamthi qwaka umYiputa, wamselela entlabathini.</p> 
 <p><a name="an_2:13">2:13</a> Waphuma ngemini yesibini; wabona amaHebhere emabini entlalana; wathi kowone omnye, Yini na ukuba umbethe ummelwane wakho?</p> 
 <p><a name="an_2:14">2:14</a> Wathi yena, Umiswe ngubani na ukuba ube ngumthetheli nomgwebi phezu kwethu? Uza kundibulala na nam, usitsho nje,  njengokuba umbulele umYiputa? Woyika uMoses, wathi, Mayibe le nto iyaziwa.</p> 
 <p><a name="an_2:15">2:15</a> UFaro wayiva le nto, wafuna ukumbulala uMoses. Wabaleka uMoses, wemka kwaFaro, waya kuma ezweni lakwaMidiyan, wahlala phantsi ngasequleni.</p> 
 <p><a name="an_2:16">2:16</a> Ke kaloku umbingeleli wakwaMidiyan wayeneentombi ezisixhenxe; zeza kukha amanzi, zayizalisa imikhumbi ukuba ziseze impahla emfutshane kayise.</p> 
 <p><a name="an_2:17">2:17</a> Bafika abalusi, bazigxotha. Wesuka uMoses wazinceda,  wayiseza impahla yazo emfutshane.</p> 
 <p><a name="an_2:18">2:18</a> Zakufika kuRehuweli uyise, wathi, Nitheni na namhlanje ukuhle nifike?</p> 
 <p><a name="an_2:19">2:19</a> Zathi, Sihlangulwe ngumYiputa esandleni sabalusi; kunjalo wasikhelela amanzi, wayiseza impahla emfutshane.</p> 
 <p><a name="an_2:20">2:20</a> Wathi ezintombini zakhe, Uphi na? Nimshiyeleni na umntu lowo? Mbizeni, adle isonka.</p> 
 <p><a name="an_2:21">2:21</a> Wakholwa uMoses kukuhlala naloo ndoda. Yamnika uMoses uTsipora, intombi yayo.</p> 
 <p><a name="an_2:22">2:22</a> Yazala unyana, wamthiya igama elinguGershom, kuba ubesithi,  Ndingumphambukeli ezweni lolunye uhlanga.</p> 
 <p><a name="an_2:23">2:23</a> Kwathi emva kwaloo mihla mininzi wafa ukumkani waseYiputa.  Bancwina oonyana bakaSirayeli ngenxa yomsebenzi, bakhala;  kwenyuka ukuzibika kwabo, kwaya kuThixo, ngenxa yomsebenzi.</p> 
 <p><a name="an_2:24">2:24</a> Wakuva uThixo ukugula kwabo, wawukhumbula uThixo umnqophiso wakhe noAbraham, noIsake, noYakobi.</p> 
 <p><a name="an_2:25">2:25</a> UThixo wababona oonyana bakaSirayeli, wabazi uThixo.</p> 
 <p><a name="an_3:1">3:1</a> Ke kaloku uMoses wayesalusa impahla emfutshane kaYitro,  uyise womkakhe, umbingeleli wakwaMidiyan, wayiqhubela ele kwentlango, wafika entabeni kaThixo eHorebhe.</p> 
 <p><a name="an_3:2">3:2</a> Kwabonakala isithunywa sikaYehova kuye, siselangatyeni lomlilo, etyholweni phakathi, wakhangela, wabona ityholo lisitsha ngumlilo, noko lingade litshe liphele.</p> 
 <p><a name="an_3:3">3:3</a> Wathi uMoses, Makhe ndityeke, ndiye kubona lo mbono mkhulu;  ukuba kutheni na ukuba ityholo lingatshi liphele.</p> 
 <p><a name="an_3:4">3:4</a> Wabona uYehova, ukuba utyekile esiza kubona; uThixo wabiza esetyholweni phakathi, wathi kuye, Moses, Moses. Wathi yena,  Ndilapha.</p> 
 <p><a name="an_3:5">3:5</a> Wathi, Musa ukusondela apha. Khulula iimbadada zakho ezo ezinyaweni zakho, kuba loo ndawo umi kuyo ingumhlaba ongcwele.</p> 
 <p><a name="an_3:6">3:6</a> Wathi, NdinguThixo kayihlo, uThixo ka-Abraham, uThixo kaIsake, uThixo kaYakobi. Wabusithelisa uMoses ubuso bakhe,  kuba ebesoyika ukukhangela kuThixo.</p> 
 <p><a name="an_3:7">3:7</a> Wathi uYehova, Ndizibonile okunene iintsizi zabantu bam abaseYiputa, nokukhala kwabo ndikuvile, ngenxa yabo babaqhuba kalukhuni; kuba ndiyawazi umvandedwa wabo.</p> 
 <p><a name="an_3:8">3:8</a> Ndihlile ke; ndize kubahlangula esandleni samaYiputa,  ndibanyuse baphume kwelo lizwe, baye ezweni elilungileyo,  elibanzi, ezweni elibaleka amasi nobusi, endaweni yamaKanan,  namaHiti, nama-Amori, namaPerizi, namaHivi, namaYebhusi.</p> 
 <p><a name="an_3:9">3:9</a> Ngoku ke naku ukukhala koonyana bakaSirayeli, kufikile kum;  kananjalo ndikubonile ukuxina abaxine ngako amaYiputa.</p> 
 <p><a name="an_3:10">3:10</a> Hamba ngoku, ndikuthume kuFaro, ubakhuphe eYiputa abantu bam, oonyana bakaSirayeli.</p> 
 <p><a name="an_3:11">3:11</a> Wathi uMoses kuThixo, Ndingubani na ukuba ndingade ndiye kuFaro, ukuba ndibakhuphe eYiputa oonyana bakaSirayeli?</p> 
 <p><a name="an_3:12">3:12</a> Wathi, Ndiya kuba nawe. Nangu umqondiso wokuba ndikuthumile mna: ekubakhupheni kwakho abantu eYiputa, niya kumkhonza uThixo kule ntaba.</p> 
 <p><a name="an_3:13">3:13</a> Wathi uMoses kuThixo, Uyabona, ukuba ndiya koonyana bakaSirayeli, ndithi kubo, UThixo wooyihlo undithumile kuni,  baze bathi kum, Ngubani na igama lakhe? ndothini na kubo?</p> 
 <p><a name="an_3:14">3:14</a> Wathi uThixo kuMoses, Ndinguye eNdinguye. Wathi, Wotsho koonyana bakaSirayeli ukuthi, uNdinguye undithumile kuni.</p> 
 <p><a name="an_3:15">3:15</a> Waphinda wathi uThixo kuMoses, Wothi koonyana bakaSirayeli,  UYehova, uThixo wooyihlo, uThixo ka-Abraham, uThixo kaIsake,  uThixo kaYakobi, undithumile kuni: ligama lam elo ngonaphakade,  sisikhumbuzo sam eso kwizizukulwana ngezizukulwana.</p> 
 <p><a name="an_3:16">3:16</a> Yiya uhlanganise amadoda amakhulu akwaSirayeli, uthi kuwo,  UYehova, uThixo wooyihlo, uThixo ka-Abraham, kaIsake kaYakobi,  ubonakele kum, wathi, Ndinivelele nina, naloo nto niyenziweyo eYiputa.</p> 
 <p><a name="an_3:17">3:17</a> Ndathi, Ndiya kuninyusa niphume ezintsizini zaseYiputa,  niye ezweni lamaKanan, namaHiti, nama-Amori, namaPerizi,  namaHivi, namaYebhusi, ezweni elibaleka amasi nobusi.</p> 
 <p><a name="an_3:18">3:18</a> Boliphulaphula ilizwi lakho; uze uye ke wena namadoda amakhulu akwaSirayeli kukumkani waseYiputa, nithi kuye, UYehova uThixo wamaHebhere uhlangene nathi; ngoku makhe sihambe entlango uhambo lweentsuku ezintathu, sibingelele kuYehova uThixo wethu.</p> 
 <p><a name="an_3:19">3:19</a> Ke mna ndiyazi, ukuba ukumkani waseYiputa akayi kunivumela ukuba nihambe, nokuba sekungesandla esithe nkqi.</p> 
 <p><a name="an_3:20">3:20</a> Ndiya kusolula isandla sam, ndiyibethe iYiputa ngemisebenzi yam yonke ebalulekileyo, endiya kuyenza phakathi kwayo, andule ke ukunindulula.</p> 
 <p><a name="an_3:21">3:21</a> Aba bantu ndiya kubababala phambi kwamaYiputa; kuthi, xa nithe nemka, ningemki nize.</p> 
 <p><a name="an_3:22">3:22</a> Intokazi iya kucela kwengummelwane wayo,  nakwengumphambukeli endlwini yayo, impahla yesilivere, nempahla yegolide, neengubo, nizinxibe oonyana benu neentombi zenu,  niwaphange amaYiputa.</p> 
 <p><a name="an_4:1">4:1</a> Waphendula uMoses wathi, Uyabona, abayi kukholwa ndim, abayi kuliphulaphula izwi lam; kuba baya kuthi, UYehova akabonakalanga kuwe.</p> 
 <p><a name="an_4:2">4:2</a> Wathi uYehova kuye, Yintoni na loo nto isesandleni sakho?  Wathi, Yintonga.</p> 
 <p><a name="an_4:3">4:3</a> Wathi, Yiphose emhlabeni. Wayiphosa emhlabeni, yasuka yaba yinyoka; wayibaleka uMoses.</p> 
 <p><a name="an_4:4">4:4</a> Wathi uYehova kuMoses, Solule isandla sakho, uyibambe ngomsila; (wasolula isandla sakhe, wayibamba, yasuka yaba yintonga esandleni sakhe);</p> 
 <p><a name="an_4:5">4:5</a> ukuze bakholwe ukuba uYehova, uThixo wooyise, uThixo ka-Abraham, uThixo kaIsake, uThixo kaYakobi, ubonakele kuwe.</p> 
 <p><a name="an_4:6">4:6</a> Waphinda uYehova wathi kuye, Khawusifake isandla sakho esifubeni sakho. Wasifaka isandla sakhe esifubeni sakhe.  Akusirhola isandla sakhe, naso sineqhenqa, simhlophe njengekhephu.</p> 
 <p><a name="an_4:7">4:7</a> Wathi, Sibuyisele isandla sakho esifubeni sakho.  Wasibuyisela isandla sakhe esifubeni; wasirhola esifubeni sakhe, naso sibuye saba njengenyama yakhe.</p> 
 <p><a name="an_4:8">4:8</a> Kothi, ukuba abathanga bakholwe nguwe, abaliphulaphula izwi lowokuqala umqondiso, bakholwe lilizwi lomqondiso wamva.</p> 
 <p><a name="an_4:9">4:9</a> Kothi, ukuba abathanga bakholwe nayile miqondiso mibini,  abaliphulaphula nezwi lakho, uthabathe amanzi omlambo,  uwaphalazele emhlabeni owomileyo; osuka amanzi owathabathileyo emlanjeni abe ligazi emhlabeni owomileyo.</p> 
 <p><a name="an_4:10">4:10</a> Wathi uMoses kuYehova, Camagu, Nkosi yam! Andindoda imazwi maninzi nanini na, oko wathethayo kumkhonzi wakho lo; kuba ndingokuthetha kunzima, ndikwanzima nolwimi.</p> 
 <p><a name="an_4:11">4:11</a> Wathi uYehova kuye, Ngubani na obeke umlomo emntwini?  Ngubani na owenze isidenge, nesithulu, nobonayo, nemfama?  Asindim na, mna Yehova?</p> 
 <p><a name="an_4:12">4:12</a> Ngoko ke hamba, ndoba nomlomo wakho mna, ndikubonise into oya kuyithetha.</p> 
 <p><a name="an_4:13">4:13</a> Wathi yena, Camagu, Nkosi yam! Khawuthume ngesandla salowo womthuma.</p> 
 <p><a name="an_4:14">4:14</a> Wavutha umsindo kaYehova kuMoses, wathi, Akanguye na umkhuluwa wakho uAron umLevi? Ndiyazi ukuba yena uyakwazi ukuthetha. Kananjalo nanko yena ephuma eza kukukhawulela;  wokubona, avuye entliziyweni yakhe.</p> 
 <p><a name="an_4:15">4:15</a> Wothetha kuye, ubeke amazwi emlonyeni wakhe; mna ndoba nomlomo wakho nomlomo wakhe, ndinibonise into eniya kuyenza.</p> 
 <p><a name="an_4:16">4:16</a> Yena wokuthethela ebantwini, athi yena abe ngumlomo kuwe,  uthi wena ube nguthixo kuye.</p> 
 <p><a name="an_4:17">4:17</a> Ke le ntonga yiphathe ngesandla sakho; uya kwenza ngayo imiqondiso leyo.</p> 
 <p><a name="an_4:18">4:18</a> Wahamba ke uMoses, wabuyela kuYitro, uyise womkakhe, wathi kuye, Makhe ndihambe, ndibuyele kubazalwana bam abaseYiputa,  ndibone ukuba basahleli na. Wathi uYitro kuMoses, Hamba ngoxolo.</p> 
 <p><a name="an_4:19">4:19</a> UYehova wathi kuMoses kwaMidiyan, Hamba ubuyele eYiputa;  kuba afile onke amadoda abezonda ubomi bakho.</p> 
 <p><a name="an_4:20">4:20</a> UMoses wathabatha umkakhe noonyana bakhe, wabakhwelisa e-esileni, wabuyela ezweni laseYiputa; wayiphatha uMoses intonga kaThixo ngesandla sakhe.</p> 
 <p><a name="an_4:21">4:21</a> Wathi uYehova kuMoses, Ekuhambeni kwakho ubuyela eYiputa,  uze ukhangele ukuba uzenze phambi koFaro zonke izimanga,  endizibeke esandleni sakho. Ke mna ndiya kuyenza lukhuni intliziyo yakhe, angabandululi abantu.</p> 
 <p><a name="an_4:22">4:22</a> Wothi kuFaro, Utsho uYehova ukuthi, Unyana wam wamazibulo nguSirayeli;</p> 
 <p><a name="an_4:23">4:23</a> ndithi kuwe, Mndulule unyana wam lowo, andikhonze; walile nje ukumndulula, uyabona, ndombulala unyana wakho, amazibulo akho.</p> 
 <p><a name="an_4:24">4:24</a> Kwathi, endleleni apho balalisa khona, uYehova wamhlangabeza, wafuna ukumbulala.</p> 
 <p><a name="an_4:25">4:25</a> UTsipora wathabatha intshengece, wanqumla inyama yokwaluswa yonyana wakhe, wayiphosa ezinyaweni zakhe, wathi, Ungumyeni wamagazi kum.</p> 
 <p><a name="an_4:26">4:26</a> Wamyeka ke. Watsho oko ukuthi, Ungumyeni wamagazi, ngenxa yolwaluko.</p> 
 <p><a name="an_4:27">4:27</a> Wathi uYehova kuAron, Hamba uye kukhawulela uMoses entlango. Waya ke, wamhlangabeza entabeni kaThixo, wamanga.</p> 
 <p><a name="an_4:28">4:28</a> UMoses wamxelela uAron onke amazwi kaYehova abemthume wona,  nemiqondiso yonke abemwisele umthetho ngayo.</p> 
 <p><a name="an_4:29">4:29</a> Wahamba uMoses noAron, bawahlanganisa onke amadoda amakhulu oonyana bakaSirayeli.</p> 
 <p><a name="an_4:30">4:30</a> Wawathetha uAron onke amazwi abewathethile uYehova kuMoses,  wayenza nemiqondiso phambi kwabantu.</p> 
 <p><a name="an_4:31">4:31</a> Bakholwa abantu, beva ukuba uYehova ubavelele oonyana bakaSirayeli wazibona iintsizi zabo, bathoba baqubuda.</p> 
 <p><a name="an_5:1">5:1</a> Emveni koko beza ooMoses noAron, bathi kuFaro, Utsho uYehova, uThixo kaSirayeli, ukuthi, Bandulule abantu bam,  bandenzele umthendeleko entlango.</p> 
 <p><a name="an_5:2">5:2</a> Wathi uFaro, Ngubani na uYehova, ukuba ndiphulaphule izwi lakhe, lokuba ndindulule uSirayeli? Andimazi uYehova, kananjalo andiyi kumndulula uSirayeli.</p> 
 <p><a name="an_5:3">5:3</a> Bathi ke, UThixo wamaHebhere uhlangene nathi; makhe sihambe entlango uhambo lweentsuku ezintathu, sibingelele kuYehova uThixo wethu, hleze asiqwele ngendyikitya yokufa nangekrele.</p> 
 <p><a name="an_5:4">5:4</a> Wathi ukumkani waseYiputa kubo, Yini na, nina Moses noAron,  ukuba nibakhulule abantu emisebenzini yabo? Yiyani emithwalweni yenu.</p> 
 <p><a name="an_5:5">5:5</a> Wathi uFaro, Yabonani, baninzi abantu belizwe ngoku, ke nina niyabaphumza emithwalweni yabo.</p> 
 <p><a name="an_5:6">5:6</a> UFaro wabawisela umthetho abaphathi nabaqhubi-kalukhuni babantu ngaloo mini, esithi,</p> 
 <p><a name="an_5:7">5:7</a> Ize ningabi sabanika abantu umququ wokwenza izitena,  njengokwangaphambili; mabaye ngokwabo, bazibuthele umququ;</p> 
 <p><a name="an_5:8">5:8</a> nenani ababelenza njengokwangaphambili, bamiseleni lona; ize ningalinciphisi, kuba bayahiliza; kuko le nto bakhalayo,  besithi, Masiye kubingelela kuThixo wethu.</p> 
 <p><a name="an_5:9">5:9</a> Mawube nzima umsebenzi phezu kwamadoda, asebenze wona,  angaphulaphuli amazwi obuxoki.</p> 
 <p><a name="an_5:10">5:10</a> Baphuma ke abaphathi nabaqhubi-kalukhuni babantu, bathetha ebantwini bathi, Utsho uFaro ukuthi, Andiyi kuninika mququ;</p> 
 <p><a name="an_5:11">5:11</a> yiyani nina, nizithabathele umququ apho ningawufumana khona; kuba akuyi kuncitshiswa nto emsebenzini wenu.</p> 
 <p><a name="an_5:12">5:12</a> Baphalazeka abantu ezweni lonke laseYiputa, babutha iindiza endaweni yomququ.</p> 
 <p><a name="an_5:13">5:13</a> Abaqhubi-kalukhuni babantu babangxamisa, besithi,  Yisebenzeni imisebenzi yenu, into yemini ngangemini yayo,  ngangokuya naninomququ.</p> 
 <p><a name="an_5:14">5:14</a> Babethwa ke abaphathi boonyana bakaSirayeli, ababemiswe phezu kwabo ngabaqhubi-kalukhuni babantu bakaFaro, kusithiwa,  Kungathuba lini na, ukuba ningagqibi ukwenza izitena enizimiselweyo izolo nanamhla, njengokwangaphambili?</p> 
 <p><a name="an_5:15">5:15</a> Baya abaphathi boonyana bakaSirayeli, bakhala kuFaro,  besithi, Yini na ukuba wenjenje kubakhonzi bakho?</p> 
 <p><a name="an_5:16">5:16</a> Abakhonzi bakho aba abanikwa mququ; kuthiwa ke kuthi,  Yenzani izitena. Yabona, abakhonzi bakho aba bayabethwa, kanti kona abantu bakho abo.</p> 
 <p><a name="an_5:17">5:17</a> Wathi, Kuhiliza nina; niyahiliza, kuko le nto nithi, Masiye sibingelele kuYehova.</p> 
 <p><a name="an_5:18">5:18</a> Yiyani ke ngoku, nisebenze; aniyi kunikwa mququ; ke lona inani lezitena niya kulirhola.</p> 
 <p><a name="an_5:19">5:19</a> Babona abaphathi boonyana bakaSirayeli ukuba basebubini,  kusithiwa nje, Aniyi kunciphisa nto eziteneni zenu, kwinto yemini ngangemini yayo.</p> 
 <p><a name="an_5:20">5:20</a> Baqubisana noMoses noAron, beza kubo ekuphumeni kwabo kuFaro.</p> 
 <p><a name="an_5:21">5:21</a> Bathi kubo, UYehova makanikhangele, agwebe; ekubeni nilinukisile ivumba lethu phambi koFaro, naphambi kwabakhonzi bakhe, ukuba kubekwe ikrele lokusibulala esandleni sabo.</p> 
 <p><a name="an_5:22">5:22</a> Wabuyela kuYehova uMoses, esithi, Nkosi yam, yini na ukuba ubaphathe kakubi aba bantu? Yini na le nto uthume mna?</p> 
 <p><a name="an_5:23">5:23</a> Kususela koko ndangenayo kuFaro, ndithetha egameni lakho,  yena ubaphethe kakubi aba bantu; akubahlangulanga nokubahlangula abantu bakho.</p> 
 <p><a name="an_6:1">6:1</a> Wathi uYehova kuMoses, Uya kukubona ngoku endiya kukwenza kuFaro, kuba uya kubandulula, abagxothe ezweni lakhe ngesandla esithe nkqi.</p> 
 <p><a name="an_6:2">6:2</a> Wathetha uThixo kuMoses, wathi kuye, NdinguYehova:</p> 
 <p><a name="an_6:3">6:3</a> ndabonakala kuAbraham nakuIsake nakuYakobi ngelokuba nguThixo uSomandla; ke ngegama lam lokuba nguYehova andazekanga kubo.</p> 
 <p><a name="an_6:4">6:4</a> Kananjalo ndawumisa nabo umnqophiso wam wokuba ndibanike ilizwe lakwaKanan, ilizwe lokuphambukela kwabo abaphambukela kulo.</p> 
 <p><a name="an_6:5">6:5</a> Kananjalo ndikuvile mna ukugula koonyana bakaSirayeli abakhonziswayo ngamaYiputa, ndawukhumbula umnqophiso wam.</p> 
 <p><a name="an_6:6">6:6</a> Yithi ngoko koonyana bakaSirayeli, ndinguYehova: ndiya kunikhupha phantsi kwemithwalo yamaYiputa, ndinihlangule enkonzweni yawo, ndinihlawulele, ndinikhulule ngengalo eyolukileyo, nangezigwebo ezikhulu;</p> 
 <p><a name="an_6:7">6:7</a> ndinithabathe nibe ngabantu bam, ndibe nguThixo wenu; nazi ukuba ndinguYehova uThixo wenu, onikhuphayo phantsi kwemithwalo yamaYiputa;</p> 
 <p><a name="an_6:8">6:8</a> ndiningenise ezweni endaphakamisa isandla sam ngalo, ukuba ndilinike uAbraham noIsake noYakobi; ndiya kulinika nina, libe lilifa: ndinguYehova.</p> 
 <p><a name="an_6:9">6:9</a> Watsho ke uMoses koonyana bakaSirayeli; abamphulaphulanga uMoses, ngenxa yokukhathazeka, nangenxa yomsebenzi onzima.</p> 
 <p><a name="an_6:10">6:10</a> Wathetha uYehova kuMoses, wathi,</p> 
 <p><a name="an_6:11">6:11</a> Yiya uthethe kuFaro ukumkani waseYiputa, abandulule oonyana bakaSirayeli, baphume ezweni lakhe.</p> 
 <p><a name="an_6:12">6:12</a> UMoses wathetha phambi koYehova, wathi, Yabona, oonyana bakaSirayeli abandiphulaphulanga; wothini na ke uFaro ukundiphulaphula, ndingomlomo ungalukanga nje?</p> 
 <p><a name="an_6:13">6:13</a> Wathetha uYehova kuMoses nakuAron, wabawisela umthetho oonyana bakaSirayeli, nakuFaro ukumkani waseYiputa, ukuba babakhuphe oonyana bakaSirayeli ezweni laseYiputa.</p> 
 <p><a name="an_6:14">6:14</a> Zizo ezi iintloko zezindlu zooyise: oonyana bakaRubhen,  amazibulo kaSirayeli, nguHanoki, noFalu, nguHetseron, noKarmi;  yiyo leyo imizalwane yakwaRubhen.</p> 
 <p><a name="an_6:15">6:15</a> Oonyana bakaSimon nguYemuweli, noYamin, no-Ohadi, noYakin,  noTsohare, noSawule, unyana womKananekazi; yiyo leyo imizalwane yakwaSimon.</p> 
 <p><a name="an_6:16">6:16</a> Ngawo la amagama oonyana bakaLevi ngenzala yabo: uGershon,  noKehati, noMerari. Iminyaka yobudala bukaLevi yayiyiminyaka elikhulu elinamanci mathathu anesixhenxe.</p> 
 <p><a name="an_6:17">6:17</a> Oonyana bakaGershon nguLibheni, noShimehi, ngokwemizalwane yabo.</p> 
 <p><a name="an_6:18">6:18</a> Oonyana bakaKehati nguAmram, noItsare, noHebron, noUziyeli.  Iminyaka yobudala bukaKehati yayiyiminyaka elikhulu elinamanci mathathu anamithathu.</p> 
 <p><a name="an_6:19">6:19</a> Oonyana bakaMerari nguMaheli, noMushi; yiyo leyo imizalwane yakwaLevi ngenzala yabo.</p> 
 <p><a name="an_6:20">6:20</a> UAmram wazeka uYokebhede, udade boyise, wangumkakhe;  wamzalela uAron noMoses. Iminyaka yobudala buka-Amram yayiyiminyaka elikhulu elinamanci mathathu anesixhenxe.</p> 
 <p><a name="an_6:21">6:21</a> Oonyana bakaItsare nguKora, noNefege, noZikri.</p> 
 <p><a name="an_6:22">6:22</a> Oonyana bakaUziyeli nguMishaheli, noElitsafan, noZitri.</p> 
 <p><a name="an_6:23">6:23</a> UAron wazeka uElishebha intombi ka-Aminadabhi, udade boNashon, wangumkakhe; wamzalela uNadabhi, noAbhihu, noElazare,  noItamare.</p> 
 <p><a name="an_6:24">6:24</a> Oonyana bakaKora nguAzire, noElikana, noAbhiyazafu; yiyo leyo imizalwane yamaKora.</p> 
 <p><a name="an_6:25">6:25</a> UElazare, unyana ka-Aron, wazeka umfazi ezintombini zikaPutiyeli; wamzalela uPinehasi. Zizo ezo iintloko zezindlu zooyise zabaLevi, ngokwemizalwane yabo.</p> 
 <p><a name="an_6:26">6:26</a> Ngulaa Aron noMoses, wathi kubo uYehova, Bakhupheni oonyana bakaSirayeli ezweni laseYiputa ngokwemikhosi yabo.</p> 
 <p><a name="an_6:27">6:27</a> Ngabo abo bathethayo kuFaro ukumkani waseYiputa, ukuba abakhuphe oonyana bakaSirayeli eYiputa; ngabo Moses noAron.</p> 
 <p><a name="an_6:28">6:28</a> Kwathi, mhlana wathethayo uYehova kuMoses ezweni laseYiputa,</p> 
 <p><a name="an_6:29">6:29</a> wathetha uYehova kuMoses, wathi, NdinguYehova; thetha kuFaro, ukumkani waseYiputa, zonke izinto endizithethayo kuwe.</p> 
 <p><a name="an_6:30">6:30</a> Wathi uMoses phambi koYehova, Yabona, ndingomlomo ungalukanga; wothini na uFaro ukundiphulaphula?</p> 
 <p><a name="an_7:1">7:1</a> Wathi uYehova kuMoses, Khangela, ndikwenze uthixo kuFaro; ke uAron umkhuluwa wakho woba ngumprofeti wakho.</p> 
 <p><a name="an_7:2">7:2</a> Wena wothetha zonke izinto endikuwisele umthetho ngazo; ke uAron umkhuluwa wakho wothetha kuFaro, aze abandulule oonyana bakaSirayeli ezweni lakhe.</p> 
 <p><a name="an_7:3">7:3</a> Ke mna ndiya kuyiqaqadekisa intliziyo kaFaro, ndiyandise imiqondiso yam nezimanga zam ezweni laseYiputa.</p> 
 <p><a name="an_7:4">7:4</a> Akayi kuniphulaphula uFaro. Ke mna iYiputa ndiya kuyisa isandla, ndiyikhuphe imikhosi yam, abantu bam oonyana bakaSirayeli, ezweni laseYiputa ngezigwebo ezikhulu;</p> 
 <p><a name="an_7:5">7:5</a> azi amaYiputa, ekusoluleni kwam isandla sam phezu kweYiputa,  ukuba ndinguYehova; ndibakhuphe oonyana bakaSirayeli phakathi kwawo.</p> 
 <p><a name="an_7:6">7:6</a> Wenza ke uMoses noAron; ngoko uYehova wabawisela umthetho ngako, benjenjalo.</p> 
 <p><a name="an_7:7">7:7</a> UMoses ubeminyaka imashumi asibhozo ezelwe, noAron ubeminyaka imashumi asibhozo anamithathu ezelwe, ukuthetha kwabo kuFaro.</p> 
 <p><a name="an_7:8">7:8</a> Wathetha uYehova kuMoses nakuAron, wathi,</p> 
 <p><a name="an_7:9">7:9</a> Xa athe uFaro wathetha kuni, esithi, Ndiboniseni isimanga,  wothi wena kuAron, Thabatha intonga yakho, uyiphose phambi koFaro; yoba yinyoka.</p> 
 <p><a name="an_7:10">7:10</a> Wangena uMoses noAron kuFaro; benza njengoko uYehova wabawisela umthetho, uAron wayiphosa intonga yakhe phambi koFaro, naphambi kwabakhonzi bakhe, yaba yinyoka.</p> 
 <p><a name="an_7:11">7:11</a> Naye uFaro wazibiza izilumko nabakhafuli; zenjenjalo nezazi ezo zaseYiputa, ngobugqi bazo.</p> 
 <p><a name="an_7:12">7:12</a> Elowo waphosa phantsi intonga yakhe, yaba yinyoka; yasuka intonga ka-Aron yaziginya iintonga zabo.</p> 
 <p><a name="an_7:13">7:13</a> Yaba lukhuni intliziyo kaFaro; akabaphulaphula, njengoko wayetshilo uYehova.</p> 
 <p><a name="an_7:14">7:14</a> Wathi uYehova kuMoses, Intliziyo kaFaro iqaqadekile,  akavumi ukubandulula abantu.</p> 
 <p><a name="an_7:15">7:15</a> Yiya kuFaro kusasa, nanko ephuma esiya emanzini. Uze ume elunxwemeni lomlambo malunga naye; intonga eyaguqukayo yaba yinyoka yiphathe esandleni.</p> 
 <p><a name="an_7:16">7:16</a> Uze uthi kuye, UYehova, uThixo wamaHebhere, undithume kuwe,  esithi, Bandulule abantu bam, baye kundikhonza entlango; yabona ke, akuphulaphulanga unangoku.</p> 
 <p><a name="an_7:17">7:17</a> Utsho uYehova ukuthi, Uya kwazi ngale nto ke ukuba ndinguYehova. Yabona, ndiya kubetha ngentonga esesandleni sam emanzini omlambo, aguqulwe abe ligazi,</p> 
 <p><a name="an_7:18">7:18</a> zife iintlanzi ezisemlanjeni, unuke umlambo, amaYiputa abe nesicaphucaphu akuwasela amanzi omlambo.</p> 
 <p><a name="an_7:19">7:19</a> Wathi uYehova kuMoses, Yithi kuAron, Thabatha intonga yakho, wolule isandla sakho phezu kwamanzi aseYiputa, phezu kwemilambo yabo, naphezu kwemijelo yabo, naphezu kwamachibi abo, naphezu kweentlangano zonke zamanzi abo; abe ligazi, ibe ligazi ezweni lonke laseYiputa, nasemiphandeni yemithi neyamatye.</p> 
 <p><a name="an_7:20">7:20</a> OoMoses noAron benza njengoko uYehova wabawisela umthetho;  wayiphakamisa intonga, wawabetha amanzi omlambo phambi koFaro,  naphambi kwabakhonzi bakhe; aza aguquka onke amanzi omlambo,  aba ligazi.</p> 
 <p><a name="an_7:21">7:21</a> Zafa iintlanzi ezisemlanjeni, wanuka umlambo, akaba nako amaYiputa ukuwasela amanzi omlambo; laba ligazi ezweni lonke laseYiputa.</p> 
 <p><a name="an_7:22">7:22</a> Zenjenjalo ke nezazi zaseYiputa ngobugqi bazo, Yaba lukhuni intliziyo kaFaro, akabaphulaphula, njengoko wayetshilo uYehova.</p> 
 <p><a name="an_7:23">7:23</a> Wajika uFaro, waya endlwini yakhe, akayibekela ntliziyo nale nto.</p> 
 <p><a name="an_7:24">7:24</a> Onke amaYiputa emba amanzi okusela ngeenxa zonke emlanjeni;  kuba ebengenakuwasela amanzi omlambo.</p> 
 <p><a name="an_7:25">7:25</a> Kwazaliseka isixhenxe seentsuku emveni kokuwubetha kwakhe uYehova umlambo.</p> 
 <p><a name="an_8:1">8:1</a> Wathi uYehova kuMoses, Yiya kuFaro, uthi kuye, Utsho uYehova ukuthi, Bandulule abantu bam, baye kundikhonza.</p> 
 <p><a name="an_8:2">8:2</a> Ke ukuba uthe akwavuma ukubandulula, uyabona, ndoyibetha yonke imida yakho ngamasele;</p> 
 <p><a name="an_8:3">8:3</a> umlambo unyakazele amasele, anyuke, angene endlwini yakho,  nasesililini sakho, naphezu kwesingqengqelo sakho, nasendlwini yabakhonzi bakho, nasebantwini bakho, nasezimbizeni zakho,  nasemikhumbini yakho yentlama;</p> 
 <p><a name="an_8:4">8:4</a> anyuke amasele lawo, eze nakuwe, nakubantu bakho,  nakubakhonzi bakho bonke.</p> 
 <p><a name="an_8:5">8:5</a> Wathi uYehova kuMoses, Yithi kuAron, Yolula isandla sakho eso sinentonga yakho phezu kwemilambo, naphezu kwemijelo,  naphezu kwamachibi, unyuse amasele phezu kwelizwe laseYiputa.</p> 
 <p><a name="an_8:6">8:6</a> Wasolula ke uAron isandla sakhe phezu kwamanzi aseYiputa;  enyuka amasele, aligubungela ilizwe laseYiputa.</p> 
 <p><a name="an_8:7">8:7</a> Zenjenjalo nezazi ngobugqi bazo, zawanyusa amasele phezu kwelizwe laseYiputa.</p> 
 <p><a name="an_8:8">8:8</a> UFaro wabiza uMoses noAron, wathi, Mthandazeni uYehova,  awasuse amasele kum nasebantwini bam; ndobandulula abantu, baye kubingelela kuYehova.</p> 
 <p><a name="an_8:9">8:9</a> Wathi uMoses kuFaro, Zizukise ngokundimisela ixesha lokuba ndikuthandazele nini na, wena nabakhonzi bakho, nabantu bakho,  anqunyulwe amasele kuwe nakwindlu yakho, asale emlanjeni wodwa.</p> 
 <p><a name="an_8:10">8:10</a> Wathi yena, Ngomso. Wathi ke, Makube ngokwelizwi lakho,  ukuze wazi ukuba akukho unjengoYehova uThixo wethu;</p> 
 <p><a name="an_8:11">8:11</a> asuke amasele kuwe, nakwizindlu zakho, nakubakhonzi bakho,  nakubantu bakho; asale emlanjeni wodwa.</p> 
 <p><a name="an_8:12">8:12</a> Baphuma ke ooMoses noAron kuFaro; wadanduluka uMoses kuYehova ngendawo yamasele abewabeke phezu koFaro.</p> 
 <p><a name="an_8:13">8:13</a> Wenza uYehova ngokwelizwi likaMoses. Afa amasele ezindlwini, nasezintendelezweni, nasemasimini.</p> 
 <p><a name="an_8:14">8:14</a> Bawahlanganisa aziimfumba ngeemfumba; lanuka ilizwe.</p> 
 <p><a name="an_8:15">8:15</a> Uthe ke uFaro akuba nethuba lokuphefumla, wayenza lukhuni intliziyo yakhe, akabaphulaphula, njengoko watshoyo uYehova.</p> 
 <p><a name="an_8:16">8:16</a> Wathi uYehova kuMoses, Yithi kuAron, Yolula intonga yakho,  ulubethe uthuli lwelizwe lube ziingcongconi ezweni lonke laseYiputa.</p> 
 <p><a name="an_8:17">8:17</a> Benjenjalo. Wasolula uAron isandla sakhe eso sinentonga yakhe, walubetha uthuli lwelizwe, lwaba ziingcongconi ebantwini nasezinkomeni. Lonke uthuli lwelizwe lwaba ziingcongconi ezweni lonke laseYiputa.</p> 
 <p><a name="an_8:18">8:18</a> Zenjenjalo nezazi ngobugqi bazo, ukuba zivelise iingcongconi, azaba nako. Kwakho iingcongconi ebantwini nasezinkomeni.</p> 
 <p><a name="an_8:19">8:19</a> Zathi izazi kuFaro, Ngumnwe kaThixo. Yaba lukhuni intliziyo kaFaro, akabaphulaphula, njengoko watshoyo uYehova.</p> 
 <p><a name="an_8:20">8:20</a> Wathi uYehova kuMoses, Vuka kusasa ngomso, ume phambi koFaro, nanko ephuma esiya emanzini; uthi kuye, Utsho uYehova ukuthi, Bandulule abantu bam, baye kundikhonza.</p> 
 <p><a name="an_8:21">8:21</a> Okanye ukuba uthe akwabandulula abantu bam, yabona,  ndithuma izibawu kuwe, nakubakhonzi bakho, nakubantu bakho,  nasezindlwini zakho, zizale izindlu zamaYiputa zizibawu,  nomhlaba akuwo;</p> 
 <p><a name="an_8:22">8:22</a> ndilibalule ngaloo mini lona ilizwe laseGoshen, abemi kulo abantu bam, kungabikho zibawu khona, ukuze wazi ukuba ndinguYehova phakathi kwelizwe;</p> 
 <p><a name="an_8:23">8:23</a> ndimise inkululo phakathi kwabantu bam nabantu bakho; lo mqondiso uya kubakho ngomso.</p> 
 <p><a name="an_8:24">8:24</a> Wenjenjalo uYehova. Kweza izibawu ezininzi endlwini kaFaro,  nasezindlwini zabakhonzi bakhe, nasezweni lonke laseYiputa;  lonakala ilizwe zizibawu.</p> 
 <p><a name="an_8:25">8:25</a> UFaro wabiza uMoses na-Aron, wathi, Yiyani nibingelele kuThixo wenu kweli lizwe.</p> 
 <p><a name="an_8:26">8:26</a> Wathi uMoses, Akulungisile ukwenjenjalo; kuba soba sibingelela amasikizi amaYiputa kuYehova uThixo wethu. Ukuba sithe sabingelela into engamasikizi kumaYiputa phambi kwawo,  osixuluba ngamatye.</p> 
 <p><a name="an_8:27">8:27</a> Siya kuhamba uhambo lweentsuku ezintathu entlango,  sibingelele kuYehova uThixo wethu, njengoko wothi asiyalele.</p> 
 <p><a name="an_8:28">8:28</a> Wathi uFaro, Ndiya kunindulula nina, niye kubingelela kuYehova uThixo wenu entlango, kodwa ize ningahambi niye kude;  ndithandazeleni.</p> 
 <p><a name="an_8:29">8:29</a> Wathi uMoses, Yabona, ndiya kuphuma kuwe, ndithandaze kuYehova, zimke izibawu kuFaro, nakubakhonzi bakhe, nakubantu bakhe ngomso, kodwa makangaphindi uFaro akhohlise ngokungabandululi abantu, baye kubingelela kuYehova.</p> 
 <p><a name="an_8:30">8:30</a> Wemka uMoses, wathandaza kuYehova.</p> 
 <p><a name="an_8:31">8:31</a> Wenza uYehova ngokwelizwi likaMoses, wazisusa izibawu kuFaro, nakubakhonzi bakhe, nakubantu bakhe; akwasala nasinye.</p> 
 <p><a name="an_8:32">8:32</a> UFaro wayiqaqadekisa intliziyo yakhe, nangesi sihlandlo,  akabandulula abantu.</p> 
 <p><a name="an_9:1">9:1</a> Wathi uYehova kuMoses, Yiya kuFaro, uthethe naye, uthi,  Utsho uYehova uThixo wamaHebhere, ukuthi, Bandulule abantu bam,  baye kundikhonza.</p> 
 <p><a name="an_9:2">9:2</a> Okanye ukuba uthe akwavuma ukubandulula,</p> 
 <p><a name="an_9:3">9:3</a> waba usababambile, yabona, isandla sikaYehova soba semfuyweni yakho esendle, emahasheni, emaesileni, ezinkameleni,  ezinkomeni, nasempahleni emfutshane, senze indyikitya yokufa enzima kunene;</p> 
 <p><a name="an_9:4">9:4</a> uYehova ayibalule imfuyo yamaSirayeli kwimfuyo yamaYiputa:  akuyi kufa nto kuyo yonke eyoonyana bakaSirayeli.</p> 
 <p><a name="an_9:5">9:5</a> UYehova umise ixesha elithile, wathi, Ngomso uYehova uya kuyenza le nto kweli lizwe.</p> 
 <p><a name="an_9:6">9:6</a> Wayenza ke uYehova le nto ngengomso. Yafa yonke imfuyo yamaYiputa; ke kweyoonyana bakaSirayeli imfuyo akufanga nanye.</p> 
 <p><a name="an_9:7">9:7</a> UFaro wasusa umntu. O, kweyamaSirayeli imfuyo akufanga nokuba ibe nye. Yaqaqadeka intliziyo kaFaro, akabandulula abantu.</p> 
 <p><a name="an_9:8">9:8</a> Wathi uYehova kuMoses nakuAron, Thabathani uthuthu lweziko,  nizalise izandla zozibini, uMoses aluphose phezulu esibhakabhakeni phambi koFaro,</p> 
 <p><a name="an_9:9">9:9</a> lube luthuli ezweni lonke laseYiputa, lube ngamathumba athe qwele ngamaqhakuva ebantwini, nasezinkomeni, ezweni lonke laseYiputa.</p> 
 <p><a name="an_9:10">9:10</a> Baluthabatha ke uthuthu lweziko, bema phambi koFaro; uMoses waluphosa phezulu esibhakabhakeni, lwaba ngamathumba athe qwele ngamaqhakuva ebantwini nasezinkomeni.</p> 
 <p><a name="an_9:11">9:11</a> Azaba nako izazi ukuma phambi koMoses ngenxa yamathumba;  kuba amathumba abakho kwizazi nakumaYiputa onke.</p> 
 <p><a name="an_9:12">9:12</a> UYehova wayenza lukhuni intliziyo kaFaro, akabaphulaphula,  njengoko watshoyo uYehova kuMoses.</p> 
 <p><a name="an_9:13">9:13</a> Wathi uYehova kuMoses, Vuka kusasa, ume phambi koFaro, uthi kuye, Utsho uYehova uThixo wamaHebhere, ukuthi, Bandulule abantu bam, baye kundikhonza.</p> 
 <p><a name="an_9:14">9:14</a> Kuba ngesi sihlandlo ndithuma zonke izibetho zam entliziyweni yakho, nakubakhonzi bakho, nakubantu bakho, ukuze wazi ukuba akukho unjengam ehlabathini lonke.</p> 
 <p><a name="an_9:15">9:15</a> Kuba ngoku, ukuba bendithe ndasolula isandla sam,  ndakubetha wena nabantu bakho ngendyikitya yokufa, ngewuthe shwaka akwabakho ehlabathini.</p> 
 <p><a name="an_9:16">9:16</a> Noko ke ndikumisele eli thuba lokuba ndiwabonakalalise amandla am kuwe, laziswe igama lam ehlabathini lonke.</p> 
 <p><a name="an_9:17">9:17</a> Unangoku usazenza udonga kubantu bam, akubandululi.</p> 
 <p><a name="an_9:18">9:18</a> Yabona, eli xa ngomso ndiya kunisa isichotho esinzima kunene, ekungazanga kubekho singangaso eYiputa, kususela kwimini eyasekwayo kude kube ngoku.</p> 
 <p><a name="an_9:19">9:19</a> Thumela ngoku, ukhawuleze, uhlanganise imfuyo yakho, neento zakho zonke onazo ezindle; bonke abantu neenkomo ezifunyenwe endle zingahlanganiselwanga ekhaya, zohlelwa sisichotho, zife.</p> 
 <p><a name="an_9:20">9:20</a> Owaloyikayo ilizwi likaYehova kubakhonzi bakaFaro,  wabasabisela ezindlwini abakhonzi bakhe nemfuyo yakhe.</p> 
 <p><a name="an_9:21">9:21</a> Ongalibekelanga ntliziyo ilizwi likaYehova, wabayeka abakhonzi bakhe nemfuyo yakhe endle.</p> 
 <p><a name="an_9:22">9:22</a> Wathi uYehova kuMoses, Yolulela isandla sakho ezulwini,  kubekho isichotho ezweni lonke laseYiputa phezu kwabantu,  naphezu kweenkomo, naphezu kwemifuno yonke yasendle, ezweni lonke laseYiputa.</p> 
 <p><a name="an_9:23">9:23</a> UMoses wayolulela intonga yakhe ezulwini; uYehova wathoba indudumo nesichotho, nomlilo wehla weza emhlabeni. UYehova walinisela isichotho ilizwe laseYiputa.</p> 
 <p><a name="an_9:24">9:24</a> Kwabakho ke isichotho, nomlilo obophene phakathi kwesichotho, sinzima kunene, ekungazanga kubekho singangaso ezweni lonke lamaYiputa, kususela oko aba luhlanga.</p> 
 <p><a name="an_9:25">9:25</a> Isichotho sayibetha yonke into esendle ezweni lonke laseYiputa, kwathabathela emntwini kwesa enkomeni; sayibetha isichotho yonke imifuno yasendle, sayaphula yonke imithi yasendle.</p> 
 <p><a name="an_9:26">9:26</a> Kodwa ezweni laseGoshen, apho babekhona oonyana bakaSirayeli, akubangakho sichotho.</p> 
 <p><a name="an_9:27">9:27</a> Wathuma uFaro, wabiza uMoses noAron, wathi kubo, Ndonile okwesi sihlandlo. UYehova ulilungisa, ke mna nabantu bam asindawo.</p> 
 <p><a name="an_9:28">9:28</a> Thandazani kuYehova; kwanele ukubakho kweendudumo zikaThixo nesichotho; ndonindulula ningabi sahlala.</p> 
 <p><a name="an_9:29">9:29</a> UMoses wathi kuye, Ekuphumeni kwam phakathi komzi,  ndozolulela kuYehova izandla zam, ziyeke iindudumo, nesichotho singabi sabakho, ukuze wazi ukuba umhlaba lo ngokaYehova.</p> 
 <p><a name="an_9:30">9:30</a> Ke wena nabakhonzi bakho, ndiyazi ukuba aniyi kwandula nimoyike uYehova uThixo.</p> 
 <p><a name="an_9:31">9:31</a> Yabhuqwa iflakisi nerhasi, kuba irhasi ibiselidubule,  neflakisi ibiselityatyambile.</p> 
 <p><a name="an_9:32">9:32</a> Ke yona ingqolowa nespelete ayibhuqwanga; kuba ibisencinane.</p> 
 <p><a name="an_9:33">9:33</a> Waphuma uMoses phakathi komzi, wemka kuFaro, wazolulela izandla zakhe kuYehova, zayeka iindudumo nesichotho, yathula imvula emhlabeni.</p> 
 <p><a name="an_9:34">9:34</a> Wabona uFaro ukuba iphelile imvula nesichotho neendudumo,  waphinda wona, wayiqaqadekisa intliziyo yakhe, yena nabakhonzi bakhe.</p> 
 <p><a name="an_9:35">9:35</a> Yaba lukhuni ke intliziyo kaFaro, akabandulula oonyana bakaSirayeli, njengoko watshoyo uYehova ngoMoses.</p> 
 <p><a name="an_10:1">10:1</a> Wathi uYehova kuMoses, Yiya kuFaro; kuba mna ndiyiqaqadekisile intliziyo yakhe, nentliziyo yabakhonzi bakhe,  ukuze ndibonakalalise le miqondiso yam phakathi kwalo ilizwe;</p> 
 <p><a name="an_10:2">10:2</a> ukuze ubalise, ezindlebeni zonyana wakho nezonyana wonyana wakho, izenzo ezincamisileyo endizenzileyo kumaYiputa,  nemiqondiso yam endiyibonakalalisileyo phakathi kwawo, ukuze nazi ukuba ndinguYehova.</p> 
 <p><a name="an_10:3">10:3</a> Waya uMoses noAron kuFaro, bathi kuye, Utsho uYehova,  uThixo wamaHebhere, ukuthi, Kunini na ungavumi ukuzithoba phambi kwam? Bandulule abantu bam, baye kundikhonza.</p> 
 <p><a name="an_10:4">10:4</a> Okanye ukuba uthe akwavuma ukubandulula abantu bam,  uyabona, ngomso ndozisa iinkumbi emideni yakho;</p> 
 <p><a name="an_10:5">10:5</a> zibugubungele ubuso belizwe, lingabi nakubonwa ilizwe,  zidle intsalela esindileyo, enisalele esichothweni, zidle yonke imithi enihlumelayo endle;</p> 
 <p><a name="an_10:6">10:6</a> zizalise izindlu zakho, nezindlu zabakhonzi bakho bonke,  nezindlu zamaYiputa onke: iinkumbi ezingabonwanga ngooyihlo noonyokokhulu, kususela kwiimini ababekho ngazo emhlabeni,  unanamhla. Wajika, waphuma kuFaro.</p> 
 <p><a name="an_10:7">10:7</a> Bathi abakhonzi bakaFaro kuye, Koda kube nini na, lo engumgibe kuthi? Bandulule abantu, baye kukhonza uYehova uThixo wabo. Akukazi na, kuhleliwe nje, ukuba iYiputa iza kutshabalala?</p> 
 <p><a name="an_10:8">10:8</a> Baza ooMoses noAron babuyiselwa kwakuFaro; wathi kubo,  Hambani, niye kukhonza uYehova uThixo wenu; kuhamba oobani noobani ke?</p> 
 <p><a name="an_10:9">10:9</a> Wathi uMoses, Siya kuhamba nolutsha neengwevu zakowethu,  sihambe noonyana bethu neentombi zethu, nempahla yethu emfutshane neenkomo zethu; kuba kuthi ngumthendeleko kaYehova.</p> 
 <p><a name="an_10:10">10:10</a> Wathi kubo, Makube njalo kambe; uYehova makabe nani,  njengokuba ndinindulula nina nentsapho yenu. Khangelani, kukho ububi phambi kwenu.</p> 
 <p><a name="an_10:11">10:11</a> Makungabi njalo; makuhambe nina bangamadoda, niye kukhonza uYehova; kuba nibe nifuna oko. Bagxothwa, baphuma ebusweni bukaFaro.</p> 
 <p><a name="an_10:12">10:12</a> Wathi uYehova kuMoses, Yolula isandla sakho phezu kwelizwe laseYiputa, kuze iinkumbi, zinyuke kulo ilizwe laseYiputa,  ziyidle yonke imifuno yelizwe eli, yonke into eshiywe sisichotho.</p> 
 <p><a name="an_10:13">10:13</a> Wayolula uMoses intonga yakhe phezu kwelizwe laseYiputa,  uYehova waqhuba umoya wasempumalanga kwelo lizwe yonke loo mini nobusuku bonke; kwakusa, umoya wasempumalanga wazithwala iinkumbi.</p> 
 <p><a name="an_10:14">10:14</a> Zenyuka iinkumbi kulo lonke ilizwe laseYiputa; zeza zahlala emideni yonke yaseYiputa, zininzi kunene; ekungazanga phambi kwazo kubekho zinkumbi zingako, kwabe emva kwazo kungasayi kubakho zinjalo.</p> 
 <p><a name="an_10:15">10:15</a> Zabugubungela ubuso belizwe lonke, laba mnyama ilizwe;  zayidla yonke imifuno yelizwe neziqhamo zonke zemithi,  ezazishiywe sisichotho; akwasala nanye into eluhlaza emthini nasemifunweni yasendle, ezweni lonke laseYiputa.</p> 
 <p><a name="an_10:16">10:16</a> Wakhawuleza uFaro wabiza uMoses noAron, wathi, Ndonile kuYehova uThixo wenu nakuni.</p> 
 <p><a name="an_10:17">10:17</a> Kaloku khanisixolele isono sam okwesi sihlandlo sodwa,  nithandaze kuYehova uThixo wenu, akususe kum oku kufa kodwa.</p> 
 <p><a name="an_10:18">10:18</a> Waphuma kuFaro, wathandaza kuYehova.</p> 
 <p><a name="an_10:19">10:19</a> UYehova wawuguqula umoya, waba ngowasentshonalanga onamandla kunene, wazithwala iinkumbi, wazidiba eLwandle oluBomvu; akwasala nanye inkumbi, emideni yonke yaseYiputa.</p> 
 <p><a name="an_10:20">10:20</a> Wayenza lukhuni uYehova intliziyo kaFaro, akabandulula oonyana bakaSirayeli.</p> 
 <p><a name="an_10:21">10:21</a> Wathi uYehova kuMoses, Yolulela isandla sakho ezulwini,  kubekho ubumnyama ezweni laseYiputa, ubumnyama obungqingqwa.</p> 
 <p><a name="an_10:22">10:22</a> Wasolulela uMoses isandla sakhe ezulwini; kwabakho ubumnyama obusithokothoko ezweni lonke laseYiputa imihla emithathu.</p> 
 <p><a name="an_10:23">10:23</a> Ababonana; akwasuka bani endaweni yakhe imihla emithathu;  ke kubo bonke oonyana bakaSirayeli kwabakho ukukhanya emakhayeni abo.</p> 
 <p><a name="an_10:24">10:24</a> UFaro wabiza uMoses, wathi, Hambani niye kukhonza uYehova;  kodwa impahla yenu emfutshane neenkomo zenu mazisale; nayo intsapho yenu yohamba nani.</p> 
 <p><a name="an_10:25">10:25</a> Wathi uMoses, Wena uze usinike imibingelelo namadini anyukayo ezandleni zethu, sibingelele kuYehova uThixo wethu;</p> 
 <p><a name="an_10:26">10:26</a> nemfuyo yethu ihambe nathi; akuyi kusala nophuphu olunye;  kuba sothabatha kuyo ukukhonza uYehova uThixo wethu; kuba thina asazi ukuba somkhonza ngantoni na uYehova, side sifike khona.</p> 
 <p><a name="an_10:27">10:27</a> UYehova wayenza lukhuni intliziyo kaFaro, akavuma ukubandulula.</p> 
 <p><a name="an_10:28">10:28</a> Wathi uFaro kuye, Hamba umke kum, uze uzigcine, ungaphindi ububone ubuso bam; kuba mhlana ububonileyo ubuso bam uya kufa.</p> 
 <p><a name="an_10:29">10:29</a> Wathi uMoses, Utyaphile utsho; andisayi kuphinda ndibubone ubuso bakho.</p> 
 <p><a name="an_11:1">11:1</a> UYehova wathi kuMoses, Ndisaya kufikisa sibetho sinye phezu koFaro naphezu kweYiputa, emveni koko wonindulula nimke apha;  xa anindulula kuphele, uya kunigxotha kanye, nimke apha.</p> 
 <p><a name="an_11:2">11:2</a> Khawuthethe ezindlebeni zabantu, ithi inkazana icele kummelwane wayo, indoda icele kummelwane wayo, iimpahla zesilivere neempahla zegolide.</p> 
 <p><a name="an_11:3">11:3</a> UYehova wabababala abantu emehlweni amaYiputa. Kananjalo indoda leyo inguMoses yayinkulu kunene ezweni laseYiputa kubakhonzi bakaFaro nasebantwini.</p> 
 <p><a name="an_11:4">11:4</a> Wathi uMoses, Utsho uYehova ukuthi, Xa kuphakathi kobusuku,  ndiya kuphuma ndihambe phakathi kweYiputa,</p> 
 <p><a name="an_11:5">11:5</a> afe onke amazibulo ezweni laseYiputa, ethabathela kumazibulo kaFaro, ohleliyo etroneni yakhe, ese kumazibulo omkhonzazana osemva kwamatye okusila, namazibulo onke eenkomo;</p> 
 <p><a name="an_11:6">11:6</a> kubekho isikhalo esikhulu ezweni lonke laseYiputa,  ekungazanga kubekho sinjalo, kwaye kungayi kuphinda kubekho sinjalo.</p> 
 <p><a name="an_11:7">11:7</a> Ke kubo bonke oonyana bakaSirayeli, akukho nja iya kubavungamela, kuthabathela emntwini kuse ezinkomeni; ukuze nazi ukuba uYehova uyawahlula amaYiputa kumaSirayeli;</p> 
 <p><a name="an_11:8">11:8</a> behle bonke abakhonzi bakho abo, beze kum, baqubude kum,  besithi, Phuma wena nabantu bonke abakulandelayo; ndiphume ke emveni koko. Waza waphuma kuFaro, evutha ngumsindo.</p> 
 <p><a name="an_11:9">11:9</a> UYehova wathi kuMoses, Akayi kuniphulaphula uFaro, ukuze zande izimanga zam ezweni laseYiputa.</p> 
 <p><a name="an_11:10">11:10</a> UMoses noAron bazenza ke ezi zimanga zonke phambi koFaro;  uYehova wayenza lukhuni intliziyo kaFaro, akabandulula oonyana bakaSirayeli ezweni lakhe.</p> 
 <p><a name="an_12:1">12:1</a> Wathetha uYehova kuMoses nakuAron ezweni laseYiputa, wathi,</p> 
 <p><a name="an_12:2">12:2</a> Le nyanga kuni iyintloko yeenyanga; kuni yeyokuqala ezinyangeni zomnyaka.</p> 
 <p><a name="an_12:3">12:3</a> Thethani kwibandla lonke lakwaSirayeli, nithi, Ngolweshumi usuku kule nyanga elowo makazithabathele ixhwane, ngokwenzindlu zooyise, ixhwane ngendlu.</p> 
 <p><a name="an_12:4">12:4</a> Ukuba ithe indlu yancinane exhwaneni, makathabathe ixhwane yena enommelwane wakhe okufuphi nendlu yakhe, ngokwenani labantu; elowo ngangokokudla kwakhe nombalela exhwaneni.</p> 
 <p><a name="an_12:5">12:5</a> Ixhwane lenu malibe liduna eligqibeleleyo, elimnyaka mnye;  nolithabatha ezigusheni nokuba kusezibhokhweni.</p> 
 <p><a name="an_12:6">12:6</a> Nize niligcine kude kube lusuku lweshumi elinesine lwale nyanga, silixhele ke sonke isikhungu sebandla lakwaSirayeli lakutshona ilanga;</p> 
 <p><a name="an_12:7">12:7</a> bacaphule egazini, baliqabe emigubasini yomibini nasemqadini wezindlu eliya kudlelwa kuzo ngabo;</p> 
 <p><a name="an_12:8">12:8</a> bayidle inyama ngobo busuku, yosiwe ngomlilo, inezonka ezingenagwele, bayidle nemithana ekrakra.</p> 
 <p><a name="an_12:9">12:9</a> Musani ukudla ndawo ikrwada kuyo, nandawo ikuphekwa iphekwe ngamanzi; mayosiwe ngomlilo: intloko yalo namanqina alo nezibilini zalo.</p> 
 <p><a name="an_12:10">12:10</a> Nize ningasalisi ndawo yalo kude kuse; okuseleyo kulo kwada kwasa nokutshisa ngomlilo.</p> 
 <p><a name="an_12:11">12:11</a> Nize nenjenje ukulidla; nodla nibhinqile, nineembadada ezinyaweni zenu, ninentonga esandleni senu, nilidle buphuthuphuthu: leyo yipasika kuYehova.</p> 
 <p><a name="an_12:12">12:12</a> Ndiya kucanda ezweni laseYiputa ngobu busuku, ndibethe onke amazibulo ezweni laseYiputa, ndithabathele emntwini ndise enkomeni, ndenze izigwebo koothixo bonke baseYiputa, mna Yehova.</p> 
 <p><a name="an_12:13">12:13</a> Igazi elo loba ngumqondiso kuni ezindlwini enikuzo.  Ndolibona igazi, ndigqithe kuni, singabikho kuni isibetho esonakalisayo, ekulibetheni kwam ilizwe laseYiputa.</p> 
 <p><a name="an_12:14">12:14</a> Le mini yoba sisikhumbuzo kuni, niyenze umthendeleko kuYehova; ezizukulwaneni zenu niyenze ummiselo ongunaphakade.</p> 
 <p><a name="an_12:15">12:15</a> Nodla izonka ezingenagwele iintsuku zibe sixhenxe;  kwangosuku lokuqala nolisusa igwele ezindlwini zenu; kuba bonke abadla isonka esinegwele, kususela kolokuqala kude kube lusuku lwesixhenxe, bonqanyulwa bangabikho kwaSirayeli.</p> 
 <p><a name="an_12:16">12:16</a> Ngomhla wokuqala kobakho intlanganiso engcwele, nangomhla wesixhenxe kobakho intlanganiso engcwele kuni. Akuyi kwenziwa msebenzi ngawo, ingengulowo wokudla komntu; nguwo wodwa eningazenzelayo.</p> 
 <p><a name="an_12:17">12:17</a> Nize nigcine umthendeleko wezonka ezingenagwele; kuba kanye ngayo loo mini ndayikhupha imikhosi yenu ezweni laseYiputa; niwugcine loo mhla kwizizukulwana zenu, ube ngummiselo ongunaphakade.</p> 
 <p><a name="an_12:18">12:18</a> Ngeyokuqala inyanga, ngosuku lweshumi elinesine enyangeni leyo, ngokuhlwa, nodla izonka ezingenagwele, kude kuse kusuku lwamashumi omabini analunye lwenyanga leyo, ngokuhlwa.</p> 
 <p><a name="an_12:19">12:19</a> Ze kungafunyanwa gwele ezindlwini zenu iintsuku ezisixhenxe; kuba bonke abadla into enegwele bonqanyulwa bangabikho ebandleni lakwaSirayeli, nokuba ngumphambukeli,  nokuba ngozalelwe kuloo ndawo.</p> 
 <p><a name="an_12:20">12:20</a> Yonke into enegwele nize ningayidli; emakhayeni enu onke nodla izonka ezingenagwele.</p> 
 <p><a name="an_12:21">12:21</a> Wawabiza uMoses onke amadoda amakhulu akwaSirayeli, wathi kuwo, Hambani niye, nizithabathele ixhwane ngokwemizalwane yenu, nixhele ipasika.</p> 
 <p><a name="an_12:22">12:22</a> Nithabathe isipha sehisope, nisithi nkxu egazini elisengqayini, niqabe emqadini nasemigubasini yomibini ngegazi elisengqayini; ke kuni ze kungaphumi mntu emnyango wendlu yakhe kude kuse.</p> 
 <p><a name="an_12:23">12:23</a> UYehova uya kucanda, awabulale amaYiputa. Akulibona igazi emqadini nasemigubasini yomibini, wogqitha uYehova emnyango,  angamvumeli umonakalisi ukuba angene ezindlwini zenu, abulale.</p> 
 <p><a name="an_12:24">12:24</a> Woligcina elo zwi libe ngummiselo kuwe, nakoonyana bakho kude kuse ephakadeni.</p> 
 <p><a name="an_12:25">12:25</a> Nothi, nakufika ezweni aya kuninika uYehova, njengoko watshoyo, niyigcine le nkonzo.</p> 
 <p><a name="an_12:26">12:26</a> Kothi, xa bathe oonyana benu kuni, Iyintoni na le nkonzo kuni?</p> 
 <p><a name="an_12:27">12:27</a> nithi ke, Ngumbingelelo wepasika kuYehova, owagqitha ezindlwini zoonyana bakaSirayeli eYiputa; ekubulaleni kwakhe amaYiputa, wazihlangula izindlu zethu.</p> 
 <p><a name="an_12:28">12:28</a> Bathoba abantu, baqubuda. Bahamba oonyana bakaSirayeli,  baya kwenza; njengoko uYehova wabawisela umthetho uMoses noAron, benjenjalo.</p> 
 <p><a name="an_12:29">12:29</a> Kwathi ke phakathi kobusuku, uYehova wawabulala onke amazibulo ezweni laseYiputa, kwathabathela kowamazibulo kaFaro ohleliyo etroneni yakhe, kwasa kowamazibulo omthinjwa osentolongweni engumhadi, namazibulo onke eenkomo.</p> 
 <p><a name="an_12:30">12:30</a> Wavuka uFaro ebusuku, yena nabakhonzi bakhe bonke,  namaYiputa onke; kwabakho isikhalo esikhulu eYiputa; kuba akubangakho ndlu ingenamntu ufileyo.</p> 
 <p><a name="an_12:31">12:31</a> Wabiza uMoses noAron ebusuku, wathi, Sukani niphume phakathi kwabantu bam, nina aba noonyana bakaSirayeli, nihambe niye kumkhonza uYehova, njengokutsho kwenu;</p> 
 <p><a name="an_12:32">12:32</a> nempahla yenu emfutshane neenkomo zenu zithabatheni,  njengoko natshoyo, nihambe; nam nindisikelele.</p> 
 <p><a name="an_12:33">12:33</a> AmaYiputa ajokisa ukubandulula abantu ngobungxamo kwelo zwe; kuba abesithi, Sonke sesifile.</p> 
 <p><a name="an_12:34">12:34</a> Abantu bayithabatha intlama yabo ingekabi nagwele,  imikhumbi yabo yokuxovulela isongelwe ezingutyeni zabo,  ibotshelelwe emagxeni abo.</p> 
 <p><a name="an_12:35">12:35</a> Oonyana bakaSirayeli benza ngokwelizwi likaMoses; bacela kumaYiputa iimpahla zesilivere, neempahla zegolide, neengubo.</p> 
 <p><a name="an_12:36">12:36</a> UYehova wabababala abantu phambi kwamaYiputa, abenza ukuba bacele. Bawaphanga ke amaYiputa.</p> 
 <p><a name="an_12:37">12:37</a> Banduluka ke oonyana bakaSirayeli eRameses, baya eSukoti,  amadoda eenyawo engathi akumakhulu omathandathu amawaka,  ngaphandle kosapho.</p> 
 <p><a name="an_12:38">12:38</a> Kwenyuka ke nabo inkitha engumxube, nempahla emfutshane,  neenkomo, imfuyo eninzi kunene.</p> 
 <p><a name="an_12:39">12:39</a> Bosa amaqebengwana angenagwele entlama, ababephume nayo eYiputa, kuba ibingenagwele; kuba bagxothwa eYiputa ababa nakulibala, kananjalo babengazenzelanga mphako.</p> 
 <p><a name="an_12:40">12:40</a> Ke ukuhlala koonyana bakaSirayeli, abakuhlalayo eYiputa,  yiminyaka emakhulu mane aneminyaka emanci mathathu.</p> 
 <p><a name="an_12:41">12:41</a> Ekupheleni kweminyaka emakhulu mane, aneminyaka emanci mathathu, kwathi, kanye ngayo loo mini, yaphuma yonke imikhosi kaYehova ezweni laseYiputa.</p> 
 <p><a name="an_12:42">12:42</a> Bubusuku obo bokugcina kukaYehova, kuba wabakhupha ezweni laseYiputa. Bubusuku bukaYehova obo bokugcinwa ngoonyana bakaSirayeli bonke, ezizukulwaneni zabo.</p> 
 <p><a name="an_12:43">12:43</a> Wathi uYehova kuMoses nakuAron, Ummiselo wepasika ngulo:  Bonke oonyana bolunye uhlanga abasayi kudla kuyo.</p> 
 <p><a name="an_12:44">12:44</a> Onke amakhoboka, abantu abazuzwe ngemali, uze uwaluse,  andule ke ukudla kuyo.</p> 
 <p><a name="an_12:45">12:45</a> Olundwendwe nongumqeshwa akasayi kudla kuyo.</p> 
 <p><a name="an_12:46">12:46</a> Yodlelwa ndlwini-nye; akusayi kusa nto yaloo nyama ngaphandle kwendlu, anisayi kwaphula thambo layo.</p> 
 <p><a name="an_12:47">12:47</a> Lonke ibandla lakwaSirayeli loyenza loo nto.</p> 
 <p><a name="an_12:48">12:48</a> Xa athe owasemzini waphambukela kuwe, wenza ipasika kuYehova, mayaluswe yonke into eyindoda kuye, andule ke ukusondela, ayenze, abe njengozalelwe kwelo zwe; bonke abangaluswanga abasayi kudla kuyo.</p> 
 <p><a name="an_12:49">12:49</a> Woba mnye umyalelo, kozalelwe kwelo zwe, nakowasemzini ophambukele phakathi kwenu.</p> 
 <p><a name="an_12:50">12:50</a> Benza ke bonke oonyana bakaSirayeli; njengoko uYehova wabawisela umthetho uMoses noAron, benjenjalo.</p> 
 <p><a name="an_12:51">12:51</a> Kwathi, ngayo kanye loo mini, uYehova wabakhupha oonyana bakaSirayeli ezweni laseYiputa ngokwemikhosi yabo.</p> 
 <p><a name="an_13:1">13:1</a> UYehova wathetha kuMoses, wathi,</p> 
 <p><a name="an_13:2">13:2</a> Ndingcwalisele onke amazibulo, yonke into evula isizalo phakathi koonyana bakaSirayeli, kumntu nakwinkomo; yeyam.</p> 
 <p><a name="an_13:3">13:3</a> Wathi uMoses ebantwini, Yikhumbuleni le mini niphume ngayo eYiputa, endlwini yobukhoboka; kuba uYehova unikhuphe kule ndawo ngesithe nkqi isandla; ize ke kungadliwa nto inegwele.</p> 
 <p><a name="an_13:4">13:4</a> Lo ngumhla eniphume ngawo ngenyanga enguAbhibhi.</p> 
 <p><a name="an_13:5">13:5</a> Kothi, xa uYehova anifikisileyo ezweni lamaKanan, lamaHiti,  lama-Amori, lamaHivi, lamaYebhusi, awalifungela ooyihlo ukubanika, izwe elibaleka amasi nobusi, ukhonze ngale nkonzo kule nyanga:</p> 
 <p><a name="an_13:6">13:6</a> nidle izonka ezingenagwele iintsuku ezisixhenxe; ke usuku lwesixhenxe lungumthendeleko kuYehova;</p> 
 <p><a name="an_13:7">13:7</a> izonka ezingenagwele zodliwa iintsuku ezisixhenxe;  kungabonwa kuwe nto inegwele, kungabonwa gwele kuwe emideni yakho yonke.</p> 
 <p><a name="an_13:8">13:8</a> Uze umxelele unyana wakho ngaloo mini, uthi, Ndikwenza oku ngenxa yoko uYehova wakwenzayo kum ekuphumeni kwam eYiputa;</p> 
 <p><a name="an_13:9">13:9</a> kuze kube ngumqondiso kuwe osesandleni sakho, ube sisikhumbuzo phakathi kwamehlo akho, ukuze umyalelo kaYehova ube semlonyeni wakho; kuba uYehova ukukhuphe eYiputa ngesithe nkqi isandla.</p> 
 <p><a name="an_13:10">13:10</a> Uze uwugcine lo mmiselo ngexesha lawo elimisiweyo imihla kamihla.</p> 
 <p><a name="an_13:11">13:11</a> Kothi, xa akufikisileyo uYehova ezweni lamaKanan, njengoko wafungayo kuwe nakooyihlo, wakunika lona,</p> 
 <p><a name="an_13:12">13:12</a> uyidlulisele kuYehova yonke into evula isizalo, into yonke elizibulo lenkomo, oya kuba nayo; amaduna oba ngakaYehova.</p> 
 <p><a name="an_13:13">13:13</a> Into yonke elizibulo le-esile woyikhulula ngokuyimisela ngexhwane; ke ukuba uthe akwayikhulula ngokuyimisela, woyaphula ilungu lentamo. Yonke into elizibulo lomntu koonyana bakho,  nayo woyikhulula ngokuyimisela.</p> 
 <p><a name="an_13:14">13:14</a> Kothi, xa unyana wakho akubuzayo ngexesha elizayo, esithi,  Yintoni na le nto? uze uthi kuye, UYehova wasikhupha eYiputa,  endlwini yobukhoboka, ngesithe nkqi isandla;</p> 
 <p><a name="an_13:15">13:15</a> kwathi, xa uFaro wayelukhuni ukusindulula, uYehova wawabulala onke amazibulo ezweni laseYiputa, ethabathela kwizibulo lomntu, wesa kwizibulo lenkomo; kungenxa yoko, le nto ndibingelela kuYehova yonke into evula isizalo eliduna,  ndiyikhulule ngokuyimisela yonke into elizibulo koonyana bam;</p> 
 <p><a name="an_13:16">13:16</a> ibe ngumqondiso esandleni sakho, ibe sisikhumbuzo phakathi kwamehlo akho, kuba uYehova wasikhupha eYiputa ngesithe nkqi isandla.</p> 
 <p><a name="an_13:17">13:17</a> Kwathi, akubandulula uFaro abantu, uThixo akabakhokela ngendlela yelizwe lamaFilisti, nakuba ibimfutshane yona: kuba wathi uThixo, hleze abantu bazohlwaye bakubona imfazwe,  babuyele eYiputa.</p> 
 <p><a name="an_13:18">13:18</a> UThixo wabazungulezisa abantu ngendlela yentlango yoLwandle oluBomvu. Banyuka bexhobile oonyana bakaSirayeli,  bevela ezweni laseYiputa.</p> 
 <p><a name="an_13:19">13:19</a> UMoses wawathabatha wahamba nawo amathambo kaYosefu; kuba wayebafungisile nokubafungisa oonyana bakaSirayeli, esithi,  UThixo uya kunivelela okunene; nize niwanyuse amathambo am,  emke nani kule ndawo.</p> 
 <p><a name="an_13:20">13:20</a> Banduluka eSukoti, balalisa e-Etam, enyeleni yentlango.</p> 
 <p><a name="an_13:21">13:21</a> UYehova wahamba phambi kwabo ngomqulu welifu emini,  ebakhokela ngendlela; ngomqulu womlilo ebusuku, ebakhanyisela,  ukuze bahambe imini nobusuku.</p> 
 <p><a name="an_13:22">13:22</a> Awusukanga umqulu welifu emini, nomqulu womlilo ebusuku,  phambi kwabantu.</p> 
 <p><a name="an_14:1">14:1</a> Wathetha uYehova kuMoses, wathi,</p> 
 <p><a name="an_14:2">14:2</a> Thetha koonyana bakaSirayeli ukuba bajike, bamise iintente phambi kwePi-hahiroti, phakathi kweMigdoli nolwandle, phambi kweBhahali-tsefon, malunga nayo, nimise ngaselwandle.</p> 
 <p><a name="an_14:3">14:3</a> Uya kuthi uFaro ngoonyana bakaSirayeli, Badidekile ezweni,  intlango ibavingcele.</p> 
 <p><a name="an_14:4">14:4</a> Ndoyenza lukhuni intliziyo kaFaro, abasukele, ndizukiseke ngoFaro nangempi yakhe yonke, azi amaYiputa ukuba ndinguYehova.  Benjenjalo ke.</p> 
 <p><a name="an_14:5">14:5</a> Waxelelwa ukumkani waseYiputa, ukuba abantu babalekile;  yaba yeyimbi intliziyo kaFaro neyabakhonzi bakhe kubantu,  bathi, Siyenzele ntoni na le nto, yokusuka simndulule uSirayeli ekusikhonzeni?</p> 
 <p><a name="an_14:6">14:6</a> Wayibopha inqwelo yakhe yokulwa, wabathabatha abantu bakhe,  bahamba naye.</p> 
 <p><a name="an_14:7">14:7</a> Wathabatha amakhulu omathandathu eenqwelo zokulwa ezikhethiweyo, neenqwelo zonke zokulwa zaseYiputa,  nabaphathi-mikhosi phezu kwazo zonke ziphela.</p> 
 <p><a name="an_14:8">14:8</a> UYehova wayenza lukhuni ke intliziyo kaFaro ukumkani waseYiputa, wabasukela oonyana bakaSirayeli, baye oonyana bakaSirayeli bephume ngesandla esiphakamileyo.</p> 
 <p><a name="an_14:9">14:9</a> AmaYiputa abasukela, enamahashe onke eenqwelo zokulwa kaFaro, nakhwelwayo akhe, nempi yakhe, afika kubo bemise iintente ngaselwandle, ngasePi-hahiroti phambi kweBhahali-tsefon.</p> 
 <p><a name="an_14:10">14:10</a> Wasondela uFaro. Bawaphakamisa amehlo abo oonyana bakaSirayeli, nango amaYiputa efake emva kwabo. Boyika kunene,  bakhala oonyana bakaSirayeli kuYehova.</p> 
 <p><a name="an_14:11">14:11</a> Bathi kuMoses, kungokuba bekungekho mangcwaba na eYiputa,  le nto usithabathileyo ukuba sifele entlango apha? Yini na ukuba usenze into enje, usikhuphe eYiputa?</p> 
 <p><a name="an_14:12">14:12</a> Asililo na eli ilizwi ebesilithetha kuwe eYiputa, sisithi,  Siyeke, siwakhonze amaYiputa? Kuba kube kusilungele kanye ukuba sikhonze amaYiputa, kunokuba sifele entlango apha.</p> 
 <p><a name="an_14:13">14:13</a> Wathi uMoses ebantwini, Musani ukoyika; misani, nilubone usindiso lukaYehova aya kunenzela lona namhla; kuba amaYiputa lawo niwabonileyo namhlanje, anisayi kuphinda niwabone naphakade.</p> 
 <p><a name="an_14:14">14:14</a> UYehova uya kunilwela, ke nina niya kuthi cwaka.</p> 
 <p><a name="an_14:15">14:15</a> Wathi uYehova kuMoses, Yini na ukuba ukhale kum? Thetha koonyana bakaSirayeli, banduluke.</p> 
 <p><a name="an_14:16">14:16</a> Ke wena, phakamisa intonga yakho, wolule isandla sakho phezu kolwandle, ulwahlule, bahambe oonyana bakaSirayeli phakathi kolwandle, emhlabeni owomileyo.</p> 
 <p><a name="an_14:17">14:17</a> Mna ke, yabona, ndiya kuzenza lukhuni iintliziyo zamaYiputa, angene emva kwabo, ndizukiseke ngoFaro, nangempi yakhe yonke, ngeenqwelo zakhe zokulwa, nangabamahashe bakhe;</p> 
 <p><a name="an_14:18">14:18</a> azi amaYiputa ukuba ndinguYehova, ekuzukisekeni kwam ngoFaro nangeenqwelo zakhe zokulwa nangabamahashe bakhe.</p> 
 <p><a name="an_14:19">14:19</a> Sesuka isithunywa sikaThixo, esibe sihamba phambi kwemfuduka yamaSirayeli, sahamba emva kwayo. Wesuka umqulu welifu phambi kwayo, wema emva kwayo;</p> 
 <p><a name="an_14:20">14:20</a> wathi zinzi phakathi kwempi yamaYiputa, nemfuduka yamaSirayeli. Kwabakho ilifu nobumnyama kumaYiputa,  labukhanyisela ubusuku kumaSirayeli; akasondelana ubusuku bonke.</p> 
 <p><a name="an_14:21">14:21</a> UMoses wasolula isandla sakhe phezu kolwandle, walumkisa uYehova ulwandle ngomoya wasempumalanga onamandla, bonke obo busuku, walwenza umhlaba owomileyo ulwandle, ahlulelana amanzi.</p> 
 <p><a name="an_14:22">14:22</a> Bangena oonyana bakaSirayeli elwandle phakathi,  kowomileyo; asuka amanzi aba ludonga ngasekunene nangasekhohlo.</p> 
 <p><a name="an_14:23">14:23</a> Asukela amaYiputa, angena emva kwabo elwandle phakathi,  enamahashe onke kaFaro, neenqwelo zakhe zokulwa, nabamahashe bakhe.</p> 
 <p><a name="an_14:24">14:24</a> Kwathi ngomlindo wokusa, uYehova waqondela empini yamaYiputa esemqulwini womlilo nelifu; wayidubaduba impi yamaYiputa.</p> 
 <p><a name="an_14:25">14:25</a> Wayidonyula imilenze yeenqwelo zawo zokulwa, aziqhuba nzima. Athi amaYiputa, Masisabe phambi kwamaSirayeli, kuba uYehova uyawalwela, esilwa namaYiputa.</p> 
 <p><a name="an_14:26">14:26</a> Wathi uYehova kuMoses, Yolula isandla sakho phezu kolwandle, amanzi abuyele phezu kwamaYiputa, phezu kweenqwelo zawo zokulwa, naphezu kwabamahashe bawo.</p> 
 <p><a name="an_14:27">14:27</a> Wasolula uMoses isandla sakhe phezu kolwandle, ulwandle lwabuyela ebumeni balo, ukuthi qhiphu kokusa; asaba amaYiputa asinga kulo. UYehova wawavuthululela amaYiputa phakathi elwandle.</p> 
 <p><a name="an_14:28">14:28</a> Abuya amanzi, azigubungela iingqwelo zokulwa, nabamahashe,  nempi yonke kaFaro eyayingene emva kwawo elwandle; akwasala noko amnye kuwo.</p> 
 <p><a name="an_14:29">14:29</a> Bona oonyana bakaSirayeli bahamba emhlabeni owomileyo phakathi elwandle; asuka amanzi aba ludonga ngasekunene nangasekhohlo.</p> 
 <p><a name="an_14:30">14:30</a> Wawasindisa uYehova ngaloo mini amaSirayeli esandleni samaYiputa; amaSirayeli awabona amaYiputa efile elunxwemeni lolwandle.</p> 
 <p><a name="an_14:31">14:31</a> Asibona amaSirayeli isandla esikhulu asibonakalalisileyo uYehova kumaYiputa. Bamoyika, abantu uYehova, bakholwa nguYehova, nanguMoses umkhonzi wakhe.</p> 
 <p><a name="an_15:1">15:1</a> Waza uMoses wahlabela le ngoma kuYehova, enoonyana bakaSirayeli, batsho ukuthi: Ndiya kuhlabela kuYehova, kuba enobungangamsha obukhulu, Ihashe nomkhweli walo ulizulumbele elwandle.</p> 
 <p><a name="an_15:2">15:2</a> Uqhayiya lam, ungoma yam nguYehova; Waba lusindiso kum.  UloThixo wam endimzukisayo, UThixo kabawo endimphakamisayo.</p> 
 <p><a name="an_15:3">15:3</a> UYehova yindoda elwayo, UYehova ligama lakhe.</p> 
 <p><a name="an_15:4">15:4</a> Iinqwelo zokulwa zikaFaro nempi yakhe waziphosa elwandle;  Abahleliweyo kubaphathi-mikhosi bakhe batshoniswe eLwandle oluBomvu.</p> 
 <p><a name="an_15:5">15:5</a> Amanzi enzonzobila abagubungele. Behlela ezinzulwini njengelitye.</p> 
 <p><a name="an_15:6">15:6</a> Isandla sakho sokunene, Yehova, sivethe amandla; Isandla sakho sokunene, Yehova, sivikiva utshaba.</p> 
 <p><a name="an_15:7">15:7</a> Ngobukhulu bobungangamsha bakho ubagungxule abachasi bakho;  Ukhupha ukuvutha kwakho, kubadle bona njengeendiza.</p> 
 <p><a name="an_15:8">15:8</a> Ngokufutha kwamathatha akho afunjwa amanzi, Yema njengemfumba imiqukuqela. Ajiya amanzi enzonzobila embilinini yolwandle.</p> 
 <p><a name="an_15:9">15:9</a> Lwathi utshaba, Ndiyasukela, ndiyafumana, Ndaba ixhoba,  umxhelo wam uyazanelisa kubo; Ndirhola ikrele lam, siya kubagqogqa isandla sam.</p> 
 <p><a name="an_15:10">15:10</a> Wafutha ngomoya wakho, lwabagubungela ulwandle;  Bazulumbeka njengelothe emanzini angangamsha.</p> 
 <p><a name="an_15:11">15:11</a> Ngubani na onjengawe phakathi koothixo, Yehova? Ngubani na onjengawe, wena uvethe ubungcwele, Woyikekayo ezindumisweni,  wenzayo ngokubalulekileyo?</p> 
 <p><a name="an_15:12">15:12</a> Wolula isandla sakho sokunene, Umhlaba uyabaginya.</p> 
 <p><a name="an_15:13">15:13</a> Uyabakhokela ngenceba yakho abantu aba ubahlawuleleyo,  ubakhululeyo. Ngoqilima lwakho ubathundezela ekhayeni lakho elingcwele.</p> 
 <p><a name="an_15:14">15:14</a> Zivile izizwe, ziyangqunga, Abemi baseFilisti babanjwe kukuzibhijabhija,</p> 
 <p><a name="an_15:15">15:15</a> Zaza zakhwankqa izikhulu zakwaEdom; Iinjengele zakwaMowabhi zabanjwa kukuthuthumela, Batha amandla bonke abemi belakwaKanan.</p> 
 <p><a name="an_15:16">15:16</a> Bawelwa kukudenga nakukunkwantya, Ngenxa yobukhulu bengalo yakho bathi cwaka njengelitye, Bade badlule abantu bakho,  Yehova, Bade badlule abo bantu ubazuzileyo.</p> 
 <p><a name="an_15:17">15:17</a> Uya kubangenisa, ubatyale entabeni yelifa lakho, Endaweni oyenzele ukuba uhlale kuyo, Yehova, Engcweleni eziyilungisileyo izandla zakho.</p> 
 <p><a name="an_15:18">15:18</a> UYehova uya kuba ngukumkani ngonaphakade kanaphakade.</p> 
 <p><a name="an_15:19">15:19</a> Kuba langena elwandle ihashe likaFaro nenqwelo yakhe yokulwa, nabamahashe bakhe. UYehova wawabuyisela phezu kwabo amanzi olwandle; ke bona oonyana bakaSirayeli bahamba kowomileyo, phakathi elwandle.</p> 
 <p><a name="an_15:20">15:20</a> UMiriyam umprofetikazi, udade boAron, wathabatha ingqongqo ngesandla sakhe; aphuma onke amankazana emva kwakhe,  eneengqongqo engqungqa.</p> 
 <p><a name="an_15:21">15:21</a> Wawaphendula uMiriyam wathi, Vumani kuYehova, kuba enobungangamsha obukhulu; Ihashe nomkhweli walo ulizulumbele elwandle.</p> 
 <p><a name="an_15:22">15:22</a> UMoses wawandulula amaSirayeli, emka eLwandle oluBomvu,  aphuma aya entlango yaseShure; ahamba iintsuku zantathu entlango, akafumana manzi.</p> 
 <p><a name="an_15:23">15:23</a> Afika eMara, akaba nakuwasela amanzi aseMara, kuba ayekrakra; ngenxa yoko igama laloo ndawo kwathiwa yiMara.</p> 
 <p><a name="an_15:24">15:24</a> Abantu bamkrokrela uMoses, besithi, Siya kusela ntoni na?  Wadanduluka kuYehova.</p> 
 <p><a name="an_15:25">15:25</a> UYehova wambonisa umthi; wawuphosa emanzini, aba mnandi amanzi. Khona apho wabamisela ummiselo nesiko, khona apho wabavavanya.</p> 
 <p><a name="an_15:26">15:26</a> Wathi, Ukuba uthe waliphulaphula izwi likaYehova uThixo wakho, wenza okuthe tye phambi kwakhe, wayibekela indlebe imithetho yakhe, wayigcina yonke imimiselo yakhe: andiyi kubeka nasinye isifo phezu kwakho endisibekileyo phezu kwamaYiputa;  kuba ndinguYehova, igqirha lakho.</p> 
 <p><a name="an_15:27">15:27</a> Bafika e-Elim, apho kwaye kukho imithombo yamanzi elishumi elinamibini, nemithi yesundu engamashumi osixhenxe, bazimisa iintente khona ngasemanzini.</p> 
 <p><a name="an_16:1">16:1</a> Lonke ibandla loonyana bakaSirayeli landuluka e-Elim,  lafika entlango yaseSin, ephakathi kwe-Elim, neSinayi, ngosuku lweshumi elinesihlanu lwenyanga yesibini yokuphuma kwabo ezweni laseYiputa.</p> 
 <p><a name="an_16:2">16:2</a> Labakrokrela ooMoses noAron lonke ibandla loonyana bakaSirayeli entlango apho.</p> 
 <p><a name="an_16:3">16:3</a> Bathi oonyana bakaSirayeli kubo, Akwaba besife sisandla sikaYehova ezweni laseYiputa, xa sasihleli ngasezimbizeni zenyama, sisidla isonka sada sahlutha; ngokuba nisikhuphele kule ntlango, ukuze nisibhubhise sonke esi sikhungu ngendlala.</p> 
 <p><a name="an_16:4">16:4</a> Wathi uYehova kuMoses, Uyabona, ndiya kuninisela isonka sivela ezulwini; baphume abantu, babuthe isabelo semini esilingene imini, ukuze ndibalinge ukuba bohamba ngomyalelo wam, abayi kuhamba ngawo, kusini na.</p> 
 <p><a name="an_16:5">16:5</a> Kothi ngemini yesithandathu, balungise oko bakuzisileyo;  koba ngumlinganiselo ophindwe kabini kunoko bathe bakubutha imihla ngemihla.</p> 
 <p><a name="an_16:6">16:6</a> Wathi uMoses noAron koonyana bakaSirayeli bonke, Ngokuhlwa niya kwazi ukuba nguYehova owanikhuphayo ezweni laseYiputa;</p> 
 <p><a name="an_16:7">16:7</a> kusasa niya kububona ubuqaqawuli bukaYehova, ekubeni ekuvile ukumkrokrela kwenu uYehova. Thina besingoobani na ukuba nisikrokrele?</p> 
 <p><a name="an_16:8">16:8</a> Wathi uMoses, Niya kububona ekuthini uYehova aninike inyama ngokuhlwa, nidle isonka kusasa, nihluthe; ekubeni uYehova ekuvile ukukrokra kwenu enimkrokrela ngako. Ke thina singoobani na? Anikrokreli thina, nikrokrela uYehova.</p> 
 <p><a name="an_16:9">16:9</a> Wathi uMoses kuAron, Yithi kwibandla lonke loonyana bakaSirayeli, Sondelani phambi koYehova; kuba ukuvile ukukrokra kwenu.</p> 
 <p><a name="an_16:10">16:10</a> Ke kaloku, xa wayethetha uAron kwibandla lonke loonyana bakaSirayeli, bakhangela entlango, nabo ubuqaqawuli bukaYehova bubonakala efini.</p> 
 <p><a name="an_16:11">16:11</a> Wathetha uYehova kuMoses, wathi,</p> 
 <p><a name="an_16:12">16:12</a> Ndikuvile ukukrokra koonyana bakaSirayeli. Thetha nabo uthi, Lakutshona ilanga nodla inyama, kusasa nohlutha sisonka;  nazi ukuba ndinguYehova uThixo wenu.</p> 
 <p><a name="an_16:13">16:13</a> Kwathi ngokuhlwa zenyuka izagwityi, zayigubungela iminquba yonke; kusasa kwabakho umbethe olele ngeenxa zonke eminqubeni.</p> 
 <p><a name="an_16:14">16:14</a> Wenyuka umbethe obulele, nanko kukho phezu komhlaba entlango intwana apha ecolekileyo, ejiyileyo, encinanana njengeqabaka emhlabeni.</p> 
 <p><a name="an_16:15">16:15</a> Bayibona oonyana bakaSirayeli, bathi omnye komnye,  Yintoni? Kuba babengazi ukuba yintoni na. Wathi uMoses kubo,  Sesi sonka aninika sona uYehova, ukuba sibe kukudla.</p> 
 <p><a name="an_16:16">16:16</a> Le yiloo nto wawisa umthetho ngayo uYehova, wathi, Buthani yona, elowo ngangokudla kwakhe, ihomere ngentloko yomntu,  ngokwenani labantu, elowo athabathele abasententeni yakhe.</p> 
 <p><a name="an_16:17">16:17</a> Benjenjalo oonyana bakaSirayeli; babutha omnye kakhulu,  omnye kancinane.</p> 
 <p><a name="an_16:18">16:18</a> Balinganisela ngehomere; akagqithisa obuthe kakhulu;  akasilela obuthe kancinane; babutha elowo ngangokudla kwakhe.</p> 
 <p><a name="an_16:19">16:19</a> Wathi kubo uMoses, Umntu makangabeki mbeko.</p> 
 <p><a name="an_16:20">16:20</a> Abamphulaphulanga uMoses. Inxenye yayibeka umbeko; yabola,  yaba neempethu, yanuka. UMoses waba noburhalarhume kubo.</p> 
 <p><a name="an_16:21">16:21</a> Bayibutha imiso ngemiso, elowo ngangokudla kwakhe; lathi lakufudumala ilanga yanyibilika.</p> 
 <p><a name="an_16:22">16:22</a> Kwathi ngemini yesithandathu, babutha isonka semihla emibini, iihomere ezimbini mntwini mnye. Zangena zonke izikhulu zebandla, zamxelela uMoses.</p> 
 <p><a name="an_16:23">16:23</a> Wathi kuzo, Yiyo loo nto ayithethileyo uYehova, Ngomso luphumlo; yisabatha engcwele kuYehova; yosani enikosayo,  phekani enikuphekayo, zibekeleni yonke into eseleyo, igcinwe kude kuse.</p> 
 <p><a name="an_16:24">16:24</a> Bayibeka ke kwada kwasa, njengoko uMoses wabawisela umthetho; ayanuka, akwabakho mpethu kuyo.</p> 
 <p><a name="an_16:25">16:25</a> Wathi uMoses Yidleni namhla; kuba namhla yisabatha kuYehova; namhla aniyi kuyifumana endle.</p> 
 <p><a name="an_16:26">16:26</a> Noyibutha imihla emithandathu; ngomhla wesixhenxe yisabatha; ayi kubakho ngawo.</p> 
 <p><a name="an_16:27">16:27</a> Kuthe ngomhla wesixhenxe, kwaphuma inxenye yabantu, yaya kubutha, ayafumana nto.</p> 
 <p><a name="an_16:28">16:28</a> Wathi uYehova kuMoses, Kuya kuda kube nini na, ningavumi ukuyigcina imithetho yam nemiyalelo yam?</p> 
 <p><a name="an_16:29">16:29</a> Niyabona ke, uYehova uninike isabatha; kungenxa yoko athe ngomhla wesithandathu waninika isonka semihla emibini. Hlalani elowo endaweni yakhe; makungaphumi mntu endaweni yakhe ngomhla wesixhenxe.</p> 
 <p><a name="an_16:30">16:30</a> Baye bephumla ke abantu ngomhla wesixhenxe.</p> 
 <p><a name="an_16:31">16:31</a> Indlu kaSirayeli yathi igama lale nto yimana.  Yayinjengembewu yekoriyandire, imhlophe, isongo sayo sinjengezonkana ezinobusi.</p> 
 <p><a name="an_16:32">16:32</a> Wathi uMoses, Nantsi into awise umthetho ngayo uYehova:  zalisani ihomere ngayo, igcinelwe izizukulwana zenu, ukuze zisibone isonka endinidlise sona entlango, ekunikhupheni ezweni laseYiputa.</p> 
 <p><a name="an_16:33">16:33</a> Wathi uMoses kuAron, Thabatha isitya sibe sinye, ugalele ihomere kuso sizale yimana, uyibeke phambi koYehova, igcinelwe izizukulwana zenu;</p> 
 <p><a name="an_16:34">16:34</a> igcinwe njengoko uYehova wamwisela uMoses umthetho ngako.  Wayibeka uAron phambi kwesingqino, ukuba igcinwe.</p> 
 <p><a name="an_16:35">16:35</a> Bayidla oonyana bakaSirayeli imana iminyaka emashumi mane,  bada bafika ezweni elimiweyo; bayidla imana bada bafika emdeni welizwe lakwaKanan</p> 
 <p><a name="an_16:36">16:36</a> Ke ihomere isisahlulo seshumi se-efa.</p> 
 <p><a name="an_17:1">17:1</a> Landuluka lonke ibandla loonyana bakaSirayeli entlango yaseSin ngokweehambo zabo, ngelizwi likaYehova; bazimisa iintente eRefidim. Akwabakho manzi okuselwa ngabantu.</p> 
 <p><a name="an_17:2">17:2</a> Babambana abantu noMoses, bathi, Sinike amanzi, sisele.  Wathi uMoses kubo, Yini na ukuba nibambane nam? Yini na ukuba nimlinge uYehova?</p> 
 <p><a name="an_17:3">17:3</a> Banxanelwa amanzi apho abantu; abantu bamkrokrela uMoses,  bathi, Yini na ukuba usinyuse siphume eYiputa, nosapho lwethu,  nemfuyo yethu, uze kusibhubhisa ngenxano?</p> 
 <p><a name="an_17:4">17:4</a> UMoses wadanduluka kuYehova, esithi, Ndiya kubathini na aba bantu? Sekukancinane ukuba bandixulube ngamatye.</p> 
 <p><a name="an_17:5">17:5</a> Wathi uYehova kuMoses, Gqithela phambi kwabantu, uthabathe amadoda amakhulu akwaSirayeli abe nawe; uthi nentonga yakho,  owawubetha ngayo umlambo, uyiphathe esandleni sakho, uhambe.</p> 
 <p><a name="an_17:6">17:6</a> Yabona, ndiya kuma phambi kwakho khona, phezu kweliwa eHorebhe; uze ulibethe iliwa; kophuma amanzi kulo, basele abantu. Wenjenjalo ke uMoses phambi kwawo amadoda amakhulu akwaSirayeli.</p> 
 <p><a name="an_17:7">17:7</a> Wathi igama laloo ndawo yiMasa neMeribha, ngenxa yokubambana koonyana bakaSirayeli, nangenxa yokumlinga kwabo uYehova, besithi, UYehova ukho na phakathi kwethu, akakho,  kusini na?</p> 
 <p><a name="an_17:8">17:8</a> UAmaleki weza, walwa noSirayeli eRefidim.</p> 
 <p><a name="an_17:9">17:9</a> Wathi uMoses kuYoshuwa, Sihlelele amadoda; uze wena uphume ulwe noAmaleki; mna ngomso ndiya kuma encotsheni yenduli,  intonga kaThixo isesandleni sam. Wenza uYoshuwa njengoko wathethayo uMoses kuye, walwa noAmaleki;</p> 
 <p><a name="an_17:10">17:10</a> bona ooMoses na-Aron noHure benyuka baya encotsheni yenduli.</p> 
 <p><a name="an_17:11">17:11</a> Kwathi, xa aziphakamisileyo uMoses izandla, kweyisa uSirayeli; kwathi xa azihlisileyo izandla, kweyisa uAmaleki.</p> 
 <p><a name="an_17:12">17:12</a> Izandla zikaMoses zadinwa. Bathabatha ilitye, balibeka phantsi kwakhe, wahlala kulo; bathi ooAron noHure bazixhasa izandla zakhe, omnye engapha, nomnye engaphaya. Zazimaseka izandla zakhe, lada ilanga latshona.</p> 
 <p><a name="an_17:13">17:13</a> UYoshuwa wamchitha uAmaleki nabantu bakowabo ngohlangothi lwekrele.</p> 
 <p><a name="an_17:14">17:14</a> Wathi uYehova kuMoses, Kubhale oku kube sisikhumbuzo encwadini, ukuthethe ezindlebeni zikaYoshuwa; ngokuba ndiya kusicima impela isikhumbuzo sika-Amaleki phantsi kwamazulu.</p> 
 <p><a name="an_17:15">17:15</a> UMoses wakha isibingelelo, wathi igama laso nguYehova-ibhanile-yam.</p> 
 <p><a name="an_17:16">17:16</a> Wathi, Isandla siphakanyiselwe etroneni kaYehova, ukuba uYehova uya kulwa imfazwe noAmaleki isizukulwana ngesizukulwana.</p> 
 <p><a name="an_18:1">18:1</a> UYitro, umbingeleli wakwaMidiyan, uyise womkaMoses, wayiva yonke into uThixo abeyenzele uMoses, namaSirayeli abantu bakhe,  ukuba uYehova uwakhuphile amaSirayeli eYiputa.</p> 
 <p><a name="an_18:2">18:2</a> UYitro, uyise womkaMoses, wamthabatha uTsipora, umkaMoses,  emveni kokuba ebemndulule,</p> 
 <p><a name="an_18:3">18:3</a> noonyana bakhe bobabini; igama lomnye lalinguGershom, kuba wathi, Bendingumphambukeli ezweni lolunye uhlanga; igama lomnye lalinguEliyezere,</p> 
 <p><a name="an_18:4">18:4</a> kuba wathi, UThixo kabawo ubengumncedi wam, wandihlangula ekreleni likaFaro.</p> 
 <p><a name="an_18:5">18:5</a> UYitro, uyise womkaMoses, weza ke noonyana bakhe nomkakhe,  kuMoses entlango, apho wayemise khona intente, entabeni kaThixo.</p> 
 <p><a name="an_18:6">18:6</a> Wathi kuMoses, Mna Yitro, unguyihlo, ndize kuwe,  ndinomkakho enoonyana bakhe bobabini.</p> 
 <p><a name="an_18:7">18:7</a> Waphuma uMoses, waya kumkhawulela uyise womkakhe, waqubuda,  wamanga; babuzana impilo, bangena ententeni.</p> 
 <p><a name="an_18:8">18:8</a> UMoses wambalisela uyise womkakhe yonke into uYehova abeyenzile kuFaro nakumaYiputa ngenxa kaSirayeli; nenkxamleko yonke abayifumanayo endleleni, nokuhlangulwa kwabo nguYehova.</p> 
 <p><a name="an_18:9">18:9</a> Wavuya uYitro akukuva konke ukulunga abekwenzile uYehova kuSirayeli, ngokumhlangula esandleni samaYiputa.</p> 
 <p><a name="an_18:10">18:10</a> Wathi uYitro, Makabongwe uYehova owanihlangulayo esandleni samaYiputa, nasesandleni sikaDaro; owabahlangulayo abantu,  baphuma phantsi kwesandla samaYiputa.</p> 
 <p><a name="an_18:11">18:11</a> Ngoku ndiyazi ukuba uYehova mkhulu koothixo bonke; ewe,  kwakuloo nto amaYiputa abewakhukhumalele ngayo amaSirayeli.</p> 
 <p><a name="an_18:12">18:12</a> UYitro, uyise womkaMoses, wamthabathela uThixo idini elinyukayo nemibingelelo; weza uAron namadoda amakhulu onke akwaSirayeli, esiza kudla isonka noyise womkaMoses phambi koThixo.</p> 
 <p><a name="an_18:13">18:13</a> Kwathi ngengomso, uMoses wahlala wathetha amatyala abantu;  abantu baxhontela kuMoses, kususela kusasa kwada kwangokuhlwa.</p> 
 <p><a name="an_18:14">18:14</a> Wayibona uyise womkaMoses yonke into abeyenza ebantwini,  wathi, Iyintoni na le nto uyenzayo ebantwini? Kungani na, le nto uhlala wedwa, bathi bona bonke abantu baxhontele kuwe,  kususela kusasa kude kuhlwe?</p> 
 <p><a name="an_18:15">18:15</a> Wathi uMoses kuyise womkakhe, Kungokuba abantu besiza kum ukuba ndibacelele icebo kuThixo;</p> 
 <p><a name="an_18:16">18:16</a> xa banendawo, beza kum ukuba ndigwebe phakathi komntu nommelwane wakhe, ndibazise imimiselo kaThixo nemiyalelo yakhe.</p> 
 <p><a name="an_18:17">18:17</a> Wathi uyise womkaMoses kuye,</p> 
 <p><a name="an_18:18">18:18</a> Ayilungile le nto uyenzayo. Uya kuzigqiba uphele amandla,  naba bantu unabo; kuba lo msebenzi unzima kuwe, akunakuwenza wedwa.</p> 
 <p><a name="an_18:19">18:19</a> Phulaphula ngoko izwi lam, ndikuphe iqhinga; uThixo woba nawe. Wena yiba ngumlomo wabantu kuThixo, uzise izinto zabo kuThixo;</p> 
 <p><a name="an_18:20">18:20</a> ubafundise imimiselo nemiyalelo, ubazise indlela abaya kuhamba ngayo, nomsebenzi abaya kuwenza.</p> 
 <p><a name="an_18:21">18:21</a> Uze uzikhangelele ebantwini bonke amadoda anobunkunkqele ekuthetheni amatyala, amoyikayo uThixo, amadoda anyanisileyo,  ayithiyileyo inzuzo embi, uwamise phezu kwabo, abe ngabathetheli-waka, nabathetheli-khulu, nabathetheli bamashumi ngamahlanu, nabathetheli bamashumi ngamanye;</p> 
 <p><a name="an_18:22">18:22</a> bathethe amatyala abantu ngamaxesha onke; zithi izinto zonke ezinkulu bazizise kuwe; zonke ezincinane bazigwebe bona,  ukuze kube lula kuwe, bakuthwalise.</p> 
 <p><a name="an_18:23">18:23</a> Ukuba uthe wayenza loo nto, waza wakuwisela umthetho uThixo, woba nako ukuma, bathi naba bantu bonke bafike endaweni yabo benoxolo.</p> 
 <p><a name="an_18:24">18:24</a> UMoses waliphulaphula izwi loyise womkakhe, wayenza into yonke abeyithethile.</p> 
 <p><a name="an_18:25">18:25</a> UMoses wanyula amadoda anobunkunkqele ekuthetheni amatyala kuwo onke amaSirayeli, wawenza iintloko phezu kwabantu, aba ngabathetheli-waka, nabathetheli-khulu, nabathetheli bamashumi ngamahlanu, nabathetheli bamashumi ngamanye.</p> 
 <p><a name="an_18:26">18:26</a> Bathetha amatyala abantu ngamaxesha onke; izinto ezinqabileyo bazizisa kuMoses, zonke ezincinane bazigweba bona.</p> 
 <p><a name="an_18:27">18:27</a> UMoses wamndulula uyise womkakhe, waya elizweni lakowabo.</p> 
 <p><a name="an_19:1">19:1</a> Ngenyanga yesithathu emveni kokuphuma koonyana bakaSirayeli ezweni laseYiputa, ngayo loo mini, bafika entlango yaseSinayi.</p> 
 <p><a name="an_19:2">19:2</a> Banduluka eRefidim, bafika entlango yaseSinayi, balalisa entlango; amisa iintente apho amaSirayeli malunga nentaba.</p> 
 <p><a name="an_19:3">19:3</a> UMoses wenyuka waya kuThixo, uYehova wadanduluka kuye esentabeni apho, wathi, Yitsho kwindlu kaYakobi, uxelele oonyana bakaSirayeli ukuthi,</p> 
 <p><a name="an_19:4">19:4</a> Nina niyibonile into endiyenzileyo kumaYiputa, ukuba ndanithwala ngamaphiko okhozi, ndanizisa kum.</p> 
 <p><a name="an_19:5">19:5</a> Ngoku ke, ukuba nithe naliphulaphula okunene izwi lam,  nawugcina umnqophiso wam, noba yinqobo kum kwizizwe zonke, kuba ihlabathi lonke lelam;</p> 
 <p><a name="an_19:6">19:6</a> nibe bubukumkani bababingeleli kum, nohlanga olungcwele.  Ngawo lawo amazwi oya kuwathetha koonyana bakaSirayeli.</p> 
 <p><a name="an_19:7">19:7</a> Weza uMoses, wawabiza amadoda amakhulu abantu, wabeka phambi kwawo onke amazwi uYehova awamwisela umthetho ngawo.</p> 
 <p><a name="an_19:8">19:8</a> Baphendula bonke abantu ngamxhelo mnye, bathi, Konke akuthethileyo uYehova sokwenza. UMoses wayixelela uYehova intetho yabantu.</p> 
 <p><a name="an_19:9">19:9</a> Wathi uYehova kuMoses, Yabona, ndiyeza kuwe ndiselifini elingqingqwa, ukuze beve abantu ekuthetheni kwam nawe, bakholwe kuwe ngonaphakade. Wawaxela ke uMoses amazwi abantu kuYehova.</p> 
 <p><a name="an_19:10">19:10</a> Wathi uYehova kuMoses, Yiya ebantwini, ubangcwalise namhla nangomso, bazihlambe iingubo zabo, balunge ngomhla wesithathu;</p> 
 <p><a name="an_19:11">19:11</a> kuba ngomhla wesithathu uya kuhla uYehova phezu kwentaba yeSinayi, emehlweni abantu bonke;</p> 
 <p><a name="an_19:12">19:12</a> ubamisele abantu imida ngeenxa zonke, uthi kubo, Zigcineni ningenyukeli entabeni, ningawachukumisi amazantsi ayo; osukuba eyichukumisa intaba wobulawa afe.</p> 
 <p><a name="an_19:13">19:13</a> Makungafiki sandla kuye; makaxulutywe ngamatye mpela, athi mhlawumbi atolwe nokutolwa; nokuba yinto ezizitho zine, nokuba ngumntu, akayi kuphila. Sakolula isandi sesigodlo ukuhlokoma,  banganyuka entabeni bona.</p> 
 <p><a name="an_19:14">19:14</a> Wehla uMoses entabeni, waya ebantwini, wabangcwalisa abantu; bazihlamba iingubo zabo.</p> 
 <p><a name="an_19:15">19:15</a> Wathi ebantwini, Ize nizilungiselele umhla wesithathu,  ningasondeli ebafazini.</p> 
 <p><a name="an_19:16">19:16</a> Kwathi ngomhla wesithathu, kwakusa, kwabakho iindudumo,  nemibane, nelifu elinzima phezu kwentaba, nesandi sesigodlo esomeleleyo kunene; bagubha bonke abantu abaseminqubeni.</p> 
 <p><a name="an_19:17">19:17</a> UMoses wabakhupha abantu eminqubeni, baya kumkhawulela uThixo; bema emazantsi entaba.</p> 
 <p><a name="an_19:18">19:18</a> Intaba yeSinayi yaba ngumsi yonke iphela, kuba uYehova wehla phezu kwayo esemlilweni. Umsi wayo wenyuka njengomsi weziko lemfutho; yanyikima kunene yonke intaba.</p> 
 <p><a name="an_19:19">19:19</a> Kwabakho isandi sesigodlo esaya sisomelela kakhulu;  wathetha uMoses, uThixo wamphendula ngesandi.</p> 
 <p><a name="an_19:20">19:20</a> Wehla ke uYehova phezu kwentaba yeSinayi, encotsheni yentaba; uYehova wambizela uMoses encotsheni yentaba leyo;  wenyuka ke uMoses.</p> 
 <p><a name="an_19:21">19:21</a> Wathi uYehova kuMoses, Yihla, ubaqononondise abantu, hleze batyhobozele kuYehova, bakhangele, kwenzakale into eninzi kubo.</p> 
 <p><a name="an_19:22">19:22</a> Kananjalo ababingeleleli abasondelayo kuYehova,  mabazingcwalise, hleze uYehova ababhubhise.</p> 
 <p><a name="an_19:23">19:23</a> Wathi uMoses kuYehova, Abantu abanakunyuka, baye entabeni yeSinayi; kuba wena wasiqononondisa wathi, Yimisele imida intaba, uyingcwalise.</p> 
 <p><a name="an_19:24">19:24</a> Wathi uYehova kuye, Hamba uhle, uze unyuke wena ninoAron;  ke ababingeleli nabantu mabangatyhobozi benyuke beze kuYehova,  hleze ababhubhise.</p> 
 <p><a name="an_19:25">19:25</a> Wehla ke uMoses, waya ebantwini, watsho kubo.</p> 
 <p><a name="an_20:1">20:1</a> UThixo wawathetha ke onke la mazwi, wathi:</p> 
 <p><a name="an_20:2">20:2</a> NdinguYehova, uThixo wakho, owakukhupha ezweni laseYiputa,  endlwini yobukhoboka.</p> 
 <p><a name="an_20:3">20:3</a> Uze ungabi nathixo bambi ngaphandle kwam.</p> 
 <p><a name="an_20:4">20:4</a> Uze ungazenzeli umfanekiso oqingqiweyo, nokuba ngowayiphi na into emilise esezulwini phezulu, nesemhlabeni phantsi,  nesemanzini aphantsi komhlaba.</p> 
 <p><a name="an_20:5">20:5</a> Uze ungaqubudi kwezo nto, ungazikhonzi: kuba mna, Yehova Thixo wakho, ndinguThixo onekhwele, ndibuvelela ubugwenxa booyise koonyana, kwesesithathu nakwesesine isizukulwana sabandithiyileyo;</p> 
 <p><a name="an_20:6">20:6</a> ndiwenzela inceba amawaka abandithandayo, abayigcinayo imithetho yam.</p> 
 <p><a name="an_20:7">20:7</a> Uze ungafumane ulibize igama likaYehova uThixo wakho; kuba uYehova akayi kumenza omsulwa ofumana alibize igama lakhe.</p> 
 <p><a name="an_20:8">20:8</a> Khumbula umhla wesabatha, ukuba uwungcwalise.</p> 
 <p><a name="an_20:9">20:9</a> Wosebenza imihla emithandathu, uwenze wonke umsebenzi wakho;</p> 
 <p><a name="an_20:10">20:10</a> ke wona umhla wesixhenxe uyisabatha kaYehova uThixo wakho.  Uze ungenzi namnye umsebenzi ngawo, wena, nonyana wakho,  nentombi yakho, nesicaka sakho, nesicakakazi sakho, nezinto zakho ezizitho zine, nowasemzini osemasangweni akho:</p> 
 <p><a name="an_20:11">20:11</a> kuba ngemihla emithandathu uYehova wenza izulu, nomhlaba,  nolwandle, neento zonke ezikwezo zinto, waphumla ngomhla wesixhenxe; ngenxa yoko uYehova wawusikelela umhla wesabatha,  wawungcwalisa.</p> 
 <p><a name="an_20:12">20:12</a> Beka uyihlo nonyoko, ukuze yolulwe imihla yakho emhlabeni akunika wona uYehova uThixo wakho.</p> 
 <p><a name="an_20:13">20:13</a> Uze ungabulali.</p> 
 <p><a name="an_20:14">20:14</a> Uze ungakrexezi.</p> 
 <p><a name="an_20:15">20:15</a> Uze ungebi.</p> 
 <p><a name="an_20:16">20:16</a> Uze ungangqini ubungqina obubuxoki ngommelwane wakho.</p> 
 <p><a name="an_20:17">20:17</a> Uze ungawunqweneli umzi wommelwane wakho. Uze ungamnqweneli umfazi wommelwane wakho, nesicaka sakhe,  nesicakakazi sakhe, nenkomo yakhe, ne-esile lakhe, nanye into eyeyommelwane wakho.</p> 
 <p><a name="an_20:18">20:18</a> Bonke abantu bazibona iindudumo nemibane, nesandi sesigodlo, nentaba ingumsi. Abantu babona ke bangcangacazela,  bamela kude.</p> 
 <p><a name="an_20:19">20:19</a> Bathi kuMoses, Thetha wena nathi, siya kuva; makangathethi nathi uThixo, hleze sife.</p> 
 <p><a name="an_20:20">20:20</a> Wathi uMoses ebantwini, Musani ukoyika; kuba uThixo uze kunilinga, ukuba kubekho ukumoyika ebusweni benu, ukuze ningoni.</p> 
 <p><a name="an_20:21">20:21</a> Abantu bamela kude; wasondela uMoses esithokothokweni abekuso uThixo.</p> 
 <p><a name="an_20:22">20:22</a> Wathi uYehova kuMoses, Wotsho koonyana bakaSirayeli,  ukuthi, Nibonile nina, ukuba ndithethe nani ndisemazulwini.</p> 
 <p><a name="an_20:23">20:23</a> Ize ningenzi oothixo bokunxulumana nam, ningazenzeli oothixo besilivere, noothixo begolide.</p> 
 <p><a name="an_20:24">20:24</a> Uze undenzele isibingelelo somhlaba, ubingelele phezu kwaso amadini akho anyukayo, nemibingelelo yakho yoxolo,  impahla yakho emfutshane neenkomo zakho. Ndoza kuwe ndikusikelele ezindaweni zonke endomisa kuzo isikhumbuzo segama lam.</p> 
 <p><a name="an_20:25">20:25</a> Ke ukuba uthe wandenzela isibingelelo samatye, uze ungasakhi ngamatye aqingqiweyo; okanye ukuba uthe wayiphakamisa intlabo yakho phezu kwaso, woba usihlambele.</p> 
 <p><a name="an_20:26">20:26</a> Uze ungenyuki ngezinyuko esibingelelweni sam, ukuze bungatyhileki ubuze bakho kuso.</p> 
 <p><a name="an_21:1">21:1</a> Ngawo la amasiko oya kuwabeka phambi kwabo:</p> 
 <p><a name="an_21:2">21:2</a> Xa uthe wazuza ikhoboka elingumHebhere, lokhonza iminyaka ibe mithandathu; lithi kowesixhenxe liphume likhululekile,  lingahlawulelwanga.</p> 
 <p><a name="an_21:3">21:3</a> Ukuba lithe leza lodwa, lophuma lodwa; ukuba belithe leza liyindoda enomfazi, umkalo wophuma nalo.</p> 
 <p><a name="an_21:4">21:4</a> Ukuba ke inkosi yalo ithe yalizekela umfazi, walizalela oonyana, nokuba ziintombi: umfazi lowo nabantwana balo boba ngabenkosi yalo, liphume lona lodwa.</p> 
 <p><a name="an_21:5">21:5</a> Ukuba lithe eli khoboka, Ndiyayithanda inkosi yam, nomkam,  nabantwana bam, andiyi kuphuma ndikhululekile:</p> 
 <p><a name="an_21:6">21:6</a> inkosi yalo leyo yolisondeza kuThixo, ilisondeze elucangweni, nokuba kusemgubasini, ilithumbuse indlebe ngenyatyhowa inkosi yalo, liyikhonze ngonaphakade.</p> 
 <p><a name="an_21:7">21:7</a> Xa ke umntu athe wathengisa ngentombi yakhe, yaba likhobokazana, mayingaphumi ngokokuphuma kwamakhoboka lawo.</p> 
 <p><a name="an_21:8">21:8</a> Ke ukuba ithe ayayikholisa inkosi yayo, ebizimisele yona,  yoyivumela ukuba ikhululwe ngentlawulelo; ke ayiyi kuba nagunya lakuthengisa ngayo kubantu bolunye uhlanga, ukuba iyitshinizele.</p> 
 <p><a name="an_21:9">21:9</a> Ukuba ithe yayimisela unyana wayo, yothi iyenze ngokwesiko leentombi zonke.</p> 
 <p><a name="an_21:10">21:10</a> Ukuba ithe yamzekela omnye umfazi, mayingakunciphisi ukudla kwayo, nezambatho zayo, nokubalelwa kwayo.</p> 
 <p><a name="an_21:11">21:11</a> Ukuba ayithanga izenze ezo zinto zontathu, mayiphume ingahlawulelwanga mali.</p> 
 <p><a name="an_21:12">21:12</a> Othe wabetha umntu wafa, naye wobulawa afe.</p> 
 <p><a name="an_21:13">21:13</a> Ke lowo ubengenanzondo, yanguThixo omqubisanise nesandla sakhe, ndokumisela indawo aya kusabela kuyo.</p> 
 <p><a name="an_21:14">21:14</a> Xa ke umntu athe wagabadela ngakummelwane wakhe, wambulala ngobuqhophololo: uze umsuse nasesibingelelweni sam, afe.</p> 
 <p><a name="an_21:15">21:15</a> Othe wabetha uyise, nokuba ngunina, wobulawa afe.</p> 
 <p><a name="an_21:16">21:16</a> Othe weba umntu, nokuba uthengise ngaye, nokuba ufunyenwe esandleni sakhe, wobulawa afe.</p> 
 <p><a name="an_21:17">21:17</a> Othe watshabhisa uyise, nokuba ngunina, wobulawa afe.</p> 
 <p><a name="an_21:18">21:18</a> Xa athe abambana amadoda, yaza enye yambetha ummelwane wakhe ngelitye, nokuba kungengqindi, akafa, wesuka walala ngendlu:</p> 
 <p><a name="an_21:19">21:19</a> ukuba uthe wavuka, wahamba phandle esimelela: mayingabi natyala leyo yambethayo, kodwa yomnika indleko yexesha lakhe,  imphilise aphile.</p> 
 <p><a name="an_21:20">21:20</a> Xa athe umntu wabetha isicaka sakhe, nokuba sisicakakazi sakhe ngentonga, safa ngesandla sakhe: sophindezelwa ngenene.</p> 
 <p><a name="an_21:21">21:21</a> Kodwa ukuba sithe sahlala, asafa, usuku nokuba ziintsuku:  makungaphindezelwa; kuba siyimali yakhe.</p> 
 <p><a name="an_21:22">21:22</a> Xa athe amadoda abambana ngezihlwitha, agila umfazi emithi, waphuma isisu, akwenzakala nto noko: makahlawuliswe ngenene umfo lowo, njengoko iya kubeka phezu kwakhe indoda yaloo mfazi, arhole ngokwelizwi labahluli.</p> 
 <p><a name="an_21:23">21:23</a> Ukuba uthe wenzakala, uze urhole umphefumlo ngomphefumlo,</p> 
 <p><a name="an_21:24">21:24</a> iliso ngeliso, izinyo ngezinyo, isandla ngesandla, unyawo ngonyawo,</p> 
 <p><a name="an_21:25">21:25</a> ukutshiswa ngokutshiswa, inxeba ngenxeba, umvumbo ngomvumbo.</p> 
 <p><a name="an_21:26">21:26</a> Xa athe umntu wasibetha esweni isicaka sakhe, nokuba uthe wasibetha esweni isicakakazi sakhe, latyhaphaka: makasindulule sikhululekile ngenxa yeliso laso.</p> 
 <p><a name="an_21:27">21:27</a> Ukuba uthe wakhumla izinyo lesicaka sakhe, nokuba lelesicakakazi sakhe: makasindulule sikhululekile ngenxa yezinyo laso.</p> 
 <p><a name="an_21:28">21:28</a> Ke xa inkomo ithe yahlaba indoda, nokuba yinkazana, yafa:  loo nkomo mayigityiselwe ngamatye, ingadliwa inyama yayo;  umnininkomo woba msulwa.</p> 
 <p><a name="an_21:29">21:29</a> Ke ukuba inkomo leyo ibihlaba kakade, waza waziswa umniniyo, akayigcina noko, yaza yabulala indoda, nokuba yinkazana: mayigityiselwe ngamatye inkomo leyo, kananjalo nomniniyo makabulawe.</p> 
 <p><a name="an_21:30">21:30</a> Ukuba uthe wamiselwa intlawulo yokuzicamagushela,  makayirhole akhulule umphefumlo wakhe, ngako konke akumiselweyo.</p> 
 <p><a name="an_21:31">21:31</a> Nokuba ihlabe unyana, nokuba ihlabe intombi, makwenziwe kuye ngelo siko.</p> 
 <p><a name="an_21:32">21:32</a> Ukuba inkomo yakhe ithe yahlaba isicaka, nokuba sisicakakazi, makarholele inkosi yaso iishekele zesilivere ezimashumi mathathu, inkomo yona igityiselwe ngamatye.</p> 
 <p><a name="an_21:33">21:33</a> Xa umntu athe wavula umhadi, naxa umntu athe wemba umhadi,  akawuvingca, kweyela inkomo, nokuba liesile, kuwo:</p> 
 <p><a name="an_21:34">21:34</a> umninimhadi woyimisela, ambuyisele umniniyo ngemali, leyo ifileyo ibe yeyakhe.</p> 
 <p><a name="an_21:35">21:35</a> Xa ithe inkomo yomntu yahlaba inkomo yommelwane wakhe,  yafa, mabathengise ngenkomo leyo iphilileyo, bayahlule imali yayo; kananjalo mabayahlule leyo ifileyo.</p> 
 <p><a name="an_21:36">21:36</a> Ukuba kwakusazeka ukuba inkomo leyo ibihlaba kakade,  akayigcina umniniyo: makayimisele inkomo ngenkomo, leyo ifileyo ibe yeyakhe.</p> 
 <p><a name="an_22:1">22:1</a> Xa umntu athe weba inkomo, nokuba yigusha, wayixhela,  mhlawumbi wathengisa ngayo: makadliwe iinkomo zibe ntlanu ngenkomo leyo, izimvu zibe ne ngemvu leyo.</p> 
 <p><a name="an_22:2">22:2</a> Ukuba isela lithe lafunyanwa ligqobha indlu, labethwa lafa,  akukho tyala lagazi kulowo.</p> 
 <p><a name="an_22:3">22:3</a> Ukuba liphunyelwe lilanga, lobakho ityala legazi kulowo.  Loo nto maliyimisele ngokuzeleyo; ukuba alinanto, makuthengiswe ngalo ngenxa yobusela balo.</p> 
 <p><a name="an_22:4">22:4</a> Ukuba ithe yafunyanwa isesandleni salo, okanye iphilile,  loo nto ibiweyo, nokuba yinkomo, nokuba liesile, nokuba yigusha, maliyibuyise nganto mbini.</p> 
 <p><a name="an_22:5">22:5</a> Xa umntu athe wadlisa intsimi, nokuba sisidiliya, wavulela iinkomo zakhe, zayidla intsimi yomnye: makamisele ngeyona nto intle yentsimi yakhe, nangeyona nto intle yesidiliya sakhe.</p> 
 <p><a name="an_22:6">22:6</a> Xa kuthe kwatsha umlilo, wafumanana neentango, watshisa izitha zengqolowa, nokuba yemiyo, nokuba yintsimi: lowo uwutshisileyo makazimisele ezo zinto.</p> 
 <p><a name="an_22:7">22:7</a> Xa athe umntu wanikela ummelwane wakhe imali, nokuba yimpahla, ukuba ayigcine, yaza yabiwa endlwini yaloo mntu:  ukuba lithe lafunyanwa isela elo, maliyibuyekeze kabini.</p> 
 <p><a name="an_22:8">22:8</a> Ukuba lithe alafunyanwa isela: umninindlu makasondezwe kuThixo, afunge ukuba akayiphathanga impahla yommelwane wakhe lowo.</p> 
 <p><a name="an_22:9">22:9</a> Ngenxa yezinto zonke zokona, ngenxa yenkomo, ye-esile,  yegusha, yengubo, nangenxa yezinto zonke ezidakileyo,  ezifaniswayo: loo ndawo yabo bobabini yoya phambi koThixo; othe wagwetywa nguThixo, wombuyekeza kabini ummelwane wakhe.</p> 
 <p><a name="an_22:10">22:10</a> Xa athe umntu wanika ummelwane wakhe iesile, nokuba yinkomo, nokuba yigusha, nokuba yiyiphi into ezitho zine, ukuba ayigcine; yaza yafa, mhlawumbi yaphuka, mhlawumbi yathinjwa,  kungaboni bani:</p> 
 <p><a name="an_22:11">22:11</a> makubekho ukufunga uYehova phakathi kwabo bobabini, ukuba akayiphathanga impahla yommelwane wakhe; makamkele oko umniniyo, loo mntu angayimiseli.</p> 
 <p><a name="an_22:12">22:12</a> Ukuba ibiwe yabiwa ikuye, woyimisela kumniniyo.</p> 
 <p><a name="an_22:13">22:13</a> Ukuba iqwengiwe, woyizisa ibe lingqina; makangayimiseli into eqwengiweyo.</p> 
 <p><a name="an_22:14">22:14</a> Xa athe umntu waboleka inkomo kummelwane wakhe, yaza yaphuka, mhlawumbi yafa, engekho umniniyo, makayimisele.</p> 
 <p><a name="an_22:15">22:15</a> Ukuba ithe yenzakala ekho umniniyo, makangayimiseli; ukuba ibithe yaqeshwa, ibe ihambele ingqesho yayo.</p> 
 <p><a name="an_22:16">22:16</a> Xa athe umntu warhwebesha intombi engaganiweyo, walala nayo, woyilobola ibe ngumkakhe.</p> 
 <p><a name="an_22:17">22:17</a> Ukuba uyise wayo walile kanye ukumnika, makarhole imali njengekhazi lazo iintombi.</p> 
 <p><a name="an_22:18">22:18</a> Umkhafulikazi uze ungamyeki adle ubomi.</p> 
 <p><a name="an_22:19">22:19</a> Bonke abathe balala inkomo, mababulawe bafe.</p> 
 <p><a name="an_22:20">22:20</a> Obingelela kuthixo ongenguye uYehova yedwa, makasingelwe phantsi.</p> 
 <p><a name="an_22:21">22:21</a> Umphambukeli uze ungamxinzeleli phantsi, ungamxini; kuba naningabaphambukeli nani ezweni laseYiputa.</p> 
 <p><a name="an_22:22">22:22</a> Yonke into engumhlolokazi nenkedama uze ungayicinezeli.</p> 
 <p><a name="an_22:23">22:23</a> Ukuba uthe wabacinezela nangayiphi na indlela, bakhala kum, ndokuva ukukhala kwabo;</p> 
 <p><a name="an_22:24">22:24</a> uvuthe umsindo wam, ndinibulale ngekrele; babe ngabahlolokazi abafazi benu, babe ziinkedama abantwana benu.</p> 
 <p><a name="an_22:25">22:25</a> Ukuba uthe wababoleka imali abantu bam abaziintsizana abanawe, uze ungabi kubo njengomboleki-mali: uze ungababizi nzala.</p> 
 <p><a name="an_22:26">22:26</a> Ukuba ummelwane wakho ubambise ngengubo yakhe kuwe,  woyibuyisela kuye lingekatshoni ilanga;</p> 
 <p><a name="an_22:27">22:27</a> kuba yona ikukuphela kwesigubungelo anaso, yingubo yakhe yomzimba wakhe; wolala ngantoni ke? Kothi, xa athe wakhala kum,  ndive; kuba ndinenceba.</p> 
 <p><a name="an_22:28">22:28</a> UThixo uze ungamtshabhisi, nesikhulu ebantwini bakowenu uze ungasiqalekisi.</p> 
 <p><a name="an_22:29">22:29</a> Indyebo yakho nencindi yemithi yakho, uze ungalibali ukundinika. Oonyana bakho bamazibulo uze undinike.</p> 
 <p><a name="an_22:30">22:30</a> Uze wenjenjalo ngenkomo yakho, nangempahla yakho emfutshane: mayibe kunina iintsuku ezisixhenxe, uthi ngosuku lwesibhozo undinike.</p> 
 <p><a name="an_22:31">22:31</a> Noba ngabantu abangcwele kum; inyama yento eqwengiweyo endle nize ningayidli; noyiphosa ezinjeni.</p> 
 <p><a name="an_23:1">23:1</a> Uze ungathuthi ludaba lukhohlakeleyo: uze ungancedisani nongendawo, ukuba ube lingqina logonyamelo.</p> 
 <p><a name="an_23:2">23:2</a> Uze ungalandeli isininzi ukuya kwenza izinto ezimbi;  ungathi ukungqina kwimbambano ekhoyo, ujike ulandele isininzi,  uyijike inyaniso.</p> 
 <p><a name="an_23:3">23:3</a> Uze ungasicengi isisweli ekubambaneni kwaso nomnye.</p> 
 <p><a name="an_23:4">23:4</a> Xa uthe waqubisana nenkomo yotshaba lwakho, nokuba liesile lalo, lilahleka: wolibuyisela kulo.</p> 
 <p><a name="an_23:5">23:5</a> Xa uthe walibona iesile lokuthiyileyo lisadalele phantsi komthwalo walo, musa ukumyekela; likhulule umkhululise.</p> 
 <p><a name="an_23:6">23:6</a> Uze ungasijiki isigwebo sehlwempu lakho ekubambaneni kwalo nomnye.</p> 
 <p><a name="an_23:7">23:7</a> Zikhwelelise kude entweni ebubuxoki; musa ukumbulala omsulwa nolilungisa: kuba andiyi kumgwebela ongendawo.</p> 
 <p><a name="an_23:8">23:8</a> Uze ungamkeli sicengo; kuba isicengo esi siyabamfamekisa ababonayo, siphenula imicimbi yamalungisa.</p> 
 <p><a name="an_23:9">23:9</a> Uze ungamxini umphambukeli; niyawazi nina umphefumlo womphambukeli, kuba naningabaphambukeli nani ezweni laseYiputa.</p> 
 <p><a name="an_23:10">23:10</a> Wowuhlwayela umhlaba wakho iminyaka emithandathu, ubuthe iziqhamo zawo;</p> 
 <p><a name="an_23:11">23:11</a> ke ngowesixhenxe wowuyeka ulale, adle amahlwempu abantu bakowenu, okuseleyo kuwo kudliwe ziinyamakazi; wenjenjalo ngesidiliya sakho, nangesinquma sakho.</p> 
 <p><a name="an_23:12">23:12</a> Wowusebenza umsebenzi wakho imihla emithandathu, uphumle ngomhla wesixhenxe; iphumle inkomo yakho ne-esile lakho, akhe aphefumle unyana wesicakakazi sakho nomphambukeli.</p> 
 <p><a name="an_23:13">23:13</a> Zonke izinto endizithethileyo kuni, zigcineni; igama lathixo bambi uze ungalikhankanyi, lingaviwa emlonyeni wakho.</p> 
 <p><a name="an_23:14">23:14</a> Wondenzela umthendeleko kathathu ngomnyaka.</p> 
 <p><a name="an_23:15">23:15</a> Umthendeleko wezonka ezingenagwele uze uwugcine, udle izonka ezingenagwele imihla esixhenxe, njengoko ndakuwiselayo umthetho, ngexesha elimisiweyo lenyanga enguAbhibhi; kuba waphuma ngayo eYiputa; makungabonakali bani phambi kwam engaphethe lutho;</p> 
 <p><a name="an_23:16">23:16</a> nomthendeleko wexa lokuvuna, wentlahlela yemisebenzi yakho yokuhlwayela entsimini; nomthendeleko wokuhlanganisa,  osekupheleni komnyaka, ekuhlanganiseni kwakho imisebenzi yakho entsimini.</p> 
 <p><a name="an_23:17">23:17</a> Izihlandlo ezithathu ngomnyaka, mayibonakale yonke into eyindoda yakowenu phambi kweNkosi uYehova.</p> 
 <p><a name="an_23:18">23:18</a> Uze ungalibingeleli phezu kwento enegwele igazi lombingelelo wam; nenqatha lomthendeleko wam malingabi ngumbeko.</p> 
 <p><a name="an_23:19">23:19</a> Ingqalo yentlahlela yomhlaba wakho uze uyizise endlwini kaYehova uThixo wakho. Uze ungalipheki itakane ngobisi lonina.</p> 
 <p><a name="an_23:20">23:20</a> Uyabona, ndithuma isithunywa phambi kwakho, ukuba sikugcine endleleni, sikufikise endaweni endiyilungisileyo.</p> 
 <p><a name="an_23:21">23:21</a> Silumkele, uliphulaphule izwi laso. Musa ukusiphikisa;  kuba asiyi kuluxolela ukreqo lwenu; kuba igama lam likuso.</p> 
 <p><a name="an_23:22">23:22</a> Ke ukuba uthe waliva ilizwi laso, wenza konke endikuthethayo, ndoba lutshaba kwiintshaba zakho,  ndibabandezele ababandezeli bakho.</p> 
 <p><a name="an_23:23">23:23</a> Kuba isithunywa sam sohamba phambi kwakho, sikufikise kuma-Amori, namaHiti, namaPerizi, namaKanan, namaHivi,  namaYebhusi; ndiwabethe athi shwaka.</p> 
 <p><a name="an_23:24">23:24</a> Uze ungabanquli oothixo babo, ungabakhonzi, ungenzi ngokwemisebenzi yabo; uze uzigungxule, uziqhekeze nokuziqhekeza izimiso zabo zamatye.</p> 
 <p><a name="an_23:25">23:25</a> Nize nikhonze uYehova uThixo wenu, asisikelele isonka sakho, namanzi akho; ndisisuse isifo phakathi kwakho.</p> 
 <p><a name="an_23:26">23:26</a> Akuyi kubakho kuphunza nakudlola ezweni lakho; inani lemihla yakho ndolizalisa.</p> 
 <p><a name="an_23:27">23:27</a> Ndiya kuzithuma phambi kwakho izothuso zam, ndibadubadube bonke abantu oya kufika kubo, iintshaba zakho zonke ndizenze zikunikele ikhosi;</p> 
 <p><a name="an_23:28">23:28</a> ndithume oonomeva phambi kwakho, bawagxothe amaHivi,  namaKanan, namaHiti, asuke phambi kwakho.</p> 
 <p><a name="an_23:29">23:29</a> Andiyi kuwagxotha phambi kwakho ngamnyaka mnye, hleze ilizwe kube senkangala kulo, ande amarhamncwa asendle phezu kwakho.</p> 
 <p><a name="an_23:30">23:30</a> Ndiya kumana ukuwagxotha kancinane phambi kwakho, ude wande, ulidle ilifa ilizwe.</p> 
 <p><a name="an_23:31">23:31</a> Ndoyimisa imida yakho, ithabathele kuLwandle oluBomvu ise kulwandle lwamaFilisti; ithabathele entlango, ise kuwo uMlambo;  kuba abemi belo lizwe ndiya kubanikela esandleni sakho,  ubagxothe phambi kwakho.</p> 
 <p><a name="an_23:32">23:32</a> Uze unganqophisani nabo, kwanoothixo babo;</p> 
 <p><a name="an_23:33">23:33</a> ize bangemi kwelo zwe lakho, hleze bakwenze undone. Xa uthe wabakhonza oothixo babo, inene, oko koba ngumgibe kuwe.</p> 
 <p><a name="an_24:1">24:1</a> Wathi ke kuMoses, Nyuka uye kuYehova, wena noAron,  uNadabhi, noAbhihu, namashumi asixhenxe kumadoda amakhulu akwaSirayeli, ninqule nikude;</p> 
 <p><a name="an_24:2">24:2</a> kusondele uMoses yedwa kuYehova; bangasondeli bona, nabantu bangenyuki naye.</p> 
 <p><a name="an_24:3">24:3</a> Waya uMoses, wabaxelela abantu onke amazwi kaYehova,  namasiko onke. Baphendula bonke abantu ngazwi-nye, bathi, Onke amazwi awathethileyo uYehova sowenza.</p> 
 <p><a name="an_24:4">24:4</a> Wawabhala uMoses onke amazwi kaYehova, wavuka kusasa, wakha isibingelelo emazantsi entaba, nezimiso zamatye zalishumi elinazibini, ngokwezizwe ezilishumi elinazibini zakwaSirayeli.</p> 
 <p><a name="an_24:5">24:5</a> Wathuma abafana bakoonyana bakwaSirayeli, banyusa amadini anyukayo, babingelela imibingelelo yoxolo, iinkunzi ezintsha zeenkomo kuYehova.</p> 
 <p><a name="an_24:6">24:6</a> UMoses wathabatha isiqingatha segazi, wasigalela ezidendelekweni, esinye isiqingatha segazi wasitshiza esibingelelweni.</p> 
 <p><a name="an_24:7">24:7</a> Wathabatha incwadi yomnqophiso, wayilesa ezindlebeni zabantu; bathi bona, Yonke into ayithethileyo uYehova soyenza siyive.</p> 
 <p><a name="an_24:8">24:8</a> Walithabatha uMoses igazi, wabatshiza abantu ngalo, wathi,  Nalo igazi lomnqophiso awenzayo uYehova nani ngala mazwi onke.</p> 
 <p><a name="an_24:9">24:9</a> Wenyuka uMoses noAron, uNadabhi noAbhihu, namashumi osixhenxe kumadoda amakhulu akwaSirayeli.</p> 
 <p><a name="an_24:10">24:10</a> Bambona uThixo wamaSirayeli; phantsi kweenyawo zakhe kwaye kunjengento eyenziwe ngesafire eqaqambileyo, njengenkqu yezulu lisile.</p> 
 <p><a name="an_24:11">24:11</a> Amanene oonyana bakaSirayeli akawasanga sandla. Ambona ke uThixo, adla, asela.</p> 
 <p><a name="an_24:12">24:12</a> Wathi uYehova kuMoses, Nyuka uze kum entabeni, ube khona,  ndikunike amacwecwe amatye enomyalelo nomthetho, endiwubhalele ukuze bayalwe ngawo.</p> 
 <p><a name="an_24:13">24:13</a> Wesuka uMoses noYoshuwa, umlungiseleli wakhe, wenyuka ke uMoses waya entabeni kaThixo.</p> 
 <p><a name="an_24:14">24:14</a> Wathi kumadoda amakhulu, Hlalani, nisilinde apho, side sibuye, size kuni. Yabonani, uAron noHure banani; onendawo yokumangala makasondele kubo.</p> 
 <p><a name="an_24:15">24:15</a> Wenyuka ke uMoses waya entabeni; ilifu layigubungela intaba.</p> 
 <p><a name="an_24:16">24:16</a> Ubuqaqawuli bukaYehova bahlala phezu kwentaba yeSinayi;  ilifu layigubungela iintsuku ezintandathu; wamemeza kuMoses ngosuku lwesixhenxe phakathi efini.</p> 
 <p><a name="an_24:17">24:17</a> Ke ukubonakala kobuqaqawuli bukaYehova, emehlweni oonyana bakaSirayeli, kwaye kunjengomlilo otshayo encotsheni yentaba.</p> 
 <p><a name="an_24:18">24:18</a> Wangena uMoses phakathi efini, wenyuka ke intaba uMoses;  waba sentabeni apho iimini ezimashumi mane, nobusuku obumashumi mane.</p> 
 <p><a name="an_25:1">25:1</a> Wathetha uYehova kuMoses, wathi, Thetha koonyana bakaSirayeli, bandizisele umrhumo.</p> 
 <p><a name="an_25:2">25:2</a> Nowuthabatha umrhumo wam ebantwini bonke abanikela ngokuqhutywa yintliziyo.</p> 
 <p><a name="an_25:3">25:3</a> Nguwo lo ke umrhumo eniya kuwuthabatha kubo: igolide,  nesilivere, nobhedu;</p> 
 <p><a name="an_25:4">25:4</a> nento emsi nemfusa nebomwu, nelinen ecikizekileyo, noboya beebhokhwe;</p> 
 <p><a name="an_25:5">25:5</a> nezintsu zeenkunzi zezimvu, zenziwe zayingqombela,  nezikhumba zamahlengezi;</p> 
 <p><a name="an_25:6">25:6</a> nemingampunzi, ioli yesikhanyiso, ubulawu beoli yentambiso,  nobesiqhumiso esiqholiweyo;</p> 
 <p><a name="an_25:7">25:7</a> amatye ebherilo, namatye okufakwe e-efodini, nawobengo;</p> 
 <p><a name="an_25:8">25:8</a> bandenzele indawo engcwele, ndihlale phakathi kwabo.</p> 
 <p><a name="an_25:9">25:9</a> Njengako konke endikubonisa kona: ngokomfanekiso womnquba,  nomfanekiso weempahla zawo zonke, ize nenjenjalo ukuwenza.</p> 
 <p><a name="an_25:10">25:10</a> Mabenze ityeya yomngampunzi. Ubude bayo mabube ziikubhite zombini ezinesiqingatha, ububanzi bayo bube yikubhite enesiqingatha, ukuphakama kwayo kube yikubhite enesiqingatha;</p> 
 <p><a name="an_25:11">25:11</a> uyaleke ngegolide ecocekileyo, uyaleke ngaphakathi nangaphandle, uze uyithi jize ngesithsaba segolide;</p> 
 <p><a name="an_25:12">25:12</a> woyityhidela amakhonkco egolide abe mane, uwafake emilenzeni yayo yomine, amakhonkco abe mabini ngeli icala,  amakhonkco abe mabini ngelinya icala;</p> 
 <p><a name="an_25:13">25:13</a> wenze izibonda ngomngampunzi, uzaleke ngegolide,</p> 
 <p><a name="an_25:14">25:14</a> uzifake izibonda ezo emakhonkcweni asemacaleni etyeya,  ithwalwe ngazo ityeya leyo.</p> 
 <p><a name="an_25:15">25:15</a> Zoba semakhonkcweni etyeya izibonda ezo; maze zingarholwa kuyo.</p> 
 <p><a name="an_25:16">25:16</a> Isingqino, endiya kukunika sona, uze usibeke etyeyeni.</p> 
 <p><a name="an_25:17">25:17</a> Uze wenze isihlalo sokucamagusha ngegolide ecocekileyo.  Ubude baso mabube ziikubhite ezimbini ezinesiqingatha, ububanzi baso bube yikubhite enesiqingatha.</p> 
 <p><a name="an_25:18">25:18</a> Uze wenze iikerubhi zibe mbini ngegolide; ukuzenza wozikhanda, zivele eziphelweni zozibini zesihlalo sokucamagusha;</p> 
 <p><a name="an_25:19">25:19</a> wenze ikerubhi ibe nye ivele esiphelweni seli icala, enye ikerubhi ivele esiphelweni seliya, esihlalweni sokucamagusha;  wozenza iikerubhi zivele eziphelweni zaso zozibini.</p> 
 <p><a name="an_25:20">25:20</a> Maze iikerubhi ziwolule amaphiko phezulu, zisisithelise ngamaphiko azo isihlalo sokucamagusha, ubuso bazo bukhangelane,  bubheke esihlalweni sokucamagusha ubuso beekerubhi ezo.</p> 
 <p><a name="an_25:21">25:21</a> Uze usibeke isihlalo sokucamagusha phezu kwetyeya; ufake etyeyeni isingqino endiya kukunika sona.</p> 
 <p><a name="an_25:22">25:22</a> Ndiya kuhlangana nawe khona, ndithethe nawe ndisesihlalweni sokucamagusha, phakathi kweekerubhi zombini eziphezu kwetyeya yesingqino, ngeento zonke endiya kukuwisela umthetho ngazo koonyana bakaSirayeli.</p> 
 <p><a name="an_25:23">25:23</a> Uze wenze netafile ngomngampunzi. Ubude bayo boba ziikubhite ezimbini, ububanzi bayo bube yikubhite, ukuphakama kwayo kube yikubhite enesiqingatha;</p> 
 <p><a name="an_25:24">25:24</a> uyaleke ngegolide ecocekileyo, uyenzele isithsaba segolide esithi jize.</p> 
 <p><a name="an_25:25">25:25</a> Uze uyenzele udini olungangobubanzi besandla ngeenxa zonke, ulwenzele udini lwayo isithsaba segolide esithe jize.</p> 
 <p><a name="an_25:26">25:26</a> Woyenzela amakhonkco egolide abe mane, uwafake amakhonkco omane ezimbombeni zone ezisemilenzeni yayo yomine.</p> 
 <p><a name="an_25:27">25:27</a> Oba kufuphi nokuhlangana kodini amakhonkco lawo, abe ziindawo zokufaka izibonda zokuyithwala itafile;</p> 
 <p><a name="an_25:28">25:28</a> uzenze izibonda ezo ngomngampunzi, uzaleke ngegolide,  ithwalwe ngazo itafile.</p> 
 <p><a name="an_25:29">25:29</a> Uze wenze izitya zayo, neenkamba zayo, neendebe zayo,  nemicephe yayo ekuya kuthungwa ngayo; uzenze ngegolide ecocekileyo;</p> 
 <p><a name="an_25:30">25:30</a> ubeke etafileni izonka zokubonisa, phambi kwam ngamaxesha onke.</p> 
 <p><a name="an_25:31">25:31</a> Uze wenze nesiphatho sezibane ngegolide ecocekileyo.  Ukusenza, wosikhanda isiphatho eso: isikhondo saso, nesibili saso, neendebe zaso, namaqhina aso, neentyantyambo zaso zivele kwakuso;</p> 
 <p><a name="an_25:32">25:32</a> amasebe amathandathu avele emacaleni aso; amasebe amathathu esiphatho avele kweli icala laso, amasebe amathathu esiphatho avele kweliya icala laso.</p> 
 <p><a name="an_25:33">25:33</a> Zoba ntathu iindebe ezifana neentyantyambo zeamangile,  zinamaqhina neentyantyambo, kweli isebe; neendebe ezintathu ezifana neentyantyambo zeamangile, zibe zinamaqhina neentyantyambo, kweliya isebe; makube njalo kumasebe omathandathu avela esiphathweni eso.</p> 
 <p><a name="an_25:34">25:34</a> Zoba ne iindebe esiphathweni, ezifana neentyantyambo zeamangile, zinamaqhina aso neentyantyambo zaso;</p> 
 <p><a name="an_25:35">25:35</a> ibe liqhina phantsi kwamasebe omabini livele kuso, ibe liqhina phantsi kwamasebe amabini livele kuso, ibe liqhina phantsi kwamasebe amabini livele kuso, abe ngawamasebe amathandathu avelayo esiphathweni eso.</p> 
 <p><a name="an_25:36">25:36</a> Amaqhina awo, namalungu awo avele kuso, sonke siphela masibe ngumkhando omnye wegolide ecocekileyo.</p> 
 <p><a name="an_25:37">25:37</a> Uze wenze izibane zaso zibe sixhenxe, uzimise izibane zaso, zikhanyisele icala elikhangelene nomphambili waso.</p> 
 <p><a name="an_25:38">25:38</a> Nozenza izifinyiso zaso, neengcedevu zaso, ngegolide ecocekileyo.</p> 
 <p><a name="an_25:39">25:39</a> Nosenza ngetalente yegolide ecocekileyo, sona nezo mpahla zonke.</p> 
 <p><a name="an_25:40">25:40</a> Khangela ke, uzenze ngokomfuziselo wazo, owawubona entabeni.</p> 
 <p><a name="an_26:1">26:1</a> Ke umnquba uze uwenze ngeshumi lamalengalenga elinen ecikizekileyo, ephothiweyo, nangemisonto emsi nemfusa nebomvu.  Wowenzela iikerubhi umsebenzi wengcibi yokuluka.</p> 
 <p><a name="an_26:2">26:2</a> Ubude belengalenga lilinye boba ziikubhite ezimashumi mabini anesibhozo, ububanzi belengalenga lilinye bube ziikubhite ezine; onke amalengalenga alingane.</p> 
 <p><a name="an_26:3">26:3</a> Amalengalenga amahlanu ohlanganiswa, elinye nelinye;  namalengalenga amahlanu ohlanganiswa, elinye nelinye.</p> 
 <p><a name="an_26:4">26:4</a> Uze wenze amasango emisonto emsi emphethweni welinye ilengalenga, ekupheleni, ekuhlanganeni; wenjenjalo emphethweni welengalenga lokugqibela, ekuhlanganeni kwelesibini.</p> 
 <p><a name="an_26:5">26:5</a> Wowenza amasango abe mashumi mahlanu kwelinye ilengalenga;  wenze amasango abe mashumi mahlanu ekupheleni kwelengalenga elisekuhlanganeni kwelesibini, ukuze amasango alungelelane elinye nelinye;</p> 
 <p><a name="an_26:6">26:6</a> wenze amagwegwe egolide abe mashumi mahlanu, uwahlanganise amalengalenga, elinye nelinye, ngamagwegwe lawo, ube mnquba mnye.</p> 
 <p><a name="an_26:7">26:7</a> Uze wenze amalengalenga ngoboya beebhokhwe abe yintente phezu komnquba, uwenze amalengalenga lawo abe lishumi elinalinye.</p> 
 <p><a name="an_26:8">26:8</a> Ubude belengalenga lilinye boba ziikubhite ezimashumi mathathu; ububanzi belengalenga lilinye boba ziikubhite ezine;  loo malengalenga alishumi elinalinye olingana.</p> 
 <p><a name="an_26:9">26:9</a> Wowahlanganisa odwa amalengalenga amahlanu, namalengalenga amathandathu odwa; elesithandathu ilengalenga uliphinde phambi kwentente ngaphambili;</p> 
 <p><a name="an_26:10">26:10</a> wenze amasango abe mashumi mahlanu emphethweni welengalenga elo lokugqibela, ekuhlanganeni namasango, abe mashumi mahlanu emphethweni welesibini ilengalenga elihlanganiswe nelinye.</p> 
 <p><a name="an_26:11">26:11</a> Uze wenze amagwegwe obhedu abe mashumi mahlanu, uwafake amagwegwe awo emasangweni, uyihlanganise intente ibe nye.</p> 
 <p><a name="an_26:12">26:12</a> Ke ukwanekwa kwendawo egqithiseleyo emalengalengeni entente, sothi isiqingatha selengalenga eligqithiseleyo sanekwe kwelasemva icala lomnquba;</p> 
 <p><a name="an_26:13">26:13</a> ithi ikubhite ngapha nekubhite ngapho, endaweni egqithiseleyo ebudeni bamalengalenga entente, yanekwe emacaleni omnquba ngapha nangapho, iwugubungele.</p> 
 <p><a name="an_26:14">26:14</a> Intente uze uyenzele isigubungelo ngezintsu zeenkunzi zezimvu, ezenziwe zayingqombela, nesigubungelo sezikhumba zamahlengezi ngaphezulu kweso.</p> 
 <p><a name="an_26:15">26:15</a> Umnquba uze uwenzele iiplanga ngomngampunzi, zime.</p> 
 <p><a name="an_26:16">26:16</a> Ubude beplanga boba ziikubhite ezilishumi, ububanzi beplanga inye bube yikubhite enesiqingatha.</p> 
 <p><a name="an_26:17">26:17</a> Iplanga inye yoba neempondlo ezimbini, zihlangene olunye nolunye; wenjenjalo eziplangeni zonke zomnquba.</p> 
 <p><a name="an_26:18">26:18</a> Umnquba uze uwenzele iiplanga, zibe mashumi mabini iiplanga ngecala lasezantsi ngasezantsi;</p> 
 <p><a name="an_26:19">26:19</a> wenze iziseko zesilivere, zibe mashumi mane phantsi kweeplanga ezimashumi mabini: zibe zibini iziseko, phantsi kweplanga inye, zeempondlo zayo zombini; zibe zibini iziseko,  phantsi kweplanga inye, zeempondlo zayo zombini.</p> 
 <p><a name="an_26:20">26:20</a> Ezecala lesibini lomnquba ngelasentla icala zoba mashumi mabini iiplanga;</p> 
 <p><a name="an_26:21">26:21</a> neziseko zazo zesilivere zibe mashumi mane; iziseko zibe zibini phantsi kweplanga inye; zibe zibini iziseko phantsi kweplanga inye.</p> 
 <p><a name="an_26:22">26:22</a> Ezomva womnquba ngasentshonalanga wozenza zibe ntandathu iiplanga.</p> 
 <p><a name="an_26:23">26:23</a> Iiplanga ezimbini uze uzenze iimbombo zomnquba emaphundwini omabini;</p> 
 <p><a name="an_26:24">26:24</a> zibe ngamawele, zithabathele ezantsi ukuhlangana; zibe nto-nye kude kuse entloko, ziye khonkcweni linye. Koba njalo kuwo omabini, abe ngaweembombo zombini.</p> 
 <p><a name="an_26:25">26:25</a> Zoba ziiplanga ezisibhozo neziseko zazo zesilivere, zibe ziziseko ezilishumi elinazithandathu: zibe zibini iziseko phantsi kweplanga inye, zibe zibini iziseko phantsi kweplanga inye.</p> 
 <p><a name="an_26:26">26:26</a> Maze wenze imivalo ngomngampunzi: ibe mihlanu eziplangeni zelinye icala lomnquba,</p> 
 <p><a name="an_26:27">26:27</a> ibe mihlanu imivalo eziplangeni zelesibini icala lomnquba,  ibe mihlanu imivalo eziplangeni zecala lomnquba, emaphundwini ngasentshonalanga.</p> 
 <p><a name="an_26:28">26:28</a> Umvalo othi gabhu phakathi eziplangeni ezo mawuvale, usuka ekupheleni uye ekupheleni.</p> 
 <p><a name="an_26:29">26:29</a> Uze uzaleke iiplanga ngegolide; amakhonkco azo uwenze ngegolide, abe ziindawo zemivalo; ke imivalo uyaleke ngegolide.</p> 
 <p><a name="an_26:30">26:30</a> Uwumise umnquba ngokwesiko lawo olibonileyo entabeni.</p> 
 <p><a name="an_26:31">26:31</a> Uze wenze umkhusane ngemisonto emsi nemfusa nebomvu,  nelinen ecikizekileyo, ephothiweyo: wowenzela iikerubhi,  umsebenzi wengcibi yokuluka.</p> 
 <p><a name="an_26:32">26:32</a> Uze uwuxhome ezintsikeni ezine zomngampunzi ezalekwe ngegolide, emagwegweni azo egolide, zime phezu kweziseko zozine zesilivere;</p> 
 <p><a name="an_26:33">26:33</a> wowuxhoma umkhusane emakhonkcweni, ityeya yesingqino uyingenise khona, ngaphaya komkhusane, ukuze umkhusane unahlulele ingcwele kwingcwele kangcwele.</p> 
 <p><a name="an_26:34">26:34</a> Uze usibeke isihlalo sokucamagusha phezu kwetyeya yesingqino, kwingcwele kangcwele;</p> 
 <p><a name="an_26:35">26:35</a> uyimise itafile nganeno komkhusane, usimise nesiphatho sesibane malunga netafile, ngecala lomnquba langasezantsi; ke itafile uyibeke ngecala langasentla.</p> 
 <p><a name="an_26:36">26:36</a> Umnyango wentente uze uwenzele isisitheliso, ngemisonto emsi nemfusa nebomvu, nelinen ecikizekileyo, ephothiweyo,  umsebenzi oyimfakamfele womluki.</p> 
 <p><a name="an_26:37">26:37</a> Isisitheliso eso uze usenzele iintsika zibe ntlanu ngomngampunzi, uzaleke ngegolide; amagwegwe azo abe ngawegolide; uzityhidele iziseko zobhedu zibe zihlanu.</p> 
 <p><a name="an_27:1">27:1</a> Uze usenze isibingelelo ngomngampunzi. Ubude baso boba ziikubhite ezintlanu, ububanzi baso bube ziikubhite ezintlanu,  sibe mbombo ne isibingelelo; ukuphakama kwaso kube ziikubhite ezintathu.</p> 
 <p><a name="an_27:2">27:2</a> Uze wenze iimpondo zaso ezimbombeni zaso zone, zivele kuso iimpondo zaso; usaleke ngobhedu.</p> 
 <p><a name="an_27:3">27:3</a> Uze wenze neenkamba zaso zokuwola uthuthu lwaso,  nemihlakulwana yaso, nezitya zaso zokutshiza, neefolokhwe zaso,  neengcedevu zaso zamalahle; zonke iimpahla zaso uzenze ngobhedu.</p> 
 <p><a name="an_27:4">27:4</a> Wosenzela uthango, umsebenzi ongumnatha ngobhedu; wenze emnatheni lowo amakhonkco abe mane ngobhedu eziphelweni zalo zozine;</p> 
 <p><a name="an_27:5">27:5</a> ulubeke phantsi kongqameko olujikeleze isibingelelo,  luthabathele ezantsi, lungumnatha, luthi gabhu phakathi esibingelelweni.</p> 
 <p><a name="an_27:6">27:6</a> Uze usenzele izibonda isibingelelo, izibonda zomngampunzi,  uzaleke ngobhedu;</p> 
 <p><a name="an_27:7">27:7</a> zifakwe izibonda zaso emakhonkcweni, zibe semacaleni omabini esibingelelo izibonda ezo ekuthwalweni kwaso.</p> 
 <p><a name="an_27:8">27:8</a> Wosenza ngeeplanga, sibe holoholo. Njengoko waboniswa ngako entabeni, mabenjenjalo.</p> 
 <p><a name="an_27:9">27:9</a> Uze uyenze intendelezo yomnquba kwelasezantsi icala ngasezantsi, ibe ngamawunduwundu entendelezo elinen ecikizekileyo, ephothiweyo; ubude becala lilinye boba ziikubhite ezilikhulu;</p> 
 <p><a name="an_27:10">27:10</a> iintsika zayo ezimashumi mabini, neziseko zazo ezimashumi mabini, zibe zezobhedu; amagwegwe eentsika neminqiwu yazo ibe yeyesilivere.</p> 
 <p><a name="an_27:11">27:11</a> Kananjalo ngecala lasentla, ebudeni makubekho amawunduwundu aziikubhite ezilikhulu ubude bawo, neentsika zalo ezimashumi mabini, neziseko zaso ezimashumi mabini, izezobhedu;  amagwegwe eentsika neminqiwu yazo ibe yeyesilivere.</p> 
 <p><a name="an_27:12">27:12</a> Ububanzi bentendelezo ngecala lasentshonalanga boba ngamawunduwundu aziikubhite ezimashumi mahlanu. Iintsika zawo zoba lishumi, neziseko zazo zibe lishumi.</p> 
 <p><a name="an_27:13">27:13</a> Ububanzi bentendelezo ngecala lempumalanga ngasempumalanga boba ziikubhite ezimashumi mahlanu.</p> 
 <p><a name="an_27:14">27:14</a> Amawunduwundu ngelinye icala lesango oba ziikubhite ezilishumi elinantlanu, iintsika zawo zibe ntathu, neziseko zazo zibe zithathu;</p> 
 <p><a name="an_27:15">27:15</a> amawunduwundu ngelinye icala lesango abe ziikubhite ezilishumi elinantlanu; iintsika zawo zibe ntathu, neziseko zazo zibe zithathu.</p> 
 <p><a name="an_27:16">27:16</a> Esangweni lentendelezo soba sisisitheliso seekubhite ezimashumi mabini semisonto emsi nemfusa nebomvu, nelinen ecikizekileyo, ephothiweyo, umsebenzi oyimfakamfele womluki.  Iintsika zazo zoba ne, neziseko zaso zibe zine.</p> 
 <p><a name="an_27:17">27:17</a> Zonke iintsika zentendelezo eziyijikelezileyo zoba neminqiwu yesilivere; amagwegwe ayo abe ngawesilivere, neziseko zazo zibe zezobhedu.</p> 
 <p><a name="an_27:18">27:18</a> Ubude bentendelezo boba ziikubhite ezilikhulu; ububanzi buhambe buba ngamashumi omahlanu, amashumi omahlanu; ukuphakama kube ziikubhite ezintlanu zelinen ecikizekileyo, ephothiweyo;  iziseko zazo zibe zezobhedu.</p> 
 <p><a name="an_27:19">27:19</a> Zonke iimpahla zomnquba, ekusetyenzweni kwawo konke,  nezikhonkwane zawo zonke, nezikhonkwane zonke zentendelezo,  zoba zezobhedu.</p> 
 <p><a name="an_27:20">27:20</a> Oonyana bakaSirayeli maze ubawisele umthetho wokuba bakuzisele ioli eqaqambileyo yemingquma engqushiweyo,  yesikhanyiso, ukuba bamise isibane samaxesha onke,</p> 
 <p><a name="an_27:21">27:21</a> ententeni yokuhlangana, nganeno komkhusane ophambi kwesingqino. UAron noonyana bakhe bosilungisa, kuthabathele ngokuhlwa kude kuse, phambi koYehova; ibe ngummiselo onganuphakade kwizizukulwana zabo, ngenxa yoonyana bakaSirayeli.</p> 
 <p><a name="an_28:1">28:1</a> Wena ke sondeza kuwe uAron umkhuluwa wakho, enoonyana bakhe, umthabathe phakathi koonyana bakaSirayeli abe ngumbingeleli kum: uAron, noNadabhi, noAbhihu, noElazare,  noItamare, oonyana baka-Aron;</p> 
 <p><a name="an_28:2">28:2</a> uAron, umkhuluwa wakho, umenzele izambatho ezingcwele, zibe zezozuko nezokuhomba.</p> 
 <p><a name="an_28:3">28:3</a> Uze uthethe wena kubo bonke abantliziyo zilumkileyo,  endibazalise ngomoya wobulumko, bazenze izambatho zika-Aron zokumngcwalisa, abe ngumbingeleli kum.</p> 
 <p><a name="an_28:4">28:4</a> Zizo ke ezi izambatho abaya kuzenza: ubengo, ne-efodi,  nengubo yokwaleka, nengubo yangaphantsi elukwe ngokwesindlwane,  nonkontsho, nombhinqo; bamenzele ke izambatho ezingcwele uAron,  umkhuluwa wakho, noonyana bakhe, abe ngumbingeleli kum.</p> 
 <p><a name="an_28:5">28:5</a> Bothabatha bona igolide, nemisonto emsi nemfusa nebomvu,  nelinen ecikizekileyo.</p> 
 <p><a name="an_28:6">28:6</a> Maze bayenze iefodi ngegolide, nemisonto emsi nemfusa nebomvu, nelinen ecikizekileyo, ephothiweyo, umsebenzi ke lowo wengcibi yokuluka.</p> 
 <p><a name="an_28:7">28:7</a> Yoba neziziba ezibini zamagxa, zokuyixakatha emiphethweni yayo yomibini, ixakathwe ke.</p> 
 <p><a name="an_28:8">28:8</a> Nombhinqo ophezu kwayo, wokuyinxiba iefodi, mawube njengokusetyenzwa kwayo, uphume kuyo, ngegolide, nemisonto emsi nemfusa nebomvu, nelinen ecikizekileyo, ephothiweyo.</p> 
 <p><a name="an_28:9">28:9</a> Uze uthabathe amatye ebherilo abe mabini, ukrole kuwo amagama oonyana bakaSirayeli;</p> 
 <p><a name="an_28:10">28:10</a> amagama amathandathu abo oba kwelinye ilitye, namagama amathandathu amanye abe kwelesibini ilitye, ngokweenzala zabo.</p> 
 <p><a name="an_28:11">28:11</a> Wowakrola amatye omabini, ngokomsebenzi womkroli wamatye,  ngokrolo lomsesane wokutywina, ngokwamagama oonyana bakaSirayeli, uwabhijele ngomluko wegolide.</p> 
 <p><a name="an_28:12">28:12</a> Uze uwabeke amatye omabini ezizibeni zamagxa ze-efodi, abe ngamatye esikhumbuzo koonyana bakaSirayeli; awathwale uAron amagama abo phambi koYehova ezizibeni zamagxa akhe omabini, abe sisikhumbuzo.</p> 
 <p><a name="an_28:13">28:13</a> Uze wenze nemiluko yegolide;</p> 
 <p><a name="an_28:14">28:14</a> neentsontelo ezimbini zegolide ecocekileyo, uzenze zithi shinyi, zibe ngumsebenzi osontiweyo, uzifake iintsontelo ezo zisontiweyo emilukweni yegolide.</p> 
 <p><a name="an_28:15">28:15</a> Uze ulwenze ubengo lwesigwebo, umsebenzi ke lowo wengcibi yokuluka, ulwenze njengokwenziwa kwe-efodi, ulwenze ngegolide,  nemisonto emsi nemfusa nebomvu, nelinen ecikizekileyo,  ephothiweyo.</p> 
 <p><a name="an_28:16">28:16</a> Loba mbombo-ne, luphindwe: ubude balo bube kukolulwa kweminwe, ububanzi balo bube kukolulwa kweminwe.</p> 
 <p><a name="an_28:17">28:17</a> Uze ufake kulo imifakwa yamatye, imikrozo emine yamatye;  ibe lukrozo lwesardiyo, netopazi, nesmarado, lukrozo lokuqala ke olo;</p> 
 <p><a name="an_28:18">28:18</a> ukrozo lwesibini lube yirubhi, nesafire, nekalikedo;</p> 
 <p><a name="an_28:19">28:19</a> ukrozo lwesithathu lube yihakinto, neagati, neametiste;</p> 
 <p><a name="an_28:20">28:20</a> ukrozo lwesine lube yikrizolite, nebherilo, neyaspisi; ibe ngumluko wegolide ekufakweni kwawo;</p> 
 <p><a name="an_28:21">28:21</a> amatye lawo abe umgokwamagama oonyana bakaSirayeli, abe lishumi elinamabini ngokwamagama abo; abe nokrolo lomsesane wokutywina, lithi elo libe negama lalo ngokwamagama ezizwe ezilishumi elinazibini.</p> 
 <p><a name="an_28:22">28:22</a> Uze wenze elubengweni iintsontelo ezithe shinyi, umsebenzi ke lowo osontiweyo ngegolide ecocekileyo;</p> 
 <p><a name="an_28:23">28:23</a> wenze elubengweni amakhonkco abe mabini ngegolide, uwafake loo makhonkco mabini emancamini omabini obengo;</p> 
 <p><a name="an_28:24">28:24</a> uzifake iintsontelo zombini zegolide esontiweyo,  emakhonkcweni amabini asemancamini obengo;</p> 
 <p><a name="an_28:25">28:25</a> namancam omabini eentsontelo zombini uwafake emilukweni yomibini, uwafake ezizibeni zamagxa e-efodi, phambili kuyo.</p> 
 <p><a name="an_28:26">28:26</a> Uze wenze amakhonkco amabini ngegolide, uwafake emancamini omabini obengo, emphethweni walo okwicala elikhangelene ne-efodi, elibheke ngaphakathi;</p> 
 <p><a name="an_28:27">28:27</a> wenze amanye amakhonkco amabini ngegolide, uwafake ezizibeni zozibini zamagxa e-efodi ngaphantsi, mayela nomphambili wayo, kufuphi nokuhlangana kwayo, entla kombhinqo we-efodi;</p> 
 <p><a name="an_28:28">28:28</a> ulunxibelele ubengo ngamakhonkco alo emakhonkcweni e-efodi ngentsontelo yemisonto emsi, lube sentla kombhinqo we-efodi,  ukuze lungasuki ubengo kuyo iefodi.</p> 
 <p><a name="an_28:29">28:29</a> Wowathwala uAron amagama oonyana bakaSirayeli elubengweni lwesigwebo phezu kwentliziyo yakhe, ekungeneni kwakhe engcweleni, luhlale lusisikhumbuzo phambi koYehova.</p> 
 <p><a name="an_28:30">28:30</a> Uze ufake elubengweni lwesigwebo iiUrim neeTumim, zibe phezu kwentliziyo ka-Aron ekungeneni kwakhe phambi koYehova,  ahlale ethwele uAron isigwebo soonyana bakaSirayeli phezu kwentliziyo yakhe phambi koYehova.</p> 
 <p><a name="an_28:31">28:31</a> Ingubo yokwaleka ye-efodi maze uyenze yonke ngemisonto emsi.</p> 
 <p><a name="an_28:32">28:32</a> Umqala wamantla ayo woba sesazulwini sayo, umqala ube nomphetho owujikelezileyo, ongumsebenzi womluki, ube njengomqala wesigcina-sifuba kuyo, ukuze ingakrazuki.</p> 
 <p><a name="an_28:33">28:33</a> Uze wenze emqukumbelweni wayo ngasezantsi iirharnate ngemisonto emsi nemfusa nebomvu, zizunguleze emqukumbelweni wayo; namankenteza egolide phakathi kwazo, azunguleze.</p> 
 <p><a name="an_28:34">28:34</a> Kobakho inkenteza legolide nerharnate, inkenteza legolide nerharnate, emqukumbelweni wengubo yokwaleka, kuzunguleze;</p> 
 <p><a name="an_28:35">28:35</a> ayinxibe uAron, ukuba alungiselele; sivakale isandi sayo ekungeneni kwakhe engcweleni phambi koYehova, nasekuphumeni kwakhe, ukuze angafi.</p> 
 <p><a name="an_28:36">28:36</a> Uze wenze imbasa ngegolide ecocekileyo, ukrole kuyo ngokrolo lomsesane wokutywina, uthi, ingcwele kuYehova;</p> 
 <p><a name="an_28:37">28:37</a> uyifake umtya wemisonto emsi, inxitywe elunkontshweni.  Yoba ngaphambili elunkontshweni,</p> 
 <p><a name="an_28:38">28:38</a> ibe sebunzi kuAron, ukuze abuthwale uAron ubungwenxa bezinto ezingcwele, abazingcwalisayo oonyana bakaSirayeli eminikelweni yabo yonke engcwele; ihlale isebunzi kuye, ukuze zibakholekise zona phambi koYehova.</p> 
 <p><a name="an_28:39">28:39</a> Uze uyiluke ingubo yangaphantsi ngelinen ecikizekileyo,  unkontsho ulwenze ngelinen ecikizekileyo, uwenze nombhinqo ngokomsebenzi oyimfakamfele womluki.</p> 
 <p><a name="an_28:40">28:40</a> Wobenzela oonyana baka-Aron iingubo zangaphantsi, ubenzele umbhinqo; ubenzele neminqwazi, ibe yeyozuko neyokuhomba;</p> 
 <p><a name="an_28:41">28:41</a> uzinxibe kuAron umkhuluwa wakho, nakoonyana bakhe benaye,  ubathambise, ubamisele, ubangcwalise, babe ngababingeleli kum.</p> 
 <p><a name="an_28:42">28:42</a> Wobenzela iibhulukhwe zelinen emhlophe zokufihla ubuze babo, zithabathele esinqeni zise emathangeni;</p> 
 <p><a name="an_28:43">28:43</a> bazinxibe uAron noonyana bakhe ekungeneni kwabo emnqubeni wokuhlangana, nasekusondeleni kwabo esibingelelweni, besiza kulungiselela engcweleni, bangathwali ubugwenxa bafe: ibe ngummiselo ongunaphakade kuye, nakwimbewu yakhe emva kwakhe.</p> 
 <p><a name="an_29:1">29:1</a> Yiyo le into owoyenza kubo yokubangcwalisa, ukuba babe ngababingeleli kum: Thabatha inkunzi entsha, ithole lenkomo,  neenkunzi zezimvu ezigqibeleleyo zibe mbini;</p> 
 <p><a name="an_29:2">29:2</a> nesonka esingenagwele, nemiqhathane engenagwele egalelwe ioli, nezonkana ezisicaba, ezingenagwele, zithanjiswe ngeoli:  uzenze ngomgubo ocoliweyo.</p> 
 <p><a name="an_29:3">29:3</a> Wozibeka ngobozini-nye, uzisondeze ngengobozi leyo,  kwanenkunzi entsha yenkomo, neenkunzi zezimvu zombini.</p> 
 <p><a name="an_29:4">29:4</a> UAron noonyana bakhe uze ubasondeze emnyango wentente yokuhlangana, ubahlambe ngamanzi;</p> 
 <p><a name="an_29:5">29:5</a> uzithabathe izambatho, umnxibe uAron ingubo engaphantsi,  nengubo yokwaleka ye-efodi, ne-efodi, nobengo, umbhinqise ngombhinqo we-efodi;</p> 
 <p><a name="an_29:6">29:6</a> umbeke unkontsho entlokweni yakhe, ubeke isithsaba esingcwele elunkontshweni olo.</p> 
 <p><a name="an_29:7">29:7</a> Uze uthabathe ioli yentambiso, uyithululele entlokweni yakhe, umthambise.</p> 
 <p><a name="an_29:8">29:8</a> Oonyana bakhe ke wobasondeza, ubanxibe iingubo zangaphantsi;</p> 
 <p><a name="an_29:9">29:9</a> ubabhinqise umbhinqo, uAron noonyana bakhe, ubanxibe iminqwazi, bube bobabo ububingeleli, bube ngummiselo ongunaphakade; ubamisele uAron noonyana bakhe.</p> 
 <p><a name="an_29:10">29:10</a> Uze uyisondeze inkunzi entsha phambi kwentente yokuhlangana, uAron noonyana bakhe bacinezele ngezandla zabo entlokweni yenkunzi entsha.</p> 
 <p><a name="an_29:11">29:11</a> Woyixhela inkunzi entsha phambi koYehova emnyango wentente yokuhlangana,</p> 
 <p><a name="an_29:12">29:12</a> ucaphule egazini lenkunzi entsha, uliqabe ezimpondweni zesibingelelo ngomnwe wakho; lonke igazi uliphalazele esisekweni sesibingelelo;</p> 
 <p><a name="an_29:13">29:13</a> uthabathe wonke umhlehlo ogubungele izibilini, nomhlehlo ophezu kwesibindi, nezintso zombini, nenqatha lazo, uqhumisele ngazo esibingelelweni.</p> 
 <p><a name="an_29:14">29:14</a> Yona inyama yenkunzi entsha, nesikhumba sayo, nomswane wayo, wozitshisa ezo zinto ngomlilo, ngaphandle kweminquba yenu. Lidini lesono elo.</p> 
 <p><a name="an_29:15">29:15</a> Woyithabatha enye inkunzi yemvu leyo, uAron noonyana bakhe bacinezele ngezandla zabo entlokweni yenkunzi yemvu leyo.</p> 
 <p><a name="an_29:16">29:16</a> Uze uyixhele inkunzi yemvu, ulithabathe igazi layo,  ulitshize esibingelelweni, ujikelezise.</p> 
 <p><a name="an_29:17">29:17</a> Woyityatya inkunzi yemvu, uzihlambe izibilini zayo neentungo zayo, uzibeke phezu kweenyama zayo, naphezu kwentloko yayo;</p> 
 <p><a name="an_29:18">29:18</a> uqhumisele ngenkunzi yemvu iphela esibingelelweni. Elo lidini elinyukayo kuYehova, livumba elithozamisayo, kukudla kwasemlilweni kuYehova.</p> 
 <p><a name="an_29:19">29:19</a> Uze uyithabathe eyesibini inkunzi yemvu, uAron noonyana bakhe bacinezele ngezandla zabo entlokweni yenkunzi yemvu leyo.</p> 
 <p><a name="an_29:20">29:20</a> Woyixhela inkunzi yemvu, ucaphule egazini layo, uliqabe esithinzini sendlebe yasekunene ka-Aron, nasesithinzini sendlebe yasekunene yoonyana bakhe, nasesithupheni sesandla sabo sokunene, nakubhontsi wonyawo lwabo lwasekunene, ulitshize igazi esibingelelweni, ujikelezise;</p> 
 <p><a name="an_29:21">29:21</a> ucaphule egazini eliphezu kwesibingelelo, naseolini yentambiso, ulifefe kuAron, nasezambathweni zakhe, nakoonyana bakhe, nasezambathweni zoonyana bakhe ndawonye naye,  bangcwaliswe ke, yena nezambatho zakhe, noonyana bakhe,  nezambatho zoonyana bakhe ndawonye naye.</p> 
 <p><a name="an_29:22">29:22</a> Uze uthabathe enkunzini yemvu amanqatha, nomsila,  nomhlehlo ogubungele izibilini, nomhlehlo ophezu kwesibindi,  nezintso zombini, nenqatha lazo, nomlenze wasekunene; kuba yinkunzi yemvu yokumisela;</p> 
 <p><a name="an_29:23">29:23</a> nentendana yesonka, nomqhathane ogalelwe ioli ube mnye,  nesonkana esisicaba sibe sinye, engobozini yezonka ezingenagwele eziphambi koYehova.</p> 
 <p><a name="an_29:24">29:24</a> Wozibeka zonke ezo zinto ezandleni zika-Aron, nasezandleni zoonyana bakhe, uzitshangatshangise, zibe ngumtshangatshangiso phambi koYehova;</p> 
 <p><a name="an_29:25">29:25</a> uzithabathe ezandleni zabo, uqhumisele ngazo esibingelelweni, phezu kwedini elinyukayo, zibe livumba elithozamisayo phambi koYehova. Oko kukudla kwasemlilweni kuYehova.</p> 
 <p><a name="an_29:26">29:26</a> Uze uthabathe incum yenkunzi yemvu yokumisela uAron,  uyitshangatshangise ibe ngumtshangatshangiso phambi koYehova,  sibe sisabelo sakho eso.</p> 
 <p><a name="an_29:27">29:27</a> Woyingcwalisa incum yomtshangatshangiso otshangatshangisiweyo, nomlenze womrhumo orhunyiweyo, enkunzini yemvu yokumisela uAron noonyana bakhe;</p> 
 <p><a name="an_29:28">29:28</a> ibe yeka-Aron noonyana bakhe; ibe ngummiselo ongunaphakade, iphuma koonyana bakaSirayeli, kuba ingumrhumo.  Woba ngumrhumo ophuma koonyana bakaSirayeli emibingelelweni yabo yoxolo, umrhumo wabo kuYehova.</p> 
 <p><a name="an_29:29">29:29</a> Izambatho ezingcwele ezikuAron zoba zezoonyana bakhe emva kwakhe, bathanjiswe ngeoli bezambethe, bamiselwe kuzo.</p> 
 <p><a name="an_29:30">29:30</a> Lowo ungumbingeleli esikhundleni sakhe, koonyana bakhe,  wozambatha imihla esixhenxe ekungeneni kwakhe ententeni yokuhlangana, ukuba alungiselele engcweleni.</p> 
 <p><a name="an_29:31">29:31</a> Inkunzi yemvu yokumisela uze uyithabathe, uyipheke inyama yayo endaweni engcwele;</p> 
 <p><a name="an_29:32">29:32</a> bayidle ooAron noonyana bakhe inyama yenkunzi yemvu,  kwanesonka esisengobozini, emnyango wentente yokuhlangana.</p> 
 <p><a name="an_29:33">29:33</a> Ezo zinto, bekucanyagushwe ngazo, ukubamisela nokubangcwalisa, mabazidle; owasemzini makangazidli, kuba zingcwele.</p> 
 <p><a name="an_29:34">29:34</a> Ukuba kuthe kwasala nto enyameni yokumisela nasezonkeni,  kwada kwasa, uze uyitshise ngomlilo loo nto iseleyo; ingadliwa,  kuba ingcwele.</p> 
 <p><a name="an_29:35">29:35</a> Uze wenjenje kuAron nakoonyana bakhe ngokweento zonke endikuwisele umthetho ngazo; wobamisela iintsuku zibe sixhenxe.</p> 
 <p><a name="an_29:36">29:36</a> Uze wenze idini lesono ngenkunzi entsha imini ngemini,  ukuze kucanyagushwe; isibingelelo usihlambulule isono ekusicamagusheleni kwakho, usithambise, singcwaliswe.</p> 
 <p><a name="an_29:37">29:37</a> Imihla yoba sixhenxe isibingelelo usicamagushela,  usingcwalise, sibe sisibingelelo esiyingcwele kangcwele. Zonke izinto ezisichukumisayo isibingelelo eso zoba ngcwele.</p> 
 <p><a name="an_29:38">29:38</a> Yiyo ke le into oya kuyibingelela esibingelelweni:  ziimvana ezimnyaka mnye zibe mbini, imini ngemini amaxesha onke.</p> 
 <p><a name="an_29:39">29:39</a> Enye imvana woyibingelela kusasa, eyesibini imvana uyibingelele lakutshona ilanga.</p> 
 <p><a name="an_29:40">29:40</a> Kwimvana yokuqala uze wenze isahlulo seshumi se-efa yomgubo ocoliweyo, ugalelwe ioli engqushiweyo esisahlulo sesine sehin, ndawonye nomnikelo othululwayo osisahlulo sesine sehin yewayini.</p> 
 <p><a name="an_29:41">29:41</a> Eyesibini imvana woyibingelela lakutshona ilanga, uyenze ngokomnikelo wokudla wakusasa, nangokomnikelo walo othululwayo,  ibe livumba elithozamisayo, ukudla kwasemlilweni kuYehova.</p> 
 <p><a name="an_29:42">29:42</a> Elo loba lidini elinyukayo lamaxesha onke kwizizukulwana zenu, emnyango wentente yokuhlangana phambi koYehova, apho ndiya kuhlangana nani khona, ndithethe nawe.</p> 
 <p><a name="an_29:43">29:43</a> Khona apho ndohlangana noonyana bakaSirayeli, bangcwaliswe ngobuqaqawuli bam;</p> 
 <p><a name="an_29:44">29:44</a> ndiyingcwalise intente yokuhlangana nesibingelelo, noAron noonyana bakhe ndibangcwalise, babe ngababingeleli bam.</p> 
 <p><a name="an_29:45">29:45</a> Ndohlala phakathi koonyana bakaSirayeli, ndibe nguThixo wabo;</p> 
 <p><a name="an_29:46">29:46</a> bazi ukuba ndinguYehova uThixo wabo, owabakhuphayo ezweni laseYiputa, ukuba ndihlale phakathi kwabo: ndinguYehova uThixo wabo.</p> 
 <p><a name="an_30:1">30:1</a> Uze wenze isibingelelo sokuqhumisela ngesiqhumiso, usenze ngomngampunzi.</p> 
 <p><a name="an_30:2">30:2</a> Ubude baso boba yikubhite, ububanzi baso bube yikubhite,  sibe mbombo-ne; ukuphakama kwaso kube ziikubhite ezimbini,  ziphume kuso iimpondo zaso.</p> 
 <p><a name="an_30:3">30:3</a> Umphezulu waso wowaleka ngegolide ecocekileyo, namacala aso ngeenxa zonke, neempondo zaso; usithi jize ngesithsaba segolide.</p> 
 <p><a name="an_30:4">30:4</a> Uze usenzele amakhonkco abe mabini ngegolide phantsi kwesithsaba saso, ezimbombeni zaso ezimbini, emacaleni aso omabini, abe ziindawo zezibonda, sithwalwe ngazo;</p> 
 <p><a name="an_30:5">30:5</a> uzenze izibonda ngomngampunzi, uzaleke ngegolide.</p> 
 <p><a name="an_30:6">30:6</a> Uze usibeke nganeno komkhusane ongasetyeyeni yesingqino,  phambi kwesihlalo sokucamagusha esiphezu kwesingqino, apho ndiya kuhlangana nawe khona.</p> 
 <p><a name="an_30:7">30:7</a> Woqhumisela kuso uAron ngesiqhumiso esimnandi, imiso ngemiso. Woqhumisela ngaso ekulungiseni kwakhe izibane;</p> 
 <p><a name="an_30:8">30:8</a> ekuzimiseni uAron izibane, lakutshona ilanga, ahlale eqhumisela ngesiqhumiso phambi koYehova, kwizizukulwana zenu.</p> 
 <p><a name="an_30:9">30:9</a> Kuso nize ninganyusi siqhumiso esingesesikweni, nadini linyukayo, namnikelo wakudla; namnikelo uthululwayo ningawuthululeli kuso.</p> 
 <p><a name="an_30:10">30:10</a> UAron makacamagushele iimpondo zaso kube kanye ngomnyaka;  ngegazi ledini lesono lokucamagusha, kube kanye ngomnyaka;  asicamagushele kuse kwizizukulwana zenu: siyingcwele kangcwele kuYehova.</p> 
 <p><a name="an_30:11">30:11</a> Wathetha uYehova kuMoses, esithi,</p> 
 <p><a name="an_30:12">30:12</a> Xa ulithabathayo inani loonyana bakaSirayeli, ngokubalelwa kwabo encwadini yomlibo wokuzalwa, mabanikele elowo imali yokucamagushela umphefumlo wakhe kuYehova ekubabaleni; ukuze kungabikho sibetho kubo ekubabaleni.</p> 
 <p><a name="an_30:13">30:13</a> Nantsi loo nto: bonke abagqithela kwababaliweyo mabanike isiqingatha seshekele ngokweshekele yengcwele (ishekele leyo iziigera ezimashumi mabini); isiqingatha seshekele leyo yoba ngumrhumo kuYehova.</p> 
 <p><a name="an_30:14">30:14</a> Bonke abagqithela kwababaliweyo, bethabathela kominyaka imashumi mabini ezelwe, benyusa, mabamnike uYehova umrhumo.</p> 
 <p><a name="an_30:15">30:15</a> Isityebi asiyi kugqithisa, nosweleyo akayi kubetha nganeno kwesiqingatha seshekele, ukumnika umrhumo uYehova,  ukucamagushela imiphefumlo yenu.</p> 
 <p><a name="an_30:16">30:16</a> Uze uyithabathe imali yokucamagusha koonyana bakaSirayeli,  uyinikele enkonzweni yentente yokuhlangana; ukuze ibe sisikhumbuzo koonyana bakaSirayeli, phambi koYehova,  ukucamagushela imiphefumlo yenu.</p> 
 <p><a name="an_30:17">30:17</a> Wathetha uYehova kuMoses esithi,</p> 
 <p><a name="an_30:18">30:18</a> Yenza uhehema lwesitya sokuhlambela ngobhedu, noseko lwalo ngobhedu, kuhlanjelwe kulo; ulubeke phakathi kwentente yokuhlangana nesibingelelo, ugalele amanzi kulo;</p> 
 <p><a name="an_30:19">30:19</a> bahlambele kulo uAron noonyana bakhe izandla zabo neenyawo zabo.</p> 
 <p><a name="an_30:20">30:20</a> Ekungeneni kwabo ententeni yokuhlangana bohlamba ngamanzi,  bangafi; nasekusondeleni kwabo esibingelelweni, besiza kulungiselela nokuqhumisela ngokudla kwasemlilweni kuYehova;</p> 
 <p><a name="an_30:21">30:21</a> bohlamba ke izandla zabo neenyawo zabo, ukuze bangafi; ibe ngummiselo ongunaphakade kubo, kuye lo, nakwimbewu yakhe kwizizukulwana zabo.</p> 
 <p><a name="an_30:22">30:22</a> Wathetha uYehova kuMoses esithi,</p> 
 <p><a name="an_30:23">30:23</a> Thabathela kuwe ubulawu bohlobo: imore, ezivuzelayo ngokwayo, engamakhulu amahlanu eeshekele; isinamon enobulawu ibe sisiqingatha soko, amakhulu abe mabini anamanci mahlanu;  nekalamo evumba limnandi, amakhulu abe mabini anamanci mahlanu;</p> 
 <p><a name="an_30:24">30:24</a> nekasiya, amakhula abe mahlanu ngokweshekele yengcwele;  neoli yeminquma ibe yihin;</p> 
 <p><a name="an_30:25">30:25</a> uyenze ibe yioli engcwele yokuthambisa, isiqholo sokuqhola, umsebenzi womqholi, ibe yioli engcwele yokuthambisa.</p> 
 <p><a name="an_30:26">30:26</a> Uze uthambise ngayo intente yokuhlangana, netyeya yesingqino,</p> 
 <p><a name="an_30:27">30:27</a> netafile nempahla yayo yonke, nesiphatho sezibane nempahla yaso, nesibingelelo sokuqhumisela,</p> 
 <p><a name="an_30:28">30:28</a> nesibingelelo sedini elinyukayo neempahla zaso zonke,  nohehema lwesitya sokuhlambela, noseko lwalo;</p> 
 <p><a name="an_30:29">30:29</a> uzingcwalise zibe yingcwele kangcwele. Zonke izinto ezizichukumisayo zoba ngcwele.</p> 
 <p><a name="an_30:30">30:30</a> UAron noonyana bakhe uze ubathambise, ubangcwalise, babe ngababingeleli kum.</p> 
 <p><a name="an_30:31">30:31</a> Wothetha koonyana bakaSirayeli, uthi, Yoba yioli engcwele yokuthambisa kum le, kwizizukulwana zenu.</p> 
 <p><a name="an_30:32">30:32</a> Ize ingagalelwa nyameni yamntu; uze ungenzi enjengayo ngomlinganiso wayo; ingcwele yona, mayibe ngcwele kuni.</p> 
 <p><a name="an_30:33">30:33</a> Umntu osukuba eqhola enjengayo, nosukuba ethabatha kuyo ayinike ongengowakuni, wonqanyulwa, angabikho ebantwini bakowabo.</p> 
 <p><a name="an_30:34">30:34</a> Wathi uYehova kuMoses, Zithabathele ubulawu, istorakis,  neonike, negalebhana; ubulawu obo bube nentlaka emhlophe engangxengelelweyo, ibe yimilinganiso elinganayo;</p> 
 <p><a name="an_30:35">30:35</a> wenze ngabo isiqhumiso esiqholiweyo, umsebenzi womqholi,  sigalelwe ityuwa, sihlambulukile, singcwele.</p> 
 <p><a name="an_30:36">30:36</a> Woyisila inxenye yazo icoleke, ucaphule, ubeke phambi kwesingqino ententeni yokuhlangana, apho ndiya kuhlangana nawe khona; yoba yingcwele kangcwele kuni.</p> 
 <p><a name="an_30:37">30:37</a> Isiqhumiso eso, oya kusenza ngokomlinganiso waso, ize ningazenzeli okwenu; kuwe soba yingcwele kuYehova.</p> 
 <p><a name="an_30:38">30:38</a> Umntu osukuba enze esinjengaso, ukuba asijoje,  wonqanyulwa, angabikho ebantwini bakowabo.</p> 
 <p><a name="an_31:1">31:1</a> Wathetha uYehova kuMoses esithi,</p> 
 <p><a name="an_31:2">31:2</a> Khangela, ndibize ngegama uBhetsaleli unyana kaUri, unyana kaHuri, wesizwe sakwaYuda;</p> 
 <p><a name="an_31:3">31:3</a> ndamzalisa ngomoya kaThixo, ngobulumko, nangokuqonda,  nangokwazi, nangobungcibi bamashishini onke;</p> 
 <p><a name="an_31:4">31:4</a> ukuba athelekelele, ayile, asebenze ngegolide nangesilivere nangobhedu,</p> 
 <p><a name="an_31:5">31:5</a> nangokukrola amatye, awafake, nangokukrola imithi, asebenze amashishini onke.</p> 
 <p><a name="an_31:6">31:6</a> Yabona, mna ndimkhuphe kunye noAholiyabhi unyana ka-Ahisamaki, wesizwe sakwaDan; nasezintliziyweni zabo bonke abalumkileyo entliziyweni ndibeke ubulumko, ukuza bazenze zonke izinto endikuwisele umthetho ngazo:</p> 
 <p><a name="an_31:7">31:7</a> intente yokuhlangana, netyeya yesingqino, nesihlalo sokucamagusha esiphezu kwayo, nempahla yonke yentente,</p> 
 <p><a name="an_31:8">31:8</a> netafile nempahla yayo, nesiphatho sezibane esicocekileyo,  nempahla yaso yonke, nesibingelelo sokuqhumisela,</p> 
 <p><a name="an_31:9">31:9</a> nesibingelelo sedini elinyukayo nempahla yaso yonke,  nohehema lwesitya sokuhlambela, noseko lwalo;</p> 
 <p><a name="an_31:10">31:10</a> nezambatho zokubusa, nezambatho ezingcwele zika-Aron umbingeleli, nezambatho zoonyana bakhe zokwenzelelela;</p> 
 <p><a name="an_31:11">31:11</a> neoli yokuthambisa, nesiqhumiso esimnandi sengcwele; benze njengako konke endikuwisele umthetho ngako.</p> 
 <p><a name="an_31:12">31:12</a> Wathetha uYehova kuMoses esithi,</p> 
 <p><a name="an_31:13">31:13</a> Wena, thetha koonyana bakaSirayeli uthi, Inene, iisabatha zam zigcineni; kuba zingumqondiso phakathi kwam nani kwizizukulwana zenu, ukuze nazi ukuba ndinguYehova oningcwalisayo;</p> 
 <p><a name="an_31:14">31:14</a> niyigcine isabatha, kuba ingcwele kuni. Lowo uyihlambelayo wobulawa afe; kuba bonke abo basebenza umsebenzi ngayo, loo miphefumlo yonqanyulwa, ingabikho ebantwini bakowayo.</p> 
 <p><a name="an_31:15">31:15</a> Imihla emithandathu wosebenza umsebenzi ngayo, ke umhla wesixhenxe yisabatha kasabatha, ingcwele kuYehova; bonke abo basebenza umsebenzi ngomhla wesabatha, bobulawa bafe.</p> 
 <p><a name="an_31:16">31:16</a> Oonyana bakaSirayeli mabayigcine ke isabatha, bayenze isabatha kwizizukulwana zabo: ingumnqophiso ongunaphakade.</p> 
 <p><a name="an_31:17">31:17</a> Phakathi kwam noonyana bakaSirayeli, ngumqondiso ongunaphakade; kuba imihla emithandathu uYehova wenza izulu nomhlaba, waphumla ngomhla wesixhenxe, waphefumla.</p> 
 <p><a name="an_31:18">31:18</a> Akukhova ukuthetha naye entabeni yaseSinayi, wamnika uMoses amacwecwe amabini esingqino, amacwecwe amatye, ebhalwe ngomnwe kaThixo.</p> 
 <p><a name="an_32:1">32:1</a> Ke babona abantu ukuba uMoses ulibele, akehli entabeni;  bababizela ndawonye abantu kuAron, bathi kuye, Sukume, usenzele uthixo oya kuhamba phambi kwethu; kuba lo Moses, le ndoda yasinyusayo ezweni laseYiputa, asazi ukuba uhlelwe yintoni na.</p> 
 <p><a name="an_32:2">32:2</a> Wathi uAron kubo, Qhawulani amajikazi egolide,  asezindlebeni zabafazi benu, noonyana benu, neentombi zenu,  niwazise kum.</p> 
 <p><a name="an_32:3">32:3</a> Bawaqhawula ke abantu bonke amajikazi egolide abesezindlebeni zabo, bawazisa kuAron.</p> 
 <p><a name="an_32:4">32:4</a> Wawathabatha ezandleni zabo, wayikrola igolide ngentlabo,  wayenza ithole elityhidiweyo. Bathi, Nanko uthixo wakho,  Sirayeli, okunyusileyo ezweni laseYiputa!</p> 
 <p><a name="an_32:5">32:5</a> Wabona uAron, wakha isibingelelo phambi kwalo; wadanduluka uAron wathi, Ngumthendeleko kuYehova ngomso.</p> 
 <p><a name="an_32:6">32:6</a> Bavuka kusasa ngengomso, banyusa amadini anyukayo,  basondeza imibingelelo yoxolo; bahlala phantsi abantu, badla basela, besuka bema, badlala.</p> 
 <p><a name="an_32:7">32:7</a> Wathi uYehova kuMoses, Hamba uhle; kuba abantu bakho,  owabanyusayo ezweni laseYiputa, bonakalisile;</p> 
 <p><a name="an_32:8">32:8</a> batyeke msinya endleleni endabawisela umthetho ngayo;  bazenzele ithole elityhidiweyo, balinqula, babingelela kulo,  bathi, Nanko uthixo wakho, Sirayeli, okunyusileyo ezweni laseYiputa.</p> 
 <p><a name="an_32:9">32:9</a> Wathi uYehova kuMoses, Ndibakhangele aba bantu; uyabona,  ngabantu abantamo ilukhuni.</p> 
 <p><a name="an_32:10">32:10</a> Kaloku ndiyeke, uvuthe umsindo wam kubo, ndibadle, ndenze wena uhlanga olukhulu.</p> 
 <p><a name="an_32:11">32:11</a> UMoses wambongoza uYehova uThixo wakhe, wathi, Yini na,  Yehova, ukuba uvuthe umsindo wakho kubantu bakho, obakhuphileyo ezweni laseYiputa ngamandla amakhulu, nangesandla esithe nkqi?</p> 
 <p><a name="an_32:12">32:12</a> Yini na ukuba amaYiputa atsho ukuthi, Wabakhuphela ububi,  ukuze ababulalele ezintabeni, abagqibele bemke emhlabeni? Buya ekuvutheni komsindo wakho, uzohlwaye ngobubi obo ngenxa yabantu bakho.</p> 
 <p><a name="an_32:13">32:13</a> Khumbula uAbraham noIsake noSirayeli, abakhonzi bakho,  owazifunga ngokwakho kubo, wathi kubo, Ndiya kuyandisa imbewu yenu ibe njengeenkwenkwezi zezulu, neli lizwe lonke ndithethileyo ngalo, ndiya kulinika imbewu yenu, ilidle ilifa ngonaphakade.</p> 
 <p><a name="an_32:14">32:14</a> Wazohlwaya ke uYehova ngobubi abethe uya kubenza ebantwini bakhe.</p> 
 <p><a name="an_32:15">32:15</a> Wajika uMoses, wehla entabeni, enamacwecwe omabini esingqino esandleni sakhe, amacwecwe lawo ebhalwe ngamacala omabini, ebhalwe ngapha nangapha.</p> 
 <p><a name="an_32:16">32:16</a> Amacwecwe lawo ebengumsebenzi kaThixo, nombhalo lowo ubungumbhalo kaThixo ukroliwe emacwecweni.</p> 
 <p><a name="an_32:17">32:17</a> Waliva uYoshuwa izwi labantu ekudumeni kwabo, wathi kuMoses, Lilizwi lemfazwe eminqubeni.</p> 
 <p><a name="an_32:18">32:18</a> Wathi yena, Asilizwi lakuduma kwabeyisayo, asilizwi lakukhala kwabeyiswayo; lilizwi labahlabelayo nabavumayo,  endilivayo mna.</p> 
 <p><a name="an_32:19">32:19</a> Kwathi, xa asondelayo eminqubeni, walibona ithole nomdudo.  Wavutha umsindo kaMoses, wawalahla amacwecwe, wawaqhekeza emazantsi entaba.</p> 
 <p><a name="an_32:20">32:20</a> Walithabatha ithole ababelenzile, walitshisa ngomlilo,  walisila lada lacoleka, waligcwayela emanzini, waseza oonyana bakaSirayeli.</p> 
 <p><a name="an_32:21">32:21</a> Wathi uMoses kuAron, Benze ntoni na aba bantu kuwe, ukuba ubazisele isono esikhulu kangaka?</p> 
 <p><a name="an_32:22">32:22</a> Wathi uAron, Umsindo wenkosi yam mawungavuthi. Wena uyabazi aba bantu, ukuba banobubi.</p> 
 <p><a name="an_32:23">32:23</a> Bathi kum, Senzele uthixo oya kuhamba phambi kwethu; kuba lo Moses, le ndoda yasinyusayo ezweni laseYiputa, asazi ukuba uhlelwe yintoni na.</p> 
 <p><a name="an_32:24">32:24</a> Ndathi kubo, Ubani onegolide makayiqhawule; bandinika ke.  Ndayiphosa emlilweni kwaphuma eli thole.</p> 
 <p><a name="an_32:25">32:25</a> Wababona uMoses abantu, ukuba baqhawule umkhala (kuba uAron ebebaqhawulisile umkhala, ukuba babe yintlekisa phakathi kwabo bachasene nabo);</p> 
 <p><a name="an_32:26">32:26</a> wema uMoses ekungeneni eminqubeni, wathi, OngakuYehova makeze kum apha. Bantontelana kuye bonke oonyana bakaLevi.</p> 
 <p><a name="an_32:27">32:27</a> Wathi kubo, Utsho uYehova uThixo wakwaSirayeli, ukuthi,  Mabanxibe elowo ikrele lakhe ethangeni lakhe, bathunge bephuma emasangweni eminquba, babulale elowo umzalwana wakhe, elowo uwabo, elowo ummelwane wakhe.</p> 
 <p><a name="an_32:28">32:28</a> Benza oonyana bakaLevi ngokwelizwi likaMoses; kwawa ebantwini loo mini ngathi ngamawaka omathathu amadoda.</p> 
 <p><a name="an_32:29">32:29</a> Wathi uMoses, Zimiseleni namhla kuYehova, ukuba umntu achase unyana wakhe nomzalwana wakhe, ithotywe namhla intsikelelo phezu kwenu.</p> 
 <p><a name="an_32:30">32:30</a> Kwathi ngengomso, uMoses wathi ebantwini, Nonile nina,  nenza isono esikhulu; ndiya kunyuka ngoku ndiye kuYehova;  mhlawumbi ndingacamagusha ngenxa yesono senu.</p> 
 <p><a name="an_32:31">32:31</a> UMoses wabuya waya kuYehova, wathi, Yoo! Aba bantu bonile,  benza isono esikhulu, bazenzela uthixo ngegolide.</p> 
 <p><a name="an_32:32">32:32</a> Khawusixolele ngoko isono sabo; ukuba akunakuba njalo,  wose undicima encwadini yakho oyibhalileyo.</p> 
 <p><a name="an_32:33">32:33</a> Wathi uYehova kuMoses, Ubani osukuba onile kum, ndiya kucima yena encwadini yam.</p> 
 <p><a name="an_32:34">32:34</a> Ke ngoko hamba ubalathise abantu, baye kuloo ndawo ndathethayo ngayo kuwe. Yabona, isithunywa sam sohamba phambi kwakho; ke mini ndivelelayo, ndiya kusivelela isono sabo kubo.</p> 
 <p><a name="an_32:35">32:35</a> Ke uYehova wababulala abantu ngenxa yokuba belenzile ithole elo walenzayo uAron.</p> 
 <p><a name="an_33:1">33:1</a> Wathi uYehova kuMoses, Hamba unyuke, umke apha, wena nabantu obanyusileyo ezweni laseYiputa, uye kulo ilizwe endalifungela uAbraham noIsake noYakobi, ndisithi, Ndiya kulinika imbewu yakho.</p> 
 <p><a name="an_33:2">33:2</a> Ndothuma phambi kwakho isithunywa, ndiwagxothe amaKanan,  nama-Amori, namaHeti, namaPerizi, namaHivi, namaYebhusi;</p> 
 <p><a name="an_33:3">33:3</a> niye ezweni elibaleka amasi nobusi; ke andisayi kunyuka phakathi kwenu nina; kuba ningabantu abantamo ilukhuni, hleze ndiniphelise endleleni.</p> 
 <p><a name="an_33:4">33:4</a> Baliva ke abantu elo lizwi libi, benza isijwili; akwabakho mntu uzinxibayo izivatho zakhe.</p> 
 <p><a name="an_33:5">33:5</a> Wathi uYehova kuMoses, Yithi koonyana bakaSirayeli,  Ningabantu abantamo ilukhuni; ndingathi, ndinyuke phakathi kwenu, ndiniphelise ngephanyazo. Ke ngoko, zikhululeni izivatho zenu, ndize ndazi endokwenza kuni.</p> 
 <p><a name="an_33:6">33:6</a> Bazijaca oonyana bakaSirayeli izivatho zabo, beqalela entabeni yaseHorebhe.</p> 
 <p><a name="an_33:7">33:7</a> Wayithabatha uMoses intente, wayitwabululela ngaphandle kweminquba, kude neminquba, wathi yintente yokuhlangana. Kwathi ke, bonke abamfunayo uYehova baphuma, baya ententeni leyo yokuhlangana ingaphandle kweminquba.</p> 
 <p><a name="an_33:8">33:8</a> Kwathi, xa uMoses aphumayo esiya ententeni leyo, besuka bema bonke abantu, walowo wema emnyango wentente yakhe,  wakhangela kuMoses, wada waya kungena ententeni leyo.</p> 
 <p><a name="an_33:9">33:9</a> Kwathi, xa uMoses wangenayo ententeni leyo, wehla umqulu welifu, wema emnyango wentente leyo; wathetha yena noMoses.</p> 
 <p><a name="an_33:10">33:10</a> Bawubona abantu bonke umqulu welifu, umi emnyango wentente leyo; besuka bema bonke abantu, baza baqubuda, elowo esemnyango wentente yakhe.</p> 
 <p><a name="an_33:11">33:11</a> UYehova wathetha kuMoses, bekhangelene ebusweni,  njengomntu ethetha nomhlobo wakhe, wabuyela kwaseminqubeni; ke umlungiseleli wakhe, uYoshuwa unyana kaNun, umfana, akasukanga yena ententeni leyo.</p> 
 <p><a name="an_33:12">33:12</a> Wathi uMoses kuYehova, Uyabona, uthi kum, Nyusa aba bantu;  ke wena akundazisanga lowo uya kundithuma naye; kanti ke uthe,  Ndikwazile ngegama, kananjalo ndikubabale.</p> 
 <p><a name="an_33:13">33:13</a> Ngoko ukuba undibabale, khawundazise indlela yakho, ukuze ndikwazi, ukuze undibabale, ukhumbule ukuba olu hlanga lungabantu bakho.</p> 
 <p><a name="an_33:14">33:14</a> Wathi, Ubuso bam bohamba nawe, ndikunike ukuphumla.</p> 
 <p><a name="an_33:15">33:15</a> Wathi kuye, Ukuba ubuso bakho abuhambi nathi, musa ukusinyusa, simke apha.</p> 
 <p><a name="an_33:16">33:16</a> Kuya kwaziwa kwaziwe ngantoni na khona, ukuba undibabale mna nabantu bakho? Akungokuthi na uhambe nathi, sibaluleke thina, mna nabantu bakho, ebantwini bonke abaphezu komhlaba?</p> 
 <p><a name="an_33:17">33:17</a> Wathi uYehova kuMoses, Nale nto uyithethileyo ndiya kuyenza; kuba ndikubabale, ndikwazile ngegama.</p> 
 <p><a name="an_33:18">33:18</a> Wathi yena, Khawundibonise ubuqaqawuli bakho.</p> 
 <p><a name="an_33:19">33:19</a> Wathi, Ndiya kukudlulisa konke ukulunga kwam ebusweni bakho, ndivakalise igama likaYehova phambi kwakho, ndibabale endimbabalayo, ndisikwe yimfesane kondosikwa yimfesane ngaye.</p> 
 <p><a name="an_33:20">33:20</a> Wathi, Akunakububona ubuso bam; kuba akukho mntu undibona aphile.</p> 
 <p><a name="an_33:21">33:21</a> Wathi uYehova, Nantsi ke indawo ngakum; uze ume phezu kweliwa;</p> 
 <p><a name="an_33:22">33:22</a> kuthi, ekudluleni kobuqaqawuli bam, ndikubeke emqhokrweni weliwa, ndikugubungele ngesandla sam, ndide ndidlule;</p> 
 <p><a name="an_33:23">33:23</a> ndize ndisuse isandla sam, uwubone umva wam. Ke bona ubuso bam abuyi kubonwa.</p> 
 <p><a name="an_34:1">34:1</a> Wathi uYehova kuMoses, Ziqingqele amacwecwe amatye abe mabini, njengawokuqala, ndiwabhale emacwecweni lawo amazwi abesemacwecweni okuqala owawaqhekezayo;</p> 
 <p><a name="an_34:2">34:2</a> ulunge kusasa, unyuke kusasa, uye entabeni yaseSinayi, ume ngakum khona encotsheni yentaba.</p> 
 <p><a name="an_34:3">34:3</a> Kuze kunganyuki mntu nawe, kuze kungabonwa mntu kuyo yonke intaba, kuze kungadli mpahla imfutshane nankomo, isingise entabeni leyo.</p> 
 <p><a name="an_34:4">34:4</a> Wawaqingqa amacwecwe amatye amabini, njengawokuqala. Wavuka uMoses kusasa, wenyuka waya entabeni yaseSinayi, njengoko uYehova wamwisela umthetho ngako, waphatha esandleni sakhe amacwecwe amatye omabini.</p> 
 <p><a name="an_34:5">34:5</a> Wehla uYehova esefini, wema khona naye, wavakalisa igama likaYehova.</p> 
 <p><a name="an_34:6">34:6</a> UYehova wadlula ebusweni bakhe, wavakalisa esithi, UYehova,  uYehova, uThixo onemfesane, onobabalo, ozeka kade umsindo,  omninzi ngenceba nenyaniso;</p> 
 <p><a name="an_34:7">34:7</a> olondolozela amawaka inceba, oxolela ubugwenxa, nokreqo,  nesono; ongakhe amenze msulwa onetyala, obuvelelayo ubugwenxa booyise koonyana, nakoonyana boonyana kwesesithathu nakwesesine isizukulwana!</p> 
 <p><a name="an_34:8">34:8</a> Wakhawuleza uMoses, wathoba emhlabeni, waqubuda kuye.</p> 
 <p><a name="an_34:9">34:9</a> Wathi, Ukuba undibabale, Nkosi yam, mayihambe phakathi kwethu iNkosi yam; kuba bengabantu abantamo ilukhuni. Xolela ubugwenxa bethu nesono sethu, usenze ilifa lakho.</p> 
 <p><a name="an_34:10">34:10</a> Wathi, Yabona, ndenza umnqophiso; ndiya kwenza imisebenzi ebalulekileyo, engazanga idalwe ehlabathini lonke nasezintlangeni zonke, phambi kwabantu bonke bakowenu; bonke abantu ophakathi kwabo wena bowubona umsebenzi kaYehova;  ngokuba yinto eyoyikekayo eniya kuyenza kuwe.</p> 
 <p><a name="an_34:11">34:11</a> Kugcine oko ndikuwisela umthetho ngako namhla. Yabona,  ndigxotha ebusweni bakho ama-Amori, namaKanan, namaHeti,  namaPerizi, namaHivi, namaYebhusi.</p> 
 <p><a name="an_34:12">34:12</a> Zigcine, hleze wenze umnqophiso nabemi belo zwe ungena kulo; hleze babe ngumgibe phakathi kwakho.</p> 
 <p><a name="an_34:13">34:13</a> Nozidiliza izibingelelo zabo, niziqhekeze izimiso zabo zamatye, nibagawule ooAshera babo.</p> 
 <p><a name="an_34:14">34:14</a> Kuba akusayi kungqula thixo wumbi; kuba uYehova nguKhwele,  igama lakhe, nguThixo onekhwele;</p> 
 <p><a name="an_34:15">34:15</a> hleze wenze umnqophiso nabemi belo zwe, baze bahenyuze ngokulandela oothixo babo, babingelele koothixo babo, bakubize udle umbingelelo wabo;</p> 
 <p><a name="an_34:16">34:16</a> uzekele oonyana bakho ezintombini zabo, zize iintombi zabo zihenyuze ngokulandela oothixo babo, zibenyuzise noonyana bakho, ngokubalandelisa oothixo babo.</p> 
 <p><a name="an_34:17">34:17</a> Uze ungazenzeli oothixo abatyhidiweyo.</p> 
 <p><a name="an_34:18">34:18</a> Umthendeleko wezonka ezingenagwele uze uwugcine. Iintsuku ezisixhenxe wodla izonka ezingenagwele, njengoko ndakuwisela umthetho, ngexesha elimisiweyo lenyanga enguAbhibhi; kuba waphuma eYiputa ngenyanga enguAbhibhi.</p> 
 <p><a name="an_34:19">34:19</a> Yonke into evula isizalo yeyam, nemfuyo yakho yonke evula isizalo engamaduna, nokuba yinkomo, nokuba yimvu;</p> 
 <p><a name="an_34:20">34:20</a> ke lona izibulo le-esile wolikhulula ngokulimisela ngexhwane; ukuba akuthanga ulikhulule ngokulimisela, wolaphula intamo. Bonke oonyana bakho bamazibulo uze ubakhulule ngokubamisela; mabangabonakali phambi kwam bengaphethe lutho.</p> 
 <p><a name="an_34:21">34:21</a> Wosebenza imihla emithandathu; ke ngomhla wesixhenxe uze uphumle, uphumle ekulimeni nasekuvuneni.</p> 
 <p><a name="an_34:22">34:22</a> Uze uwenze umthendeleko weeveki, wentlahlela yokuvunwa kwengqolowa; nomthendeleko wokuhlanganisela ukutya emakhaya ekupheleni komnyaka.</p> 
 <p><a name="an_34:23">34:23</a> Izihlandlo ezithathu ngomnyaka, yonke into engamadoda yakowenu yobonakala ebusweni beNkosi uYehova, uThixo kaSirayeli.</p> 
 <p><a name="an_34:24">34:24</a> Kuba ndiya kuzigqogqa iintlanga phambi kwakho, ndiwenze banzi umda wakho, linganqwenelwa nangubani ilizwe lakho,  ekunyukeni kwakho usiya kubonakala ebusweni bukaYehova uThixo wakho, izihlandlo ezithathu ngomnyaka.</p> 
 <p><a name="an_34:25">34:25</a> Igazi lombingelelo wam uze ungalibingeleli phezu kwento enegwele; nombingelelo womthendeleko wepasika uze ungahlali kude kuse.</p> 
 <p><a name="an_34:26">34:26</a> Ingqalo yentlahlela yomhlaba wakho uze uyise endlwini kaYehova uThixo wakho. Uze ungalipheki itakane ngobisi lukanina.</p> 
 <p><a name="an_34:27">34:27</a> Wathi uYehova kuMoses, Wabhale la mazwi; kuba ndenze ngokuthetha kwala mazwi umnqophiso nawe noSirayeli.</p> 
 <p><a name="an_34:28">34:28</a> Waye ekhona ke enoYehova iimini ezimashumi mane nobusuku obumashumi mane; akadla sonka, akasela manzi. Wawabhala emacwecweni amazwi omnqophiso, la mazwi alishumi.</p> 
 <p><a name="an_34:29">34:29</a> Kwathi, ekuhleni kukaMoses entabeni yaseSinayi, amacwecwe omabini esingqino esesandleni sikaMoses ekuhleni kwakhe entabeni, akazi uMoses, ukuba ulusu lobuso bakhe belukhazimla ekuthetheni kwakhe naye.</p> 
 <p><a name="an_34:30">34:30</a> UAron noonyana bonke bakaSirayeli bambona uMoses. Yini?  Ulusu lobuso bakhe luyakhazimla; boyika ukusondela kuye.</p> 
 <p><a name="an_34:31">34:31</a> Wababiza uMoses, babuyela kuye uAron nezikhulu zonke zebandla, wathetha nazo uMoses.</p> 
 <p><a name="an_34:32">34:32</a> Emveni koko basondela bonke oonyana bakaSirayeli,  wabawisela umthetho wako konke abekuthethile uYehova kuye entabeni yaseSinayi.</p> 
 <p><a name="an_34:33">34:33</a> Wagqiba uMoses ukuthetha nabo, wabeka isigqubuthelo ebusweni bakhe.</p> 
 <p><a name="an_34:34">34:34</a> Ekungeneni kukaMoses phambi koYehova, esiya kuthetha naye,  wasisusa isigqubuthelo, wada waphuma. Waphuma, wathetha koonyana bakaSirayeli oko abemwisele umthetho ngako.</p> 
 <p><a name="an_34:35">34:35</a> Babubona oonyana bakaSirayeli ubuso bukaMoses, ukuba ulusu lobuso bukaMoses luyakhazimla. Wabuya wasibeka uMoses isigqubuthelo ebusweni bakhe, wada wangena, waya kuthetha naye.</p> 
 <p><a name="an_35:1">35:1</a> Walibizela ndawonye uMoses lonke ibandla loonyana bakaSirayeli, wathi kubo, Zizo ezi iindawo uYehova aniwisele umthetho ngazo, ukuba nizenze.</p> 
 <p><a name="an_35:2">35:2</a> Wosebenza imihla emithandathu; ke umhla wesixhenxe woba yingcwele kuni, isabatha kasabatha kuYehova; bonke abenza umsebenzi ngayo bobulawa.</p> 
 <p><a name="an_35:3">35:3</a> Ize ningaphembi mlilo ezindlwini zenu zonke ngomhla wesabatha.</p> 
 <p><a name="an_35:4">35:4</a> Wathetha uMoses kwibandla lonke loonyana bakaSirayeli,  wathi, Yiyo le indawo ayiwisele umthetho uYehova:</p> 
 <p><a name="an_35:5">35:5</a> uthi, Thabathani phakathi kwenu, nise umrhumo kuYehova;  bonke abantliziyo zibaqhubayo mabazise umrhumo kaYehova:  igolide, nesilivere, nobhedu;</p> 
 <p><a name="an_35:6">35:6</a> nemisonto emsi nemfusa nebomvu, nelinen ecikizekileyo,  noboya beebhokhwe;</p> 
 <p><a name="an_35:7">35:7</a> nezintsu zeenkunzi zezimvu, zenziwe zayingqombela,  nezikhumba zamahlengezi; nemingampunzi;</p> 
 <p><a name="an_35:8">35:8</a> neoli yesiphatho sezibane, nobulawu beoli yokuthambisa,  nobesiqhumiso esimnandi;</p> 
 <p><a name="an_35:9">35:9</a> namatye ebherilo, namatye okufakwa e-efodini naselubengweni.</p> 
 <p><a name="an_35:10">35:10</a> Bonke benentliziyo elumkileyo kuni mabeze, benze zonke izinto uYehova awise umthetho ngazo:</p> 
 <p><a name="an_35:11">35:11</a> umnquba nentente yawo, nesigubungelo sayo, amagwegwe ayo,  neeplanga zayo, nemivalo yayo, neentsika zayo, neziseko zayo;</p> 
 <p><a name="an_35:12">35:12</a> ityeya nezibonda zayo, isihlalo sokucamagusha, nomkhusane wokusithelisa;</p> 
 <p><a name="an_35:13">35:13</a> itafile nezibonda zayo, neempahla zayo zonke, nezonka zokubonisa;</p> 
 <p><a name="an_35:14">35:14</a> isiphatho sezibane zokukhanyisa, nempahla yaso, nezibane zaso, neoli yokukhanyisa;</p> 
 <p><a name="an_35:15">35:15</a> isibingelelo sokuqhumisela nezibonda zaso, neoli yokuthambisa, nesiqhumiso esimnandi, nesisitheliso somnyango emnyango womnquba;</p> 
 <p><a name="an_35:16">35:16</a> isibingelelo sedini elinyukayo, nothango lwaso lobhedu,  nezibonda zaso, neempahla zaso zonke; nohehema lwesitya sokuhlambela, noseko lwalo;</p> 
 <p><a name="an_35:17">35:17</a> amawunduwundu entendelezo, neentsika zayo, neziseko zayo,  nesisitheliso somnyango wentendelezo;</p> 
 <p><a name="an_35:18">35:18</a> izikhonkwane zomnquba, nezikhonkwane zentendelezo,  nezintya zazo;</p> 
 <p><a name="an_35:19">35:19</a> izambatho zokubusa, zokulungiselela engcweleni, nezambatho ezingcwele zika-Aron umbingeleli, nezambatho zoonyana bakhe zokwenzelelela.</p> 
 <p><a name="an_35:20">35:20</a> Lemka ke lonke ibandla loonyana bakaSirayeli phambi koMoses.</p> 
 <p><a name="an_35:21">35:21</a> Beza bonke abantu abantliziyo yabavuselelayo, abo bonke bamoya wabaqhubayo, bawuzisa umrhumo kaYehova emsebenzini wentente yokuhlangana, nasenkonzweni yayo yonke,  nasezambathweni ezingcwele.</p> 
 <p><a name="an_35:22">35:22</a> Beza, amadoda kwanabafazi, bonke abantliziyo zibaqhubayo,  bezisa izacholo, namajikazi, nemisesane, nezidanga, yonke impahla yegolide; bonke abantu ababetshangatshangise kuYehova umtshangatshangiso wegolide, bawuzisa.</p> 
 <p><a name="an_35:23">35:23</a> Bonke abantu abafunyanwa benemisonto emsi nemfusa nebomvu,  nelinen ecikizekileyo, noboya bebhokhwe, nezintsu zeenkunzi zezimvu zenziwe zayingqombela, nezikhumba zamahlengezi,  bazizisa.</p> 
 <p><a name="an_35:24">35:24</a> Bonke abarhuma umrhumo wesilivere, nowobhedu, bawuzisa umrhumo kaYehova; bonke abafunyanwa benemingampunzi yomsebenzi wonke wenkonzo, bayizisa.</p> 
 <p><a name="an_35:25">35:25</a> Bonke abafazi abantliziyo zilumkileyo basonta ngezandla zabo, bazizisa ezo nto zisontiweyo; imisonto emsi nemfusa nebomvu, nelinen ecikizekileyo.</p> 
 <p><a name="an_35:26">35:26</a> Abafazi bonke, abantliziyo yabavuselelayo ngobulumko,  basonta uboya beebhokhwe.</p> 
 <p><a name="an_35:27">35:27</a> Izikhulu zazisa amatye ebherilo, namatye okufakwa e-efodini naselubengweni, nobulawu,</p> 
 <p><a name="an_35:28">35:28</a> neoli yesiphatho sezibane, neyamafutha okuthambisa,  neyesiqhumiso esimnandi.</p> 
 <p><a name="an_35:29">35:29</a> Oonyana bakaSirayeli bazisa ke kuYehova umnikelo wokuqhutywa yintliziyo; nawo onke amadoda nabafazi bonke bantliziyo zabaqhubayo ukuyizisela yonke imisebenzi awawisa umthetho uYehova ngesandla sikaMoses, ukuba yenziwe.</p> 
 <p><a name="an_35:30">35:30</a> Wathi uMoses koonyana bakaSirayeli, Khangelani, UYehova umbize ngegama uBhetsaleli, unyana kaUri, unyana kaHuri,  wesizwe sakwaYuda.</p> 
 <p><a name="an_35:31">35:31</a> Umzalisile ngoMoya kaThixo, ngobulumko, nangengqondo,  nangokwazi, nangobungcibi bamashishini onke,</p> 
 <p><a name="an_35:32">35:32</a> ukuba athelekelele, ayile, asebenze ngegolide nangesilivere nangobhedu;</p> 
 <p><a name="an_35:33">35:33</a> nangokukrola amatye, awafake; nangokukrola imithi,  asebenze imisebenzi yonke ngentelekelelo.</p> 
 <p><a name="an_35:34">35:34</a> Ubeke entliziyweni yakhe ukuyala, yena ke kwanoAholiyabhi unyana ka-Ahisamaki, wesizwe sakwaDan.</p> 
 <p><a name="an_35:35">35:35</a> Ubazalise ngobulumko bentliziyo, ukuba benze umsebenzi wonke wokukrola, nowokuluka, ukuluka imfakamfele, ngemisonto emsi nemfusa nebomvu, nelinen ecikizekileyo, neyomluki, babe ngabenzi bomsebenzi wonke, nabathelekeleli bokuyila.</p> 
 <p><a name="an_36:1">36:1</a> Bosebenza ke ooBhetsaleli noAholiyabhi namadoda onke antliziyo zilumkileyo, awanikeleyo uYehova ubulumko nengqondo,  ukuba akwazi ukusebenza yonke imisebenzi yenkonzo yengcwele,  nento yonke abewise umthetho ngayo uYehova.</p> 
 <p><a name="an_36:2">36:2</a> UMoses wabiza ooBhetsaleli noAholiyabhi namadoda onke antliziyo zilumkileyo, antliziyo uYehova wazinikayo ubulumko,  onke antliziyo yawavuselelayo ukusondela emsebenzini, ukuba awenze.</p> 
 <p><a name="an_36:3">36:3</a> Bathabatha, ebusweni bukaMoses, yonke imirhumo ababeyizisile oonyana bakaSirayeli emsebenzini wenkonzo yengcwele ukuba yenziwe. Baye bona bezisa kuye imiso ngemiso iminikelo yokuqhutywa yintliziyo.</p> 
 <p><a name="an_36:4">36:4</a> Zeza ke zonke izilumko ezibe ziyisebenza yonke imisebenzi yengcwele, saseso savela emsebenzini waso esibe siwusebenza;</p> 
 <p><a name="an_36:5">36:5</a> zatsho kuMoses ukuthi, Abantu bazisa ngaphezulu kakhulu kokwanele ukusetyenzwa komsebenzi, awise umthetho ngawo uYehova ukuba wenziwe.</p> 
 <p><a name="an_36:6">36:6</a> Wawisa umthetho uMoses, ukuba kuhanjiswe ilizwi eminqubeni,  lisithi, Amadoda nabafazi mabangabi senza mpahla yamrhumo wengcwele. Bapheza ke abantu ukuzisa.</p> 
 <p><a name="an_36:7">36:7</a> Impahla yazanela izinto zonke, emisebenzini yonke,  ukubabayenze, yada yasala.</p> 
 <p><a name="an_36:8">36:8</a> Bonke abantliziyo zilungileyo, phakathi kwabenza imisebenzi, bawenza umnquba, amalengalenga aba lishumi,  ngelinen ecikizekileyo ephothiweyo, nemisonto emsi nemfusa nebomvu, benza iikerubhi, umsebenzi wengcibi yokuluka.</p> 
 <p><a name="an_36:9">36:9</a> Ubude belengalenga lilinye baba ziikubhite ezimashumi mabini anesibhozo, ububanzi belengalenga lilinye baba ziikubhite ezine, amalengalenga alingana onke.</p> 
 <p><a name="an_36:10">36:10</a> Bahlanganisa amalengalenga amahlanu, elinye nelinye;  bahlanganisa amalengalenga amahlanu, elinye nelinye.</p> 
 <p><a name="an_36:11">36:11</a> Benza amasango ngemisonto emsi emphethweni welinye ilengalenga, ekupheleni ekuhlanganeni; benjenjalo emphethweni welengalenga lokugqibela, ekuhlanganeni kwelesibini.</p> 
 <p><a name="an_36:12">36:12</a> Benza amasango aba mashumi mahlanu kwelinye ilengalenga,  benza namasango aba mashumi mahlanu ekupheleni kwelengalenga elisekuhlanganeni kwelesibini; amasango alungelelana, elinye nelinye.</p> 
 <p><a name="an_36:13">36:13</a> Benza amagwegwe egolide aba mashumi mahlanu;  bawahlanganisa amalengalenga, elinye nelinye, ngamagwegwe lawo,  waba mnquba mnye.</p> 
 <p><a name="an_36:14">36:14</a> Benza amalengalenga ngoboya beebhokhwe, aba yintente phezu komnquba; bawenza amalengalenga alishumi elinalinye.</p> 
 <p><a name="an_36:15">36:15</a> Ubude belengalenga lilinye baba ziikubhite ezimashumi mathathu, ububanzi belengalenga lilinye baba ziikubhite ezine;  loo malengalenga alishumi elinalinye alingana.</p> 
 <p><a name="an_36:16">36:16</a> Bawahlanganisa amalengalenga amahlanu odwa, namalengalenga omathandathu odwa.</p> 
 <p><a name="an_36:17">36:17</a> Benza amasango amashumi mahlanu emphethweni welengalenga eli lokugqibela ekuhlanganeni, benza namasango amashumi mahlanu emphethweni welesibini ilengalenga, elihlanganiswe nelinye.</p> 
 <p><a name="an_36:18">36:18</a> Benza amagwegwe obhedu amashumi mahlanu, ukuba ihlanganiswe intente, ibe nye.</p> 
 <p><a name="an_36:19">36:19</a> Bayenzela intente isigubungelo ngezintsu zeekunzi zezimvu,  zenziwe zayingqombela, nesigubungelo sezikhumba zamahlengezi ngaphezulu kweso.</p> 
 <p><a name="an_36:20">36:20</a> Umnquba bawenzela iiplanga ngomngampunzi, zema.</p> 
 <p><a name="an_36:21">36:21</a> Ubude beplanga baba ziikubhite ezilishumi, ububanzi beplanga inye baba yikubhite enesiqingatha.</p> 
 <p><a name="an_36:22">36:22</a> Iplanga inye yaneempondlo ezimbini, zahlangana olunye nolunye; benjenjalo eziplangeni zonke zomnquba.</p> 
 <p><a name="an_36:23">36:23</a> Bazenza ke iiplanga zomnquba; zamashumi mabini iiplanga ngecala lasezantsi ngasezantsi.</p> 
 <p><a name="an_36:24">36:24</a> Benza iziseko zesilivere zamashumi mane phantsi kweeplanga ezimashumi mabini; zazibini iziseko zeempondlo zayo zombini,  phantsi kweplanga inye; zazibini iziseko zeempondlo zayo zombini, phantsi kweplanga inye.</p> 
 <p><a name="an_36:25">36:25</a> Ezecala lesibini lomnquba, ngelasentla icala, benza iiplanga ezimashumi mabini,</p> 
 <p><a name="an_36:26">36:26</a> neziseko zazo zesilivere zamashumi mane: iziseko zazibini phantsi kweplanga inye, zazibini iziseko phantsi kweplanga inye.</p> 
 <p><a name="an_36:27">36:27</a> Ezomva womnquba ngasentshonalanga bazenza zantandathu iiplanga.</p> 
 <p><a name="an_36:28">36:28</a> Iiplanga ezimbini bazenza iimbombo zomnquba ngamacala,  emaphundwini omabini,</p> 
 <p><a name="an_36:29">36:29</a> zangamawele, zithabathela ezantsi ukuhlangana, zaba nto-nye kwada kwasa entloko, zaya khonkcweni linye; benjenjalo kuwo omabini angaweembombo zombini.</p> 
 <p><a name="an_36:30">36:30</a> Zaba ziiplanga ezisibhozo; neziseko zazo zesilivere zaziziseko ezilishumi elinazithandathu: zazibini iziseko,  zazibini iziseko, phantsi kweplanga inye.</p> 
 <p><a name="an_36:31">36:31</a> Benza imivalo ngomngampunzi; yamihlanu eziplangeni zelinye icala lomnquba,</p> 
 <p><a name="an_36:32">36:32</a> yamihlanu imivalo eziplangeni zelesibini icala lomnquba;  yamihlanu imivalo eziplangeni zomnquba ephundwini,  ngasentshonalanga.</p> 
 <p><a name="an_36:33">36:33</a> Benza umvalo othe gabhu phakathi eziplangeni ezo, wavala,  usuka ekupheleni waya ekupheleni.</p> 
 <p><a name="an_36:34">36:34</a> Bazaleka iiplanga ngegolide; amakhonkco azo bawenza ngegolide, azindawo zemivalo; ke imivalo bayaleka ngegolide.</p> 
 <p><a name="an_36:35">36:35</a> Benza umkhusane ngemisonto emsi nemfusa nebomvu, nelinen ecikizekileyo, ephothiweyo; bawenzela iikerubhi, umsebenzi wengcibi yokuluka ke lowo.</p> 
 <p><a name="an_36:36">36:36</a> Bawenzela iintsika ezine zomngampunzi ezalekwe ngegolide,  namagwegwe azo egolide; bazityhidela iziseko zozine zesilivere.</p> 
 <p><a name="an_36:37">36:37</a> Umnyango wentente bawenzela isisitheliso ngemisonto emsi nemfusa nebomvu, nelinen ecikizekileyo, ephothiweyo, umsebenzi oyimfakamfele womluki;</p> 
 <p><a name="an_36:38">36:38</a> neentsika zaso zantlanu, namagwegwe azo, bazaleka iintloko zazo neminqiwu yazo ngegolide, neziseko zazo zozihlanu zazezobhedu.</p> 
 <p><a name="an_37:1">37:1</a> UBhetsaleli wayenza ityeya ngomngampunzi. Ubude bayo baba ziikubhite zombini ezinesiqingatha, ububanzi bayo baba yikubhite enesiqingatha, ukuphakama kwayo kwayikubhite enesiqingatha.</p> 
 <p><a name="an_37:2">37:2</a> Wayaleka ngegolide ecocekileyo ngaphakathi nangaphandle,  wayithi jize ngesithsaba segolide.</p> 
 <p><a name="an_37:3">37:3</a> Wayityhidela amakhonkco egolide amane, emilenzeni yayo yomine: amakhonkco amabini ngeli icala, amakhonco amabini ngeliya icala.</p> 
 <p><a name="an_37:4">37:4</a> Wenza izibonda ngomngampunzi, wazaleka ngegolide;</p> 
 <p><a name="an_37:5">37:5</a> wazifaka izibonda ezo emakhonkcweni asemacaleni etyeya,  ukuba ithwalwe ngazo.</p> 
 <p><a name="an_37:6">37:6</a> Wenza isihlalo sokucamagusha ngegolide ecocekileyo. Ubude baso baba ziikubhite ezimbini ezinesiqingatha, ububanzi baso baba yikubhite enesiqingatha.</p> 
 <p><a name="an_37:7">37:7</a> Wenza iikerubhi zambini ngegolide, ukuzenza wazikhanda;  zavela eziphelweni zozibini zesihlalo sokucamagusha:</p> 
 <p><a name="an_37:8">37:8</a> enye ikerubhi ivele esiphelweni esi, enye ikerubhi ivele esiphelweni esiya. Wazenza iikerubhi esihlalweni sokucamagusha,  zavela eziphelweni zaso zozibini.</p> 
 <p><a name="an_37:9">37:9</a> Iikerubhi zolula amaphiko phezulu, zasisithelisa ngamaphiko azo isihlalo sokucamagusha; ubuso bazo bakhangelana, babheka esihlalweni sokucamagusha ubuso beekerubhi.</p> 
 <p><a name="an_37:10">37:10</a> Wenza netafile ngomngampunzi; ubude bayo baba ziikubhite ezimbini, ububanzi bayo baba yikubhite, ukuphakama kwayo kwaba yikubhite enesiqingatha.</p> 
 <p><a name="an_37:11">37:11</a> Wayaleka ngegolide ecocekileyo, wayithi jize ngesithsaba segolide.</p> 
 <p><a name="an_37:12">37:12</a> Wayenzela ngeenxa zonke udini olungangobubanzi besandla,  udini lwayo waluthi jize ngesithsaba segolide.</p> 
 <p><a name="an_37:13">37:13</a> Wayityhidela amakhonkco egolide amane, wawafaka amakhonkco ezimbombeni zone ezisemilenzeni yayo yomine.</p> 
 <p><a name="an_37:14">37:14</a> Aba kufuphi nokuhlangana kodini amakhonkco lawo, aba ziindawo zokufaka izibonda zokuyithwala itafile.</p> 
 <p><a name="an_37:15">37:15</a> Wenza izibonda ezo ngomngampunzi, wazaleka ngegolide,  ukuba ithwalwe ngazo itafile.</p> 
 <p><a name="an_37:16">37:16</a> Wenza impahla ephezu kwetafile, izikotile zayo, nemicephe yayo, neenkamba zayo, neendebe zayo ekwakuthululwa ngazo,  wazenza ngegolide ecocekileyo.</p> 
 <p><a name="an_37:17">37:17</a> Wenza nesiphatho sezibane ngegolide ecocekileyo. Ukusenza wasikhanda isiphatho eso, nesikhondo saso, nesibili saso,  neendebe zaso, namaqhina aso, neentyantyambo zaso, zivele kwakuso.</p> 
 <p><a name="an_37:18">37:18</a> Amasebe amathandathu avela emacaleni aso: amasebe amathathu esiphatho avela kweli icala laso, amasebe amathathu esiphatho avela kweliya icala laso.</p> 
 <p><a name="an_37:19">37:19</a> Zaba ntathu iindebe ezifana neentyantyambo zeamangile kweli isebe, zineqhina nentyantyambo; neendebe ezintathu ezifana neentyantyambo zeamangile zaba kweliya isebe, zineqhina nentyantyambo. Kwaba njalo kumasebe omathandathu avela esiphathweni eso.</p> 
 <p><a name="an_37:20">37:20</a> Zaba ne iindebe esiphathweni ezifana neentyantyambo zeamangile, zinamaqhina aso neentyantyambo zaso.</p> 
 <p><a name="an_37:21">37:21</a> Yaba liqhina phantsi kwamasebe amabini livela kuso,  yaliqhina phantsi kwamasebe amabini livela kuso, yaliqhina phantsi kwamasebe amabini livela kuso, angawamasebe amathandathu avela kuso.</p> 
 <p><a name="an_37:22">37:22</a> Amaqhina awo namalungu awo avela kuso sonke, saba ngumkhando wamnye wegolide ecocekileyo.</p> 
 <p><a name="an_37:23">37:23</a> Wenza izibane zaso zasixhenxe, nezifinyiso zaso,  neengcedevu zaso, ngegolide ecocekileyo.</p> 
 <p><a name="an_37:24">37:24</a> Wasenza ngetalente yegolide ecocekileyo, neempahla zaso zonke.</p> 
 <p><a name="an_37:25">37:25</a> Wenza nesibingelelo sokuqhumisela ngomngampunzi. Ubude baso baba yikubhite, ububanzi baso baba yikubhite, saba mbombo-ne; ukuphakama kwaso kwaziikubhite ezimbini; zaphuma kuso iimpondo zaso.</p> 
 <p><a name="an_37:26">37:26</a> Wasaleka ngegolide ecocekileyo umphezulu waso, namacala aso ngeenxa zonke, neempondo zaso, wasithi jize ngesithsaba segolide.</p> 
 <p><a name="an_37:27">37:27</a> Wasenzela amakhonkco amabini ngegolide, phantsi kwesithsaba saso ezimbombeni zaso ezimbini, emacaleni aso omabini, aziindawo zezibonda ukuba sithwalwe ngazo.</p> 
 <p><a name="an_37:28">37:28</a> Wazenza izibonda ngomngampunzi, wazaleka ngegolide.</p> 
 <p><a name="an_37:29">37:29</a> Wenza neoli engcwele yokuthambisa, nesiqhumiso esimnandi esingangxengelelweyo, umsebenzi womqholi ke lowo.</p> 
 <p><a name="an_38:1">38:1</a> Wasenza nesibingelelo sedini elinyukayo ngomngampunzi:  ubude baso baba ziikubhite ezintlanu, ububanzi baso baba ziikubhite ezintlanu, sambombo-ne; ukuphakama kwaso kwaziikubhite ezintathu.</p> 
 <p><a name="an_38:2">38:2</a> Wenza iimpondo zaso ezimbombeni zaso, zaphuma kuso iimpondo zaso, wasaleka ngobhedu.</p> 
 <p><a name="an_38:3">38:3</a> Wazenza zonke iimpahla zesibingelelo eso: iinkamba,  nemihlakulwana, nezitya zokutshiza, neefolokhwe, neengcedevu;  zonke iimpahla zaso wazenza ngobhedu.</p> 
 <p><a name="an_38:4">38:4</a> Isibingelelo wasenzela uthango, umsebenzi ongumnatha,  ngobhedu, phantsi kongqameko olujikelezileyo, lwathabathela ezantsi, lwathi gabhu phakathi.</p> 
 <p><a name="an_38:5">38:5</a> Wawatyhida amakhonkco amane eziphelweni zozine zothango lobhedu, aba ziindawo zezibonda.</p> 
 <p><a name="an_38:6">38:6</a> Wenza izibonda ngomngampunzi, wazaleka ngobhedu.</p> 
 <p><a name="an_38:7">38:7</a> Wazifaka izibonda emakhonkcweni, emacaleni esibingelelo,  ukuba sithwalwe ngazo; wasenza ngeeplanga saholoholo.</p> 
 <p><a name="an_38:8">38:8</a> Wenza uhehema lwesitya sokuhlambela ngobhedu, noseko lwalo ngobhedu, nezipili zabafazi, ababekhonza emnyango wentente yokuhlangana.</p> 
 <p><a name="an_38:9">38:9</a> Wenza intendelezo kwelasezantsi icala, ngasezantsi, yaba ngamawunduwundu entendelezo, elinen ecikizekileyo, ephothiweyo,  iikubhite ezilikhulu.</p> 
 <p><a name="an_38:10">38:10</a> Iintsika zawo zaba mashumi mabini, neziseko zazo zaba mashumi mabini, zazezobhedu; amagwegwe eentsika neminqiwu yazo yayeyesilivere.</p> 
 <p><a name="an_38:11">38:11</a> Ngecala lasentla amawunduwundu aziikubhite ezilikhulu;  iintsika zawo ezimashumi mabini, neziseko zazo ezimashumi mabini, zazezobhedu; amagwegwe eentsika neminqiwu yazo yayeyesilivere.</p> 
 <p><a name="an_38:12">38:12</a> Ngecala lasentshonalanga amawunduwundu aziikubhite ezimashumi mahlanu; iintsika zawo zalishumi, neziseko zazo zalishumi; amagwegwe eentsika neminqiwu yazo yayeyesilivere.</p> 
 <p><a name="an_38:13">38:13</a> Ngecala lempumalanga ngasempumalanga aziikubhite ezimashumi mahlanu.</p> 
 <p><a name="an_38:14">38:14</a> Amawunduwundu asingisa kwelinye icala lesango aziikubhite ezilishumi elinantlanu; iintsika zawo zantathu, neziseko zazo zazithathu.</p> 
 <p><a name="an_38:15">38:15</a> Ngelinye icala lesango lentendelezo, ngapha nangapha, aba ngamawunduwundu eekubhite ezilishumi elinantlanu; iintsika zawo zantathu, neziseko zazo zazithathu.</p> 
 <p><a name="an_38:16">38:16</a> Onke amawunduwundu entendelezo ajikelezileyo aba ngawelinen ecikizekileyo, ephothiweyo.</p> 
 <p><a name="an_38:17">38:17</a> Iziseko zeentsika zazezobhedu; amagwegwe eentsika neminqiwu yazo yayeyesilivere, nokwalekwa kwamantloko azo kwayisilivere; iminqiwu yeentsika zonke zentendelezo yayeyesilivere.</p> 
 <p><a name="an_38:18">38:18</a> Isitheliso sesango lentendelezo sasingumsebenzi oyimfakamfele womluki, ngemisonto emsi nemfusa nebomvu, nelinen ecikizekileyo, ephothiweyo; ubude baba ziikubhite ezimashumi mabini, ukuphakama ebubanzini kwaba ziikubhite ezintlanu;  kwalungelelana namawunduwundu entendelezo.</p> 
 <p><a name="an_38:19">38:19</a> Iintsika zawo zone neziseko zazo zozine zaba zezobhedu;  amagwegwe azo aba ngawesilivere, nokwalekwa kwamantloko azo neminqiwu yazo kwayisilivere.</p> 
 <p><a name="an_38:20">38:20</a> Zonke izikhonkwane zomnquba nezentendelezo ejikelezileyo zazezobhedu.</p> 
 <p><a name="an_38:21">38:21</a> Ngawo la amanani ezinto zomnquba, zomnquba wesingqino,  abebalwa ngomlomo kaMoses ngenkonzo yabaLevi, ngesandla sikaItamare, unyana ka-Aron umbingeleli.</p> 
 <p><a name="an_38:22">38:22</a> UBhetsaleli, unyana kaUri, unyana kaHuri, wesizwe sakwaYuda, wakwenza konke uYehova abemwisele umthetho ngako uMoses.</p> 
 <p><a name="an_38:23">38:23</a> Waye noAholiyabhi unyana ka-Ahisamaki, wesizwe sakwaDan,  engumkroli, ingcibi, umluki weemfakamfele ngemisonto emsi nemfusa nebomvu, nelinen ecikizekileyo, ephothiweyo.</p> 
 <p><a name="an_38:24">38:24</a> Ke yonke igolide ekwakusetyenzwa ngayo umsebenzi emisebenzini yonke yengcwele, igolide yomtshangatshangiso, yaye iziitalente ezimashumi mabini anesithoba, neeshekele ezimakhulu asixhenxe anamanci mathathu, ngokweshekele yengcwele.</p> 
 <p><a name="an_38:25">38:25</a> Ke isilivere yabo babalwayo bebandla yaba likhulu leetalente neeshekele eziliwaka elinamakhulu asixhenxe anamanci asixhenxe anantlanu, ngokweshekele yengcwele.</p> 
 <p><a name="an_38:26">38:26</a> Yaba yibheka ngentloko yomntu (isiqingatha seshekele leyo,  ngokweshekele yengcwele), kubo bonke abagqithelayo kwabo babalwayo; bethabathela kominyaka imashumi mabini ezelwe,  nangaphezulu, kubo abangamawaka angamakhulu omathandathu anamawaka amathathu, anamakhulu amahlanu anamanci mahlanu.</p> 
 <p><a name="an_38:27">38:27</a> Ngeetalente zesilivere ezilikhulu kwatyhidwa iziseko zengcwele neziseko zomkhusane; yalikhulu leziseko kwikhulu leetalente, yayitalente kwisiseko.</p> 
 <p><a name="an_38:28">38:28</a> Ngeeshekele eziliwaka elinamakhulu asixhenxe anamanci asixhenxe anantlanu, wenza amagwegwe eentsika, wawaleka amantloko azo, wenza iminqiwu.</p> 
 <p><a name="an_38:29">38:29</a> Ubhedu olungumtshangatshangiso lwaye luziitalente ezingamashumi osixhenxe, neeshekele ezingamawaka amabini anamakhulu mane.</p> 
 <p><a name="an_38:30">38:30</a> Wenza ngalo iziseko zomnyango wentente yokuhlangana,  nesibingelelo sobhedu, nothango lwaso lobhedu, nempahla yonke yesibingelelo;</p> 
 <p><a name="an_38:31">38:31</a> neziseko zentendelezo ejikelezileyo, neziseko zesango lentendelezo, nezikhonkwane zonke zomnquba, nezikhonkwane zonke zentendelezo ejikelezileyo.</p> 
 <p><a name="an_39:1">39:1</a> Ngemisonto emsi nemfusa nebomvu benza izambatho zokubusa,  zokulungiselela engcweleni; benza nezambatho ezingcwele zika-Aron, njengoko uYehova wamwiselayo umthetho uMoses.</p> 
 <p><a name="an_39:2">39:2</a> Iefodi wayenza ngegolide, nemisonto emsi nemfusa nebomvu,  nelinen ecikizekileyo, ephothiweyo.</p> 
 <p><a name="an_39:3">39:3</a> Bayikhanda igolide yaba zizixwexwe ezicekethekileyo,  bancwela imityana, ukuze bayixube emisontweni emsi nemfusa nebomvu, nelinen ecikizekileyo, umsebenzi wengcibi yokuluka ke lowo.</p> 
 <p><a name="an_39:4">39:4</a> Iefodi bayenzela iziziba zamagxa zokuyixakatha, yaxakathwa emiphethweni yomibini;</p> 
 <p><a name="an_39:5">39:5</a> nombhinqo ophezu kwayo wokuyinxiba iefodi, ophuma kuyo,  wawunjengokusetyenzwa kwayo; bawenza ngegolide, nemisonto emsi nemfusa nebomvu, nelinen ecikizekileyo, ephothiweyo, njengoko uYehova wamwiselayo umthetho uMoses.</p> 
 <p><a name="an_39:6">39:6</a> Benza amatye ebherilo, abhijelwe ngomluko wegolide, akrolwa ngokukrolwa kwemisesane yokutywina, ngokwamagama oonyana bakaSirayeli;</p> 
 <p><a name="an_39:7">39:7</a> wawabeka ezizibeni zamagxa ze-efodi, aba ngamatye esikhumbuzo koonyana bakaSirayeli, njengoko uYehova wamwiselayo umthetho uMoses.</p> 
 <p><a name="an_39:8">39:8</a> Walwenza ubengo, lwaba ngumsebenzi wengcibi yokuluka,  njengokwenziwa kwe-efodi, ngegolide, nemisonto emsi nemfusa nebomvu, nelinen ecikizekileyo.</p> 
 <p><a name="an_39:9">39:9</a> Lwaba mbombo-ne, lwaphindwa, balwenza ubengo; ubuda balo baba ngangokolulwa kweminwe, ububanzi balo baba ngangokolulwa kweminwe luphindiwe.</p> 
 <p><a name="an_39:10">39:10</a> Bafaka kulo imikrozo yamine yamatye; ukrozo lwesardiyo,  netopazi, nesmarado, lwaba lukrozo lokuqala olo;</p> 
 <p><a name="an_39:11">39:11</a> ukrozo lwesibini lwaba yirubhi, nesafire, nekalikedo;</p> 
 <p><a name="an_39:12">39:12</a> ukrozo lwesithathu lwaba yihakinto, neagati, neametiste;</p> 
 <p><a name="an_39:13">39:13</a> ukrozo lwesine lwaba yikrizolite, nebherilo, neyaspisi;  abhijelwa ngomluko wegolide ezimfakweni zawo.</p> 
 <p><a name="an_39:14">39:14</a> Amatye lawo amiswa ngokwamagama oonyana bakaSirayeli abalishumi elinababini, ngokwamagama abo; aba nokrolo lomsesane wokutywina, lathi elo laba negama lalo, ngokwezizwe ezilishumi elinazibini.</p> 
 <p><a name="an_39:15">39:15</a> Benza elubengweni intsontelo ethe shinyi, umsebenzi osontiweyo ngegolide ecocekileyo.</p> 
 <p><a name="an_39:16">39:16</a> Benza imiluko yamibini ngegolide, namakhonkco amabini ngegolide, bawafaka loo makhonkco mabini emancamini omabini obengo.</p> 
 <p><a name="an_39:17">39:17</a> Bazifaka iintsontelo zombini zegolide emakhonkcweni omabini asemancamini obengo;</p> 
 <p><a name="an_39:18">39:18</a> namancam omabini eentsontelo zombini bawafaka emilukweni yomibini, bayifaka ezizibeni zamagxa ze-efodi, ngaphambili.</p> 
 <p><a name="an_39:19">39:19</a> Benza amakhonkco amabini ngegolide, bawafaka emancamini omabini obengo, emphethweni walo okwicala elikhangelene ne-efodi, elibheke ngaphakathi.</p> 
 <p><a name="an_39:20">39:20</a> Benza amanye amakhonkco amabini ngegolide, bawafaka ezizibeni zamagxa zozibini ze-efodi ngaphantsi, mayela nomphambili wayo, kufuphi nokuhlangana kwayo, entla kombhinqo we-efodi.</p> 
 <p><a name="an_39:21">39:21</a> Balunxibelela ubengo ngamakhonkco alo, emakhonkcweni e-efodini, ngentsontelo yemisonto emsi, lwaba sentla kombhinqo we-efodi, ukuze lungasuki ubengo kuyo iefodi, njengoko uYehova wamwiselayo umthetho uMoses.</p> 
 <p><a name="an_39:22">39:22</a> Benza ingubo yokwaleka ye-efodi, umsebenzi womluki, yonke ngemisonto emsi.</p> 
 <p><a name="an_39:23">39:23</a> Umqala wengubo yokwaleka waba sesazulwini sayo,  njengomqala wesigcina-sifuba; waba nomphetho owujikelezileyo umqala, ukuze ungakrazuki.</p> 
 <p><a name="an_39:24">39:24</a> Benza emqukumbelweni wengubo yokwaleka iirharnate ngemisonto emsi nemfusa nebomvu, nelinen ephothiweyo.</p> 
 <p><a name="an_39:25">39:25</a> Benza namankenteza egolide ecocekileyo, bawabeka amankenteza phakathi kweerharnate emqukumbelweni wengubo yokwaleka, kwazunguleza phakathi kweerharnate:</p> 
 <p><a name="an_39:26">39:26</a> yaba linkenteza nerharnate, inkenteza nerharnate,  emqukumbelweni wengubo yokwaleka, kwazunguleza; ukuba kulungiselelwe njengoko uYehova wamwiselayo umthetho uMoses.</p> 
 <p><a name="an_39:27">39:27</a> Benza iingubo zangaphantsi ngelinen ecikizekileyo,  umsebenzi womluki, ukuba zibe zezika-Aron noonyana bakhe;</p> 
 <p><a name="an_39:28">39:28</a> nonkontsho, ngelinen ecikizekileyo; neminqwazi yokuhomba,  ngelinen ecikizekileyo; neebhulukhwe, ngelinen ecikizekileyo,  ephothiweyo, emhlophe;</p> 
 <p><a name="an_39:29">39:29</a> nombhinqo, ngelinen ecikizekileyo, ephothiweyo, nemisonto emsi nemfusa nebomvu, umsebenzi oyimfakamfele womluki, njengoko uYehova wamwiselayo umthetho uMoses.</p> 
 <p><a name="an_39:30">39:30</a> Benza nembasa, isithsaba esingcwele segolide ecocekileyo,  babhala phezu kwayo umbhalo ngokrolo lomsesane wokutywina,  othi, ingcwele kuYehova.</p> 
 <p><a name="an_39:31">39:31</a> Bayifaka umtya wemisonto emsi, yanxitywa elunkontshweni phezulu, njengoko uYehova wamwiselayo umthetho uMoses.</p> 
 <p><a name="an_39:32">39:32</a> Wagqitywa ke wonke umsebenzi womnquba wentente yokuhlangana. Benza oonyana bakaSirayeli njengako konke uYehova ebemwisele umthetho ngako uMoses, benjenjalo.</p> 
 <p><a name="an_39:33">39:33</a> Bawuzisa umnquba kuMoses: intente nempahla yayo yonke,  amakhonkco ayo, neeplanga zayo, nemivalo yayo, neentsika zayo,  neziseko zayo;</p> 
 <p><a name="an_39:34">39:34</a> nesigubungelo sezintsu zeenkunzi zezimvu, zenziwe zayingqombela, nesigubungelo sezikhumba zamahlengezi,  nomkhusane osithelisayo;</p> 
 <p><a name="an_39:35">39:35</a> netyeya yesingqino, nezibonda zayo, nesihlalo sokucamagusha;</p> 
 <p><a name="an_39:36">39:36</a> netafile, neempahla zayo zonke, nezonka zokubonisa;</p> 
 <p><a name="an_39:37">39:37</a> nesiphatho sezibane esihle, nezibane zaso, izibane ezicwangcisiweyo, nempahla yaso yonke, neoli yokukhanyisa;</p> 
 <p><a name="an_39:38">39:38</a> nesibingelelo segolide, neoli yokuthambisa, nesiqhumiso esimnandi, nesisitheliso sokusithelisa umnyango wentente;</p> 
 <p><a name="an_39:39">39:39</a> nesibingelelo sobhedu, nothango lwaso lobhedu, izibonda zaso, nempahla yaso yonke; uhehema lwesitya sokuhlambela noseko lwalo;</p> 
 <p><a name="an_39:40">39:40</a> namawunduwundu entendelezo, neentsika zayo, neziseko zayo,  nesisitheliso sesango lentendelezo, nemitya yayo, nezikhonkwane zayo, nempahla yonke yenkonzo yomnquba, yentente yokuhlangana;</p> 
 <p><a name="an_39:41">39:41</a> nezambatho zokubusa, zokulungiselela engcweleni;  nezambatho ezingcwele zika-Aron umbingeleli, nezambatho zoonyana bakhe zokwenzelelela.</p> 
 <p><a name="an_39:42">39:42</a> Njengako konke uYehova abemwisele umthetho uMoses,  bawenjalo oonyana bakaSirayeli wonke umsebenzi.</p> 
 <p><a name="an_39:43">39:43</a> Wawukhangela uMoses wonke umsebenzi, nango ke bewenzile;  njengoko uYehova abemwisele umthetho ngako, bawenjenjalo.  Wabasikelela ke uMoses.</p> 
 <p><a name="an_40:1">40:1</a> Wathetha uYehova kuMoses wathi, Ngenyanga yokuqala,  ngolokuqala usuku enyangeni leyo,</p> 
 <p><a name="an_40:2">40:2</a> uze uwumise umnquba wentente yokuhlangana; ubeke khona ityeya yesingqino,</p> 
 <p><a name="an_40:3">40:3</a> uyisithelise ityeya ngomkhusane;</p> 
 <p><a name="an_40:4">40:4</a> ungenise itafile, uzicwangcise izinto zayo ezicwangciswayo;  ungenise isiphatho sezibane, uzimise izibane zaso;</p> 
 <p><a name="an_40:5">40:5</a> usimise isibingelelo segolide sokuqhumisela phambi kwetyeya yesingqino, usixhome isisitheliso somnyango emnqubeni;</p> 
 <p><a name="an_40:6">40:6</a> usimise isibingelelo sedini elinyukayo phambi komnyango womnquba wentente yokuhlangana;</p> 
 <p><a name="an_40:7">40:7</a> ulumise uhehema lwesitya sokuhlambela phakathi kwentente yokuhlangana nesibingelelo, ugalele amanzi kulo.</p> 
 <p><a name="an_40:8">40:8</a> Uze uyimise intendelezo ijikeleze, usixhome isisitheliso sesango lentendelezo.</p> 
 <p><a name="an_40:9">40:9</a> Uze uthabathe ioli yokuthambisa, uthambise umnquba neento zonke ezikuwo, uwungcwalise nempahla yawo yonke, ube yingcwele;</p> 
 <p><a name="an_40:10">40:10</a> uthambise isibingelelo sedini elinyukayo, nempahla yaso yonke, usingcwalise isibingelelo, sibe sisibingelelo esiyingcwele kangcwele;</p> 
 <p><a name="an_40:11">40:11</a> uthambise uhehema lwesitya sokuhlambela, noseko lwalo,  ulungcwalise.</p> 
 <p><a name="an_40:12">40:12</a> Uze usondeze uAron noonyana bakhe emnyango wentente yokuhlangana, ubahlambe ngamanzi;</p> 
 <p><a name="an_40:13">40:13</a> umnxibe uAron izambatho ezingcwele, umthambise,  umngcwalise, ukuze abe ngumbingeleli kum.</p> 
 <p><a name="an_40:14">40:14</a> Wosondeza oonyana bakhe, ubanxibe iingubo zangaphantsi;</p> 
 <p><a name="an_40:15">40:15</a> ubathambise njengoko wamthambisayo uyise, ukuze babe ngababingeleli kum; kuthi ukuthanjiswa kwabo kube kokobubingeleli obungunaphakade kubo, kwizizukulwana zabo.</p> 
 <p><a name="an_40:16">40:16</a> Wenza ke uMoses; njengako konke uYehova abemwisele umthetho ngako, wenjenjalo.</p> 
 <p><a name="an_40:17">40:17</a> Kwathi, ngenyanga yokuqala ngomnyaka wesibini, ngolokuqala enyangeni leyo, wamiswa umnquba.</p> 
 <p><a name="an_40:18">40:18</a> Wawumisa ke uMoses umnquba, wazibeka iziseko zawo,  wazimisa iiplanga zawo, wayifaka imivalo yawo, wazimisa iintsika zawo.</p> 
 <p><a name="an_40:19">40:19</a> Wayaneka intente phezu komnquba, wabeka isigubungelo sentente phezu kwayo phezulu, njengoko uYehova wamwisela umthetho uMoses.</p> 
 <p><a name="an_40:20">40:20</a> Wasithabatha isingqino, wasibeka etyeyeni, wazifaka izibonda etyeyeni, wasibeka isihlalo sokucamagusha phezu kwetyeya phezulu.</p> 
 <p><a name="an_40:21">40:21</a> Wayingenisa ityeya emnqubeni, wawuxhoma umkhusane osithelisayo, wayisithelisa ityeya yesingqino, njengoko uYehova wamwisela umthetho uMoses.</p> 
 <p><a name="an_40:22">40:22</a> Wayibeka itafile ententeni yokuhlangana, ngecala lomnquba elingasentla, nganeno komkhusane;</p> 
 <p><a name="an_40:23">40:23</a> wacwangcisa phezu kwayo ukucwangciswa kwezonka phambi koYehova, njengoko uYehova wamwiselayo umthetho uMoses.</p> 
 <p><a name="an_40:24">40:24</a> Wasimisa isiphatho sezibane ententeni yokuhlangana,  sakhangelana netafile ngecala lomnquba elingasezantsi;</p> 
 <p><a name="an_40:25">40:25</a> wazimisa izibane phambi koYehova, njengoko uYehova wamwiselayo umthetho uMoses.</p> 
 <p><a name="an_40:26">40:26</a> Wasibeka isibingelelo segolide ententeni yokuhlangana,  phambi komkhusane.</p> 
 <p><a name="an_40:27">40:27</a> Waqhumisela phezu kwaso ngesiqhumiso esimnandi, njengoko uYehova wamwiselayo umthetho uMoses.</p> 
 <p><a name="an_40:28">40:28</a> Wasixhoma isisitheliso somnyango emnqubeni.</p> 
 <p><a name="an_40:29">40:29</a> Wasibeka isibingelelo sedini elinyukayo emnyango womnquba wentente yokuhlangana; wanyusa kuso idini elinyukayo, nomnikelo wokudla, njengoko uYehova wamwiselayo umthetho uMoses.</p> 
 <p><a name="an_40:30">40:30</a> Walubeka uhehema lwesitya sokuhlambela phakathi kwentente yokuhlangana nesibingelelo eso, wagalela amanzi okuhlamba kulo.</p> 
 <p><a name="an_40:31">40:31</a> Bazihlamba ooMoses noAron noonyana bakhe izandla zabo neenyawo zabo khona.</p> 
 <p><a name="an_40:32">40:32</a> Ekungeneni kwabo ententeni yokuhlangana, nasekusondeleni kwabo esibingelelweni, bahlamba, njengoko uYehova wamwiselayo umthetho uMoses.</p> 
 <p><a name="an_40:33">40:33</a> Wayimisa intendelezo ejikeleza umnquba lo nesibingelelo esi, wasixhoma isisitheliso sesango lentendelezo. Wawugqiba ke uMoses umsebenzi.</p> 
 <p><a name="an_40:34">40:34</a> Ilifu layigubungela intente yokuhlangana, ubuqaqawuli bukaYehova bawuzalisa umnquba.</p> 
 <p><a name="an_40:35">40:35</a> UMoses akaba nakungena ententeni yokuhlangana, ngokuba ilifu lahlala phezu kwayo, ubuqaqawuli bukaYehova bawuzalisa umnquba.</p> 
 <p><a name="an_40:36">40:36</a> Belisithi lakunyuswa lisuswe ilifu emnqubeni, banduluke oonyana bakaSirayeli, benjenjalo ekundulukeni kwabo konke.</p> 
 <p><a name="an_40:37">40:37</a> Ke xa ilifu belingekanyuswa, bebenganduluki kude kube yimini yokunyuswa kwalo;</p> 
 <p><a name="an_40:38">40:38</a> kuba ilifu likaYehova beliba phezu komnquba emini, umlilo ube phezu kwawo ebusuku, phambi kwendlu yonke kaSirayeli,  ekundulukeni kwabo konke.</p> 
 <p></p><hr>
 <center>
 <a href="lev.htm">Next: Leviticus</a></center>
 </body>