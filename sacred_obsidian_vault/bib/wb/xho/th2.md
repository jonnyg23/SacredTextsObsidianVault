<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="th1.htm">Previous</a> 
 <a href="ti1.htm">Next</a> 
 </center>
 <hr>
  <h3 align="center">Xhosa Bible: 2 Thessalonians</h3> 
 <p><a name="an_1:1">1:1</a> UPawulos noSilvano noTimoti babhalela ibandla labaseTesalonika, elikuThixo uBawo wethu, neNkosi yethu uYesu Kristu;</p> 
 <p><a name="an_1:2">1:2</a> bathi, Makube lubabalo kuni, noxolo oluvela kuThixo uBawo,  neNkosi yethu uYesu Kristu.</p> 
 <p><a name="an_1:3">1:3</a> Simelwe kukuhlala sibulela kuThixo ngenxa yenu, bazalwana,  njengokuba kufanelekile, ngokuba lukhula ngokugqithiseleyo ukholo lwenu, lusanda uthandano lwenu nonke ngabanye;</p> 
 <p><a name="an_1:4">1:4</a> ngokokude thina ngokwethu siqhayise ngani emabandleni kaThixo, ngenxa yonyamezelo lwenu, nokholo lwenu,  ezintshutshisweni zenu zonke, nasezimbandezelweni enizinyamezelayo;</p> 
 <p><a name="an_1:5">1:5</a> umbonakaliso ke lowo womgwebo onobulungisa kaThixo, ukuze nibalelwe ekuthini nibufanele ubukumkani bukaThixo, enithi ngenxa yabo nive nokuva ubunzima;</p> 
 <p><a name="an_1:6">1:6</a> ukuba kanti yinto ebubulungisa kuThixo ukubabuyekeza ngembandezelo abanibandezelayo;</p> 
 <p><a name="an_1:7">1:7</a> athi, nina babandezelwayo, anibuyekeze ngokuniphumza kunye nathi, ekutyhilekeni kweNkosi uYesu, ivela emazulwini inezithunywa zamandla ayo;</p> 
 <p><a name="an_1:8">1:8</a> inomlilo odangazelayo, ibaphindezela abangamaziyo uThixo,  nabangazilulameliyo iindaba ezilungileyo zeNkosi yethu uYesu Kristu;</p> 
 <p><a name="an_1:9">1:9</a> bona abo baya kuva ukubethwa, intshabalalo engunaphakade ke leyo, bemke ebusweni beNkosi, nasebuqaqawulini bokomelela kwayo;</p> 
 <p><a name="an_1:10">1:10</a> xa ithe yeza kuzukiswa kubangcwele bayo, imangaliseke kubo bonke abakholwayo (ngokuba nakholwa bubungqina bethu kuni),  ngaloo mini.</p> 
 <p><a name="an_1:11">1:11</a> Ngoko ke sihlala sithandaza nokuthandaza ngenxa yenu, ukuba uThixo wethu anibalele ekuthini nilufanele ubizo lwenu, azalise ngokunamandla konke ukukholiswa kukulunga, nomsebenzi wokholo;</p> 
 <p><a name="an_1:12">1:12</a> ukuze lizukiswe igama leNkosi yethu uYesu Kristu kuni, nani nizukiswe kuye, ngokobabalo lukaThixo wethu, neNkosi yethu uYesu Kristu.</p> 
 <p><a name="an_2:1">2:1</a> Ke kaloku siyanicela, bazalwana, ngenxa yokufika kweNkosi yethu uYesu Kristu, nokuhlanganiselwa kwethu kuyo,</p> 
 <p><a name="an_2:2">2:2</a> ukuba ningazanyazanyiswa kwakamsinya, nahlukane nengqiqo;  ukuba ningabi navuso ngamoya, ngalizwi, ngancwadi ingathi,  ivela kuthi, ngokungathi iselingene imini leyo kaKristu.</p> 
 <p><a name="an_2:3">2:3</a> Makungabikho bani unilukuhlayo nangalunye uhlobo; ngokuba ayinakufika yona, lungakhanga lufike ulahlo kuqala, atyhileke umntu wesono, unyana wotshabalalo;</p> 
 <p><a name="an_2:4">2:4</a> lowo uchasayo, uziphakamisayo ngaphezu kwento yonke ekuthiwa nguThixo, nehlonelwayo, ngokokude azihlalise etempileni kaThixo, ezenza uThixo, ezibonisa ukuba unguThixo.</p> 
 <p><a name="an_2:5">2:5</a> Anikhumbuli na, ukuba oko bendisekuni ndanixelela ezi zinto?</p> 
 <p><a name="an_2:6">2:6</a> Nangoku niyakwazi okubambezelayo, ukuze atyhileke ngelakhe ixesha.</p> 
 <p><a name="an_2:7">2:7</a> Kuba imfihlelo yokuchasana nomthetho iselisebenza; kodwa kulindwe ukuba ade lowo ubambezelayo ngoku asuswe kanye.</p> 
 <p><a name="an_2:8">2:8</a> Andule ukutyhileka ongenamthetho; lowo iya kumtshisa iNkosi ngomoya womlomo wayo, imbangise ngokubonakala kokufika kwayo:</p> 
 <p><a name="an_2:9">2:9</a> kwalowo, ukufika kungokokusebenza kukaSathana, ngayo imisebenzi yonke yamandla, nemiqondiso, nezimanga zobuxoki,</p> 
 <p><a name="an_2:10">2:10</a> nangako ukulukuhla konke kokungalungisi kwabo batshabalalayo; ngenxa enokuba bengakwamkelanga ukuyithanda inyaniso, ukuze basindiswe.</p> 
 <p><a name="an_2:11">2:11</a> Nangenxa yoko, uThixo uya kubathumela ulahlekiso olusebenza ngamandla, ukuze bakholwe bubuxoki;</p> 
 <p><a name="an_2:12">2:12</a> ukuze bagwetywe bonke abangakholwanga yiyo inyaniso, basuka bakholiswa kuko ukungalungisi.</p> 
 <p><a name="an_2:13">2:13</a> Ke thina simelwe kukuhlala sibulela kuye uThixo ngenxa yenu, bazalwana bathandiweyo yiNkosi, ukuba uThixo kwasekuqalekeni waninyulela ukusindiswa, ngokungcwalisa koMoya nokukholwa yinyaniso;</p> 
 <p><a name="an_2:14">2:14</a> awanibizela kuko oko ngazo iindaba ezilungileyo zethu,  ukuba nizuze uzuko lweNkosi yethu uYesu Kristu.</p> 
 <p><a name="an_2:15">2:15</a> Ngoko ke, bazalwana, yimani, nizibambe izithethe enazifundiswayo, nokuba kungelizwi, nokuba kungencwadi yethu.</p> 
 <p><a name="an_2:16">2:16</a> Ke kaloku, iNkosi yethu uYesu Kristu ngokwayo, noThixo uBawo wethu owasithandayo, wasinika intuthuzelo engunaphakade,  nethemba elilungileyo ngobabalo,</p> 
 <p><a name="an_2:17">2:17</a> wanga angazithuthuzela iintliziyo zenu, anizimase kuwo onke amazwi nemisebenzi elungileyo.</p> 
 <p><a name="an_3:1">3:1</a> Elokugqiba, sithandazeleni, bazalwana, ukuba ilizwi leNkosi likhawuleze, lizukiswe, njengoko lenjenjalo nakuni;</p> 
 <p><a name="an_3:2">3:2</a> nokuba sihlangulwe ebantwini abangendawo, abakhohlakeleyo;  kuba ukholo alubantwini bonke.</p> 
 <p><a name="an_3:3">3:3</a> Ithembekile ke yona iNkosi, eya kunizimasa, inigcine kuyo inkohlakalo.</p> 
 <p><a name="an_3:4">3:4</a> Sikholose ngani ke ngokwaseNkosini, ukuba izinto esinithethela zona niyazenza, nabe nisaya kuzenza.</p> 
 <p><a name="an_3:5">3:5</a> Yanga ke iNkosi ingathi iintliziyo zenu izikhokelele eluthandweni lukaThixo, naselunyamezelweni lukaKristu.</p> 
 <p><a name="an_3:6">3:6</a> Ke kaloku siyanithethela, bazalwana, egameni leNkosi yethu uYesu Kristu, ukuba nikhwebuke kubo bonke abazalwana abahamba ngokunxaxha, bengahambi ngokwesithethe abasamkelayo kuthi.</p> 
 <p><a name="an_3:7">3:7</a> Kuba niyazi ngokwenu, ukuba nimelwe kukuthini na ukusilinganisa; ngokuba asinxaxhanga phakathi kwenu.</p> 
 <p><a name="an_3:8">3:8</a> Asidlanga sonka samntu ngesisa; sidle ngokubulaleka nangemigu, sisebenza ubusuku nemini, ukuze singabi bunzima nakubani kuni;</p> 
 <p><a name="an_3:9">3:9</a> kungengakuba sasingenagunya; senzela ukuze sizinikele sibe ngumfuziselo kuni, nize nina nixelise thina.</p> 
 <p><a name="an_3:10">3:10</a> Kuba naxenikweni besikuni, sanithethela ngelithi, Ukuba umntu akathandi kusebenza, makangadli nokudla.</p> 
 <p><a name="an_3:11">3:11</a> Kuba siyeva ukuba inxenye phakathi kwenu ihamba ngokunxaxha, ingasebenzi nento, izifaka kwizinto zabanye.</p> 
 <p><a name="an_3:12">3:12</a> Abanjalo ke siyabathethela, sibavuselela ngayo iNkosi yethu uYesu Kristu, ukuba bathi, besebenza ngokuzola, badle esisesabo isonka.</p> 
 <p><a name="an_3:13">3:13</a> Ke nina, bazalwana, musani ukutha amandla ekwenzeni okulungileyo.</p> 
 <p><a name="an_3:14">3:14</a> Ukuba ke kukho bani ungalilulameliyo ilizwi lethu ngencwadi le, mqondeni lowo, ningazidibanisi naye, ukuze adane.</p> 
 <p><a name="an_3:15">3:15</a> Noko ke ze ningambaleli ekuthini ulutshaba; manimluleke njengomzalwana.</p> 
 <p><a name="an_3:16">3:16</a> Yanga ke iNkosi yoxolo ngokwayo inganinika uxolo ngamaxa onke, ngeendlela zonke. INkosi mayibe nani nonke.</p> 
 <p><a name="an_3:17">3:17</a> Umbuliso ngesam isandla, mna Pawulos. Nguwo lowo umqondiso kuzo zonke iincwadi; ndenjenjalo ukubhala.</p> 
 <p><a name="an_3:18">3:18</a> Ubabalo lweNkosi yethu uYesu Kristu malube nani nonke.  Amen.</p> 
 <p></p><hr>
 <center>
 <a href="ti1.htm">Next: 1 Timothy</a></center>
 </body>