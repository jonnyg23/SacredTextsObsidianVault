<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="luk.htm">Previous</a> 
 <a href="act.htm">Next</a> 
 </center>
 <hr>
  <h3 align="center">Xhosa Bible: John</h3> 
 <p><a name="an_1:1">1:1</a> Ekuqalekeni ube ekho uLizwi, waye uLizwi ekuye uThixo, waye uLizwi enguThixo.</p> 
 <p><a name="an_1:2">1:2</a> Yena lowo ebekho ekuqalekeni kuThixo.</p> 
 <p><a name="an_1:3">1:3</a> Izinto zonke zabakho ngaye; engekho yena, akubangakho nanye into ethe yabakho.</p> 
 <p><a name="an_1:4">1:4</a> Kuye kwakukho ubomi, baye ubomi obo bulukhanyiselo lwabantu.</p> 
 <p><a name="an_1:5">1:5</a> Ukhanyiso ke olo lwabonakala ebumnyameni, basuka ubumnyama abaluqiqa.</p> 
 <p><a name="an_1:6">1:6</a> Kwakho mntu uthunyiweyo evela kuThixo, ugama linguYohane.</p> 
 <p><a name="an_1:7">1:7</a> Lowo weza kuba lingqina, ukuze angqine ngalo ukhanyiso,  ukuze bonke bakholwe ngaye.</p> 
 <p><a name="an_1:8">1:8</a> Yena lowo ubengelulo ukhanyiso; weza kungqina ngalo ukhanyiso.</p> 
 <p><a name="an_1:9">1:9</a> Waye ke yena elukhanyiso oluyinyaniso, olubakhanyiselayo abantu bonke, esiza ehlabathini.</p> 
 <p><a name="an_1:10">1:10</a> Ube esehlabathini ke; ihlabathi labakho ngaye, ihlabathi alimazanga.</p> 
 <p><a name="an_1:11">1:11</a> Weza kokwakhe, baza abakhe abamvuma.</p> 
 <p><a name="an_1:12">1:12</a> Ke bonke abamamkelayo wabanika igunya lokuba babe ngabantwana bakaThixo, abo ke bakholwayo kwigama lakhe;</p> 
 <p><a name="an_1:13">1:13</a> abangazalwanga ngagazi, nangakuthanda kwanyama,  nangakuthanda kwandoda; bazalwa nguThixo.</p> 
 <p><a name="an_1:14">1:14</a> ULizwi waba yinyama, wahlala phakathi kwethu, sabubona ubuqaqawuli bakhe, ubuqaqawuli kanye bowokuphela kwamzeleyo uYise, ezele lubabalo nayinyaniso.</p> 
 <p><a name="an_1:15">1:15</a> Uthi uYohane angqine ngaye, adanduluke esithi, Ubenguye lo bendithetha yena, ndisithi, Lowo uzayo emva kwam, usuke waba phambi kwam, ngokuba waye etanci kum.</p> 
 <p><a name="an_1:16">1:16</a> Enzalisekweni yakhe thina sonke samkela kwaubabalo phezu kobabalo.</p> 
 <p><a name="an_1:17">1:17</a> Ngokuba umthetho wawiswa ngoMoses, lwabakho lona ubabalo nenyaniso ngoYesu Kristu.</p> 
 <p><a name="an_1:18">1:18</a> Akukho namnye wakha wambona uThixo; uNyana okuphela kwamzeleyo, lowo usesifubeni sikaYise, nguye ocacise oko.</p> 
 <p><a name="an_1:19">1:19</a> Nabu ke ubungqina bukaYohane, oko amaYuda athuma ababingeleli nabaLevi, bephuma eYerusalem, ukuze bambuze besithi, Wena ungubani na?</p> 
 <p><a name="an_1:20">1:20</a> Wavuma akakhanyela, wavuma esithi, Andinguye mna uKristu.</p> 
 <p><a name="an_1:21">1:21</a> Bambuza, besithi, Untoni na ke? UnguEliya na? Athi,  Andinguye. Unguye na umprofeti lowo? Wathi ukuphendula, Hayi.</p> 
 <p><a name="an_1:22">1:22</a> Bathi ngoko kuye, Ungubani na ke? ukuze sibaphendule abo basithumileyo. Uthini na wena ngawe ngokwakho?</p> 
 <p><a name="an_1:23">1:23</a> Wathi, Mna ndililizwi lodandulukayo entlango, lisithi,  Yityenenezeni indlela yeNkosi, njengoko watshoyo uIsaya umprofeti.</p> 
 <p><a name="an_1:24">1:24</a> Baye abo babethunyiwe bengabakubo abaFarisi.</p> 
 <p><a name="an_1:25">1:25</a> Bambuza bathi kuye, Ubhaptizelani na phofu, ukuba wena akunguye uKristu, noEliya, nomprofeti lowo?</p> 
 <p><a name="an_1:26">1:26</a> Wabaphendula uYohane, esithi, Mna ndibhaptiza ngamanzi; ke phakathi kwenu kumi eningamaziyo nina.</p> 
 <p><a name="an_1:27">1:27</a> Yena ngothe, esiza emva kwam nje, wesuka waba phambi kwam,  endingafanelekileyo mna ukuba ndinyobulule umtya wembadada yakhe.</p> 
 <p><a name="an_1:28">1:28</a> Ezi zinto zenzeka eBhetabhara, phesheya kweYordan, apho uYohane wayebhaptiza khona.</p> 
 <p><a name="an_1:29">1:29</a> Ngengomso uYohane umbona uYesu esiza kuye, athi, Nantso iMvana kaThixo, ethwala isuse isono sehlabathi.</p> 
 <p><a name="an_1:30">1:30</a> Nguye lo ndathi ngaye mna, Emva kwam kuza indoda, esuke yaba phambi, kwam; ngokuba yayitanci kum.</p> 
 <p><a name="an_1:31">1:31</a> Bendingayazi nam; le nto ndeza mna, ndibhaptiza ngamanzi,  kukuze ibonakalaliswe kuSirayeli.</p> 
 <p><a name="an_1:32">1:32</a> Wangqina uYohane, esithi, Ndimbonile uMoya, esihla njengehobe, ephuma ezulwini, wahlala phezu kwakhe.</p> 
 <p><a name="an_1:33">1:33</a> Bendingamazi nam; owandithumayo ukubhaptiza ngamanzi, nguye owathi kum, Othe wambona uMoya esihla ahlale phezu kwakhe,  nguye lowo ubhaptiza ngoMoya oyiNgcwele.</p> 
 <p><a name="an_1:34">1:34</a> Nam ndibonile, ndingqinile, ukuba lo nguye uNyana kaThixo.</p> 
 <p><a name="an_1:35">1:35</a> Ngengomso ubuye wema uYohane nababini kubafundi bakhe;</p> 
 <p><a name="an_1:36">1:36</a> ondele kuYesu ehamba, uthi, Nantso iMvana kaThixo.</p> 
 <p><a name="an_1:37">1:37</a> Bamva ethetha abafundi ababini, bamlandela uYesu.</p> 
 <p><a name="an_1:38">1:38</a> Ke kaloku ujikile uYesu, ababone belandela, athi kubo,  Nifuna ntoni na? Bathi ke bona kuye, Rabhi (oko kukuthi ngentetho evakalayo, mfundisi), uhlala phi na?</p> 
 <p><a name="an_1:39">1:39</a> Athi kubo, Yizani nibone. Beza, babona ke apho ahlala khona; bahlala naye loo mini; laye ke ilixa lingathi leleshumi.</p> 
 <p><a name="an_1:40">1:40</a> YayinguAndreya, umzalwana kaSimon Petros, omnye wabo babini, babeve kuYohane, bamlandela.</p> 
 <p><a name="an_1:41">1:41</a> Yena ufumana kuqala owakhe umzalwana, uSimon, athi kuye,  Simfumene uMesiya (oko kukuthi ngentetho evakalayo, uKristu).</p> 
 <p><a name="an_1:42">1:42</a> Wamsa kuYesu; uthe ke uYesu wondela kuye, wathi, Wena unguSimon, unyana kaYona; kuya kuthiwa unguKefas (oko kukuthi ngentetho evakalayo, unguPetros).</p> 
 <p><a name="an_1:43">1:43</a> Ngengomso uYesu wafuna ukuphuma aye kwelaseGalili; ufumana uFilipu, athi kuye, Ndilandele.</p> 
 <p><a name="an_1:44">1:44</a> Ke kaloku uFilipu ebengowaseBhetesayida, womzi wakuloAndreya noPetros.</p> 
 <p><a name="an_1:45">1:45</a> UFilipu ufumana uNataniyeli, athi kuye, Lowo uMoses wabhala ngaye emthethweni, kwanabaprofeti, simfumene, uYesu unyana kaYosefu, lowo waseNazarete.</p> 
 <p><a name="an_1:46">1:46</a> Wathi uNataniyeli kuye, Inako na into elungileyo ukuphuma eNazarete? Athi uFilipu kuye, Yiza ubone.</p> 
 <p><a name="an_1:47">1:47</a> UYesu wambona uNataniyeli esiza kuye, athi ngaye, Nanko umSirayeli inyaniso, ekungekho nkohliso kuye.</p> 
 <p><a name="an_1:48">1:48</a> Athi uNataniyeli kuye, Undazi ngani na? Waphendula uYesu wathi kuye, Phambi kokuba uFilipu akubize, uphantsi komkhiwane,  ndandikubona.</p> 
 <p><a name="an_1:49">1:49</a> Aphendule uNataniyeli athi kuye, Rabhi, wena unguye uNyana kaThixo, wena unguye uKumkani kaSirayeli.</p> 
 <p><a name="an_1:50">1:50</a> Waphendula uYesu wathi kuye, Ngokuba ndithe kuwe,  Ndandikubona uphantsi komkhiwane, uyakholwa na? Uya kubona izinto ezingaphezulu kwezo.</p> 
 <p><a name="an_1:51">1:51</a> Athi kuye, Inene, inene, ndithi kuni, Emveni koku niya kulibona izulu livulekile, nezithunywa zikaThixo zinyuka zisihla phezu koNyana woMntu.</p> 
 <p><a name="an_2:1">2:1</a> Kuthe ngomhla wesithathu, kwabakho umsitho eKana yelaseGalili; waye unina kaYesu ekhona.</p> 
 <p><a name="an_2:2">2:2</a> Wamenyelwa ke noYesu kwanabafundi bakhe emsithweni lowo.</p> 
 <p><a name="an_2:3">2:3</a> Kuthe ke, bakuphelelwa yiwayini, wathi unina kaYesu kuye,  Abanawayini.</p> 
 <p><a name="an_2:4">2:4</a> Uthi uYesu kuye, Yintoni na enam nawe, mfazi? Alikafiki ilixa lam.</p> 
 <p><a name="an_2:5">2:5</a> Athi unina kubalungiseleli, Asukuba ekuthetha kuni,  kwenzeni.</p> 
 <p><a name="an_2:6">2:6</a> Kwakumi khona ke imiphanda yamatye imithandathu,  ngokwentlambululo yamaYuda, engena ngaminye iibhate ezimbini nantathu.</p> 
 <p><a name="an_2:7">2:7</a> Athi kubo uYesu, Yizaliseni imiphanda ngamanzi. Bayizalisa ke, yada yee cike.</p> 
 <p><a name="an_2:8">2:8</a> Athi kubo, Yikhani ngoku, nise kwinjoli. Besa ke.</p> 
 <p><a name="an_2:9">2:9</a> Ke kaloku, yakuweva injoli amanzi abenziwe iwayini (yayingayazi apho ivela khona; kodwa abalungiseleli ababewakhile amanzi babesazi), yasuka injoli yabiza umyeni.</p> 
 <p><a name="an_2:10">2:10</a> Yathi kuye, Wonke umntu ubeka kuqala iwayini emnandi, aze xa bathe basela bakholisa, andule ukubeka enganeno kwaleyo;  wena uyibandezile iwayini emnandi, kwada kwangoku.</p> 
 <p><a name="an_2:11">2:11</a> Oku kuqaleka kwemiqondiso wakwenza uYesu eKana yelaseGalili, walubonakalalisa Uzuko lwakhe; bakholwa kuye abafundi bakhe.</p> 
 <p><a name="an_2:12">2:12</a> Emveni koko wehla waya eKapernahum, yena nonina,  nabazalwana bakhe, nabafundi bakhe; bahlala khona iintsuku ezingeninzi.</p> 
 <p><a name="an_2:13">2:13</a> Yayikufuphi ke ipasika yamaYuda; wenyuka uYesu waya eYerusalem.</p> 
 <p><a name="an_2:14">2:14</a> Wabafumana etempileni ababethengisa ngeenkomo nezimvu namahobe, nabananisa ngemali behleli.</p> 
 <p><a name="an_2:15">2:15</a> Wenza iziniya ngemizi, wabakhupha bonke etempileni,  kwanezimvu neenkomo; wayiphalaza imali yabananisi, wazibhukuqa neetafile;</p> 
 <p><a name="an_2:16">2:16</a> wathi nakwabo bathengisa ngamahobe, Ezi zinto zisuseni apha; musani ukuyenza indlu kaBawo indlu yokuthengisela.</p> 
 <p><a name="an_2:17">2:17</a> Bakhumbula ke abafundi bakhe, ukuba kubhaliwe kwathiwa,  Ukuzondelela indlu yakho kundidlile kanye.</p> 
 <p><a name="an_2:18">2:18</a> Aphendula ke ngoko amaYuda, athi kuye, Usibonisa mqondiso mni na, uzenza nje ezi zinto?</p> 
 <p><a name="an_2:19">2:19</a> Waphendula uYesu wathi kubo, Yichitheni le tempile, mna ke ndiya kuyivusa ngeentsuku ezintathu.</p> 
 <p><a name="an_2:20">2:20</a> Athi ke ngoko amaYuda, Yayiminyaka imashumi mane anesithandathu nje isakhiwa le tempile, ke wena woyivusa ngeentsuku ezintathu na?</p> 
 <p><a name="an_2:21">2:21</a> Yena ke wayethetha ngetempile yomzimba wakhe.</p> 
 <p><a name="an_2:22">2:22</a> Ke ngoko, xenikweni wavukayo kwabafileyo, bakhumbula abafundi bakhe, ukuba ebekuthethile oku kubo, bakholwa sisibhalo nalilizwi awalithethayo uYesu.</p> 
 <p><a name="an_2:23">2:23</a> Ke kaloku, akubon ukuba useYerusalem epasikeni,  emthendelekweni, into eninzi yakholwa kulo igama lakhe, ibona imiqondiso yakhe abeyenza.</p> 
 <p><a name="an_2:24">2:24</a> Ke yena uYesu akaziyekelanga kubo, ngenxa yokuba ebazi bonke;</p> 
 <p><a name="an_2:25">2:25</a> nangokuba bekungafuneki kuye, ukuba kungqine bani ngaye umntu, kuba ubekwazi yena okungaphakathi komntu.</p> 
 <p><a name="an_3:1">3:1</a> Kwaye kukho ke umntu wakubaFarisi, ogama linguNikodemo,  umphathi wamaYuda.</p> 
 <p><a name="an_3:2">3:2</a> Lowo weza kuYesu ebusuku, wathi kuye, Rabhi, siyazi ukuba ungumfundisi ovela kuThixo; kuba akukho namnye unako ukuyenza le miqondiso uyenzayo wena, ukuba uThixo akanaye.</p> 
 <p><a name="an_3:3">3:3</a> Waphendula uYesu wathi kuye, Inene, inene, ndithi kuwe,  Ukuba akathanga umntu azalwe ngokutsha, akanakububona ubukumkani bukaThixo.</p> 
 <p><a name="an_3:4">3:4</a> Uthi uNikodemo kuye, Angathini na umntu ukuzalwa emdala?  Angaba nako yini na ukungena okwesibini esizalweni sonina azalwe?</p> 
 <p><a name="an_3:5">3:5</a> Waphendula uYesu wathi, Inene, inene, ndithi kuwe, Ukuba umntu akathanga azalwe ngamanzi nanguMoya, akanakungena ebukumkanini bukaThixo.</p> 
 <p><a name="an_3:6">3:6</a> Okuzelwe yinyama kuyinyama, nokuzelwe nguMoya kungumoya.</p> 
 <p><a name="an_3:7">3:7</a> Musa ukumangaliswa kukuba ndithe kuwe, Nimelwe kukuthi nizalwe ngokutsha.</p> 
 <p><a name="an_3:8">3:8</a> Umoya uphepheza apho uthanda khona, uze usive isandi sawo,  kodwa ungawazi apho uvela khona, nalapho usinga khona:  bakwanjalo bonke abazelwe nguMoya.</p> 
 <p><a name="an_3:9">3:9</a> Waphendula uNikodemo wathi kuye, Zingathini na ezi zinto ukuba nokubakho?</p> 
 <p><a name="an_3:10">3:10</a> Waphendula uYesu wathi kuye, Wena, ungumfundisi nje wakwaSirayeli, akuzazi na ezi zinto?</p> 
 <p><a name="an_3:11">3:11</a> Inene, inene, ndithi kuwe, Sithetha esikwaziyo, singqine esikubonileyo; nisuke ningabamkeli ubungqina bethu.</p> 
 <p><a name="an_3:12">3:12</a> Ukuba ndinixelele izinto ezisemhlabeni, naza anakholwa,  nothini na ukukholwa, ukuba ndithe ndanixelela izinto ezisemazulwini?</p> 
 <p><a name="an_3:13">3:13</a> Akukho namnye unyukileyo waya emazulwini, ngulowo yedwa wehla ephuma emazulwini, uNyana woMntu, lowo usemazulwini.</p> 
 <p><a name="an_3:14">3:14</a> Njengokuba ke uMoses wayiphakamisayo inyoka entlango,  umelwe kukuphakanyiswa ngokunjalo uNyana woMntu;</p> 
 <p><a name="an_3:15">3:15</a> ukuze bonke abakholwayo kuye bangatshabalali, koko babe nobomi obungunaphakade.</p> 
 <p><a name="an_3:16">3:16</a> Kuba wenjenje uThixo ukulithanda kwakhe ihlabathi, ude wancama uNyana wakhe okuphela kwamzeleyo, ukuze bonke abakholwayo kuye bangatshabalali, koko babe nobomi obungunaphakade.</p> 
 <p><a name="an_3:17">3:17</a> Kuba uThixo akamthumanga uNyana wakhe ehlabathini, ukuze aligwebe ihlabathi; wamthuma ukuze ihlabathi lisindiswe ngaye.</p> 
 <p><a name="an_3:18">3:18</a> Lowo ukholwayo kuye, akagwetywa; ke lowo ungakholwayo,  uselegwetyiwe, ngokuba engakholwanga kwigana loNyana okuphela kwamzeleyo uThixo.</p> 
 <p><a name="an_3:19">3:19</a> Ke kaloku, umgwebo nguwo lo, ukuba ukhanyiso lufikile ehlabathini, baza abantu bathanda ubumnyama ngaphezu kokhanyiso; kuba imisebenzi yabo ingendawo.</p> 
 <p><a name="an_3:20">3:20</a> Kuba bonke abenza okubi, bayaluthiya ukhanyiso, bangezi elukhanyisweni, ukuze imisebenzi yabo ingohlwaywa.</p> 
 <p><a name="an_3:21">3:21</a> Ke lowo uyenzayo inyaniso uyeza elukhanyisweni, ukuze imisebenzi yakhe ibonakalaliswe; ngokuba isetyenzelwe kuThixo.</p> 
 <p><a name="an_3:22">3:22</a> Emveni kwezi zinto, weza uYesu nabafundi bakhe emhlabeni wakwaYuda; wakha walibala khona apho nabo; wabhaptiza.</p> 
 <p><a name="an_3:23">3:23</a> Waye ke noYohane ebhaptiza e-Enon, kufuphi neSalem, ngokuba amanzi abemaninzi khona apho; babesiza ke babhaptizwe.</p> 
 <p><a name="an_3:24">3:24</a> Kuba ebengekaphoswa entolongweni uYohane.</p> 
 <p><a name="an_3:25">3:25</a> Kwabakho ke imbuzwano kubafundi bakaYohane namaYuda ngokuhlanjululwa.</p> 
 <p><a name="an_3:26">3:26</a> Beza kuYohane, bathi kuye, Rabhi, lowa wayenawe phesheya kweYordan, umngqinela, yabona, yena uyabhaptiza; beza kuye ke bonke.</p> 
 <p><a name="an_3:27">3:27</a> Waphendula uYohane wathi, Akanakwamkela nto umntu,  engayinikwanga ivela emazulwini.</p> 
 <p><a name="an_3:28">3:28</a> Nani ngokwenu niyandingqinela ukuba ndathi, Andinguye uKristu mna; ndathi, Ndithunyiwe phambi kwakhe.</p> 
 <p><a name="an_3:29">3:29</a> Lowo unomtshakazi ngumyeni; isihlobo ke somyeni, esimiyo simve, sivuya kunene ngenxa yezwi lomyeni; ngoko olu luvuyo lwam luzalisekile.</p> 
 <p><a name="an_3:30">3:30</a> Yena umelwe kukuthi ande, ndinciphe ke mna.</p> 
 <p><a name="an_3:31">3:31</a> Lowo uvela phezulu ungaphezu kwabo bonke; lowo uphuma emhlabeni ungowasemhlabeni, ethetha okwasemhlabeni. Lowo ungowasemazulwini ungaphezu kwabo bonke;</p> 
 <p><a name="an_3:32">3:32</a> akubonileyo ke wakuva, uyakungqina oko; akukho bani ubamkelayo ubungqina bakhe.</p> 
 <p><a name="an_3:33">3:33</a> Lowo ubamkeleyo ubungqina bakhe, utywine waqinisela ukuthi,  uThixo uyinyaniso;</p> 
 <p><a name="an_3:34">3:34</a> kuba lowo uthunywe nguThixo, uthetha amazwi kaThixo; kuba uThixo akamniki uMoya ngomlinganiselo.</p> 
 <p><a name="an_3:35">3:35</a> UYise uyamthanda uNyana; uzinikele zonke izinto esandleni sakhe.</p> 
 <p><a name="an_3:36">3:36</a> Lowo ukholwayo kuNyana, unobomi obungunaphakade; ke lowo ungamviyo uNyana, akayi kubona bomi; ingqumbo kaThixo ihleli phezu kwakhe.</p> 
 <p><a name="an_4:1">4:1</a> Ithe ngoko iNkosi, yakwazi ukuba abaFarisi bavile ukuba uYesu ugqithisile kuYohane ngokwenza nokubhaptiza abafundi</p> 
 <p><a name="an_4:2">4:2</a> (nakubeni ke uYesu ngokwakhe ebengabhaptizi, bekubhaptiza abafundi bakhe),</p> 
 <p><a name="an_4:3">4:3</a> yalishiya yona elakwaYuda, yabuya yaya kwelaseGalili.</p> 
 <p><a name="an_4:4">4:4</a> Ibimelwe ke kukuthi icande kwela maSamariya.</p> 
 <p><a name="an_4:5">4:5</a> Ifike ke emzini welamaSamariya ekuthiwa yiSikare, kufuphi nomhlaba awathi uYakobi wawunika uYosefu unyana wakhe.</p> 
 <p><a name="an_4:6">4:6</a> Ke kaloku umthombo kaYakobi ubukhona. Uthe ke ngoko uYesu,  ebulalekile kukuhamba, wahlala enjalo phezu komthombo; ilixa ngathi belilelesithandathu.</p> 
 <p><a name="an_4:7">4:7</a> Kufika intokazi yelamaSamariya, isiza kukha amanzi, athi uYesu kuyo, Ndiphe ndisele.</p> 
 <p><a name="an_4:8">4:8</a> (Kuba abafundi bakhe bebemke baya kuthenga ukudla emzini apho.)</p> 
 <p><a name="an_4:9">4:9</a> Ithi ngoko intokazi engumSamariyakazi kuye, Uthini na wena,  ungumYuda nje, ukucela kum into eselwayo, ndingumSamariyakazi nje? Kuba akanabudlelane amaYuda namaSamariya.</p> 
 <p><a name="an_4:10">4:10</a> Waphendula uYesu wathi kuyo, Ukuba ubusazi isipho sikaThixo, nokuba ngubani na lo uthi kuwe, Ndiphe ndisele: unge ucele kuye wena, wakupha amanzi aphilileyo.</p> 
 <p><a name="an_4:11">4:11</a> Ithi intokazi kuye, Nkosi, akunanto yakukha, nequla linzulu; uwazuza phi na ke amanzi aphilileyo lawo?</p> 
 <p><a name="an_4:12">4:12</a> Wena umkhulu yini na kunobawo wethu uYakobi, owasinikayo iqula eli, wayesela kulo yena, nabantwana bakhe, nemfuyo yakhe?</p> 
 <p><a name="an_4:13">4:13</a> Waphendula uYesu wathi kuyo, Bonke abasela kula manzi, baya kubuya banxanwe;</p> 
 <p><a name="an_4:14">4:14</a> ke yena othe wasela kuwo amanzi, endiya kumpha wona mna,  akasayi kuza anxanwe naphakade; aya kusuka amanzi, endiya kumpha wona, abe ngumthombo kuye wamanzi ampompozela ebomini obungunaphakade.</p> 
 <p><a name="an_4:15">4:15</a> Ithi intokazi kuye, Nkosi, ndiphe loo manzi, ukuze ndinganxanwa, ndingezi nokuza kukha apha.</p> 
 <p><a name="an_4:16">4:16</a> Athi uYesu kuyo, Hamba uye kubiza indoda yakho, uze apha.</p> 
 <p><a name="an_4:17">4:17</a> Yaphendula intokazi yathi, Andinandoda. Athi uYesu kuyo,  Ulungisile ukuthi, Andinandoda;</p> 
 <p><a name="an_4:18">4:18</a> kuba ubunamadoda amahlanu; onayo ngoku asindoda yakho,  unyanisile ukutsho.</p> 
 <p><a name="an_4:19">4:19</a> Ithi intokazi kuye, Nkosi, ndiyabona ukuba ungumprofeti wena.</p> 
 <p><a name="an_4:20">4:20</a> Oobawo bethu babenqula kule ntaba; nina ke nithi iseYerusalem indawo apho abantu bamelwe kukunqula khona.</p> 
 <p><a name="an_4:21">4:21</a> Athi uYesu kuyo, Ntokazindini, kholwa ndim, ukuba kuza ilixa, eningasayi kuthi nakule ntaba, naseYerusalem, nimnqule uBawo.</p> 
 <p><a name="an_4:22">4:22</a> Nina ninqula eningakwaziyo; thina sinqula esikwaziyo;  ngokuba usindiso luphuma kumaYuda.</p> 
 <p><a name="an_4:23">4:23</a> Kodwa kuza ilixa, nangoku selikho, xa abanquli abayinyaniso baya kumnqula uBawo ngoMoya nangenyaniso; kuba uBawo ufuna abanjalo ukumnqula.</p> 
 <p><a name="an_4:24">4:24</a> UThixo unguMoya; abo ke bamnqulayo bamelwe kukumnqula ngoMoya nangenyaniso.</p> 
 <p><a name="an_4:25">4:25</a> Ithi intokazi kuye, Ndiyazi ukuba uMesiya uyeza, ekuthiwa nguKristu; xa athe weza yena, uya kusityela izinto zonke.</p> 
 <p><a name="an_4:26">4:26</a> Athi uYesu kuyo, Mna ndithethayo nawe ndinguye.</p> 
 <p><a name="an_4:27">4:27</a> Kwathi kwangoko bafika abafundi bakhe, bamangaliswa kukuba athethe nomntu oyinkazana; noko ke akubangakho namnye owathi.  Ufuna ntoni na? nowathi, Yini na ukuba uthethe nayo?</p> 
 <p><a name="an_4:28">4:28</a> Yawushiya ngoko umphanda wayo intokazi, yemka yaya ekhaya;  ithi ebantwini,</p> 
 <p><a name="an_4:29">4:29</a> Yizani, nibone umntu ondixelele izinto zonke endakha ndazenza; lo akangebi nguye uKristu yini na?</p> 
 <p><a name="an_4:30">4:30</a> Baphuma ke ekhaya, baye besiza kuye.</p> 
 <p><a name="an_4:31">4:31</a> Ke kaloku, kweso sithuba abafundi babemthandaza, besithi,  Rabhi, yidla.</p> 
 <p><a name="an_4:32">4:32</a> Uthe ke yena kubo, Mna ndinokudla endikudlayo,  eningakwaziyo nina.</p> 
 <p><a name="an_4:33">4:33</a> Babethetha bodwa ngoko abafundi, besithi, Ingaba kukho omziseleyo na ukudla?</p> 
 <p><a name="an_4:34">4:34</a> Athi uYesu kubo, Okwam ukudla kukuba ndenze ukuthanda kowandithumayo, ndiwufeze umsebenzi wakhe.</p> 
 <p><a name="an_4:35">4:35</a> Anitsho na nina ukuthi, Iinyanga zisene, kuze kufike ukuvuna? Yabonani, ndithi kuni, Waphakamiseni amehlo enu,  niwakhangele amasimi; ngokuba aselemhlophe ukuba kuvunwe.</p> 
 <p><a name="an_4:36">4:36</a> Novunayo wamkela umvuzo, abuthele iziqhamo ebomini obungunaphakade, ukuze nalowo uhlwayelayo avuye, kunye nalowo uvunayo.</p> 
 <p><a name="an_4:37">4:37</a> Kuba likule nto ilizwi eliyinyaniso, eli lithi, Omnye uyahlwayela, nomnye avune.</p> 
 <p><a name="an_4:38">4:38</a> Mna ndanithuma ukuvuna oko ningabulalekanga kuko nina;  abanye babulalekile, naza nangena nina ekubulalekeni kwabo.</p> 
 <p><a name="an_4:39">4:39</a> Ke kaloku, kwakholwa kuye into eninzi yamaSamariya kuloo mzi, ngenxa yelizwi lentokazi leyo, yangqinayo yathi, Undityele izinto zonke endakha ndazenza.</p> 
 <p><a name="an_4:40">4:40</a> Akufika ngoko kuye amaSamariya, amcela ukuba ahlale nawo;  wahlala khona ke imihla emibini.</p> 
 <p><a name="an_4:41">4:41</a> Into eninzi yakholwa ngakumbi ngenxa yelizwi lakhe.</p> 
 <p><a name="an_4:42">4:42</a> Kanjalo babesithi kwintokazi leyo, Asisakholwa ngenxa yokuthetha kwakho, kuba sizivele thina ngokwethu, sazi ukuba,  inyaniso, lo unguye uMsindisi wehlabathi, uKristu.</p> 
 <p><a name="an_4:43">4:43</a> Ke kaloku, emveni kwemihla emibini leyo, waphuma khona,  wemka waya kwelaseGalili.</p> 
 <p><a name="an_4:44">4:44</a> Kuba uYesu ngokwakhe wangqina, ukuba umprofeti akanambeko kowabo.</p> 
 <p><a name="an_4:45">4:45</a> Xenikweni ngoko wafikayo kwelaseGalili, bamamkela abaseGalili ababezibonile zonke izinto awazenzayo eYerusalem emthendelekweni; kuba babeyile nabo emthendelekweni.</p> 
 <p><a name="an_4:46">4:46</a> Wabuya ngoko weza uYesu eKana yelaseGalili, apho amanzi ebewenze iwayini. Kwaye kukho igosa lakomkhulu elithile,  elinyana wayesifa eKapernahum.</p> 
 <p><a name="an_4:47">4:47</a> Lithe lakuva lona ukuba uYesu uphumile kwaYuda, wafika kwelaseGalili, laya kuye, lamcela ukuba ehle amphilise unyana walo, kuba ebeza kubhubha.</p> 
 <p><a name="an_4:48">4:48</a> Wathi ngoko uYesu kulo, Ukuba anithanga nibone imiqondiso nemimangaliso, anisayi kukha nikholwe.</p> 
 <p><a name="an_4:49">4:49</a> Lithi kuye igosa lakomkhulu, Nkosi, yihla, engekabhubhi umntwana wam.</p> 
 <p><a name="an_4:50">4:50</a> Athi uYesu kulo, Hamba uhambe; unyana wakho uhleli.  Wakholwa umntu lowo lilizwi awalithethayo uYesu kuye, wahamba ke.</p> 
 <p><a name="an_4:51">4:51</a> Ke kaloku, akubon ukuba uselesihla, izicaka zakhe zamhlangabeza, zambikela zisithi, Umntwana wakho uhleli.</p> 
 <p><a name="an_4:52">4:52</a> Wabuza ngoko kuzo ilixa aqale ukuchacha ngalo; zathi kuye,  Izolo, ngelixa lesixhenxe, yamyeka icesina.</p> 
 <p><a name="an_4:53">4:53</a> Wazi ngoko uyise, ukuba bekukwangelo lixa abethe ngalo uYesu kuye, Unyana wakho uhleli; wakholwa, yena nendlu yakhe iphela.</p> 
 <p><a name="an_4:54">4:54</a> Lo mqondiso ke wesibini wawenza uYesu, eselephumile kwelakwaYuda, weza kwelaseGalili.</p> 
 <p><a name="an_5:1">5:1</a> Emveni kwezi zinto, kwaye kukho umthendeleko wamaYuda,  wenyuka uYesu waya eYerusalem.</p> 
 <p><a name="an_5:2">5:2</a> Ke kaloku kukho eYerusalem apho, ngakwelezimvu isango,  ichibi, ekuthiwa ukubizwa yiBhetesda ngesiHebhere, lineevaranda ezintlanu.</p> 
 <p><a name="an_5:3">5:3</a> Kwakulele kuzo inkitha eninzi yemilwelwe: iimfama,  iziqhwala, abome umzimba, belinde ukuzanyazanyiswa kwamanzi.</p> 
 <p><a name="an_5:4">5:4</a> Kuba isithunywa sezulu ngaxesha lithile besisihla, singene echibini, siwagxobhagxobhe amanzi; lowo ngoko ubethe angene tanci emva kokugxojwagxojwa kwamanzi, ubephila nakusiphi na isifo abebanjwe siso.</p> 
 <p><a name="an_5:5">5:5</a> Ke kaloku, bekukho mntu uthile apho, ubeminyaka imashumi mathathu anesibhozo engumlwelwe.</p> 
 <p><a name="an_5:6">5:6</a> UYesu embona lowo elele, esazi ukuba uselenexesha elikhulu enjalo, uthi kuye, Uyafuna na ukuba uphile?</p> 
 <p><a name="an_5:7">5:7</a> Waphendula umlwelwe wathi, Nkosi, andinamntu wokuthi, xa athe agxojwagxojwa amanzi, andiphose echibini. Kuthi ke,  ndakubon ukuba mna ndiyaya, ndiphangelwe ngomnye ukuhla.</p> 
 <p><a name="an_5:8">5:8</a> Athi uYesu kuye, Vuka, uthabathe ukhuko lwakho, uhambe.</p> 
 <p><a name="an_5:9">5:9</a> Usuke kwaoko waphila umntu, waluthabatha ukhuko lwakhe,  wahamba. Ke kaloku kwakuyisabatha loo mini.</p> 
 <p><a name="an_5:10">5:10</a> Ayesithi ke amaYuda kophilisiweyo, Yisabatha; akuvumelekile ukuba uthwale ukhuko lwakho.</p> 
 <p><a name="an_5:11">5:11</a> Wawaphendula wathi, Owandiphilisayo, nguye owathi kum,  Thabatha ukhuko lwakho, uhambe.</p> 
 <p><a name="an_5:12">5:12</a> Ambuza ngoko athi, Ngubani na yena loo mntu uthe kuwe,  Thabatha ukhuko lwakho, uhambe?</p> 
 <p><a name="an_5:13">5:13</a> Ke kaloku, owaphiliswayo ebengazi ukuba ngubani na; kuba uYesu wathi shwaka, kwakubon ukuba kukho izihlwele kuloo ndawo.</p> 
 <p><a name="an_5:14">5:14</a> Emveni kwezi zinto, uYesu umfumana etempileni, athi kuye,  Uyabona, uphilile; musa ukuba sona, ukuze ungahlelwa yinto embi kunaleyo.</p> 
 <p><a name="an_5:15">5:15</a> Wemka umntu lowo, waxela kumaYuda, ukuba nguYesu omenze waphila.</p> 
 <p><a name="an_5:16">5:16</a> Ngenxa yoko ayemtshutshisa uYesu amaYuda, afuna ukumbulala;  ngokuba wayesenza ezo zinto ngesabatha.</p> 
 <p><a name="an_5:17">5:17</a> Wawaphendula ke uYesu wathi, UBawo uyasebenza kude kube ngoku, nam ndiyasebenza.</p> 
 <p><a name="an_5:18">5:18</a> Ngenxa yoko ke ayefuna ngakumbi amaYuda ukumbulala; ngokuba ubengaphule sabatha yodwa, wayetshilo nokuthi, uThixo ngowakhe uYise, ezenza alingane noThixo.</p> 
 <p><a name="an_5:19">5:19</a> Waphendula ngoko uYesu, wathi kuwo, Inene, inene, ndithi kuni, UNyana akanakwenza nto ngokwakhe, engathanga abone uYise eyenza; kuba izinto asukuba ezenza yena, ezo uyazenza uNyana kwangokunjalo;</p> 
 <p><a name="an_5:20">5:20</a> kuba uYise uyamthanda uNyana, ambonise izinto zonke azenzayo yena; uya kumbonisa nemisebenzi emikhulu kunale, ukuze nina nimangaliswe.</p> 
 <p><a name="an_5:21">5:21</a> Kuba, njengoko uYise abavusayo abafileyo, abadlise ubomi,  kwangokunjalo noNyana ubadlisa ubomi abo athandayo.</p> 
 <p><a name="an_5:22">5:22</a> Kuba kananjalo uYise akagwebi namnye; uthe umgwebo wonke wawunikela kuNyana;</p> 
 <p><a name="an_5:23">5:23</a> ukuze bonke bambeke uNyana, kwanjengoko bambekayo uYise.  Lowo ungambekiyo uNyana, akambeki uYise owamthumayo.</p> 
 <p><a name="an_5:24">5:24</a> Inene, inene, ndithi kuni, Lowo ulivayo ilizwi lam, akholwe ngulowo wandithumayo, unobomi obungunaphakade; akezi ekugwetyweni; uphume ekufeni, wangena ebomini.</p> 
 <p><a name="an_5:25">5:25</a> Inene, inene, ndithi kuni, Kuza ilixa, nangoku liselikho,  xa abafileyo baya kuliva izwi loNyana kaThixo, bathi abalivileyo badle ubomi.</p> 
 <p><a name="an_5:26">5:26</a> Kuba njengokuba uYise enabo ubomi kuye ngokwakhe,  ngokunjalo wamnika noNyana ukuba abe nobomi kuye ngokwakhe.</p> 
 <p><a name="an_5:27">5:27</a> Wamnika negunya lokugweba; ngokuba enguNyana woMntu.</p> 
 <p><a name="an_5:28">5:28</a> Musani ukumangaliswa kuko oko; ngokuba kuza ilixa abaya kuthi ngalo bonke abasemangcwabeni balive ilizwi lakhe;</p> 
 <p><a name="an_5:29">5:29</a> baphume ke: abo benza izinto ezilungileyo beze eluvukweni lobomi; nabo ke benza izinto ezimbi, beze eluvukweni lokugwetywa.</p> 
 <p><a name="an_5:30">5:30</a> Mna ngokwam andinakwenza nto; njengoko ndivayo, ndigweba ngako, nomgwebo wam ububulungisa; ngokuba andifuni kuthanda kwam, ndifuna ukuthanda kukaBawo owandithumayo.</p> 
 <p><a name="an_5:31">5:31</a> Ukuba mna ndisuka ndizingqinele, ubungqina bam abungebi yiyo inene.</p> 
 <p><a name="an_5:32">5:32</a> Kukho omnye ongqinayo ngam; ndiyazi ke, ukuba buyinene ubungqina abungqinayo ngam.</p> 
 <p><a name="an_5:33">5:33</a> Nina nithumele kuYohane; uyingqinele ke inyaniso.</p> 
 <p><a name="an_5:34">5:34</a> Mna ke andamkeli bungqina mntwini; ndizithetha ezi zinto,  ukuze nina nisindiswe.</p> 
 <p><a name="an_5:35">5:35</a> Yena lowo ebesiso isibane esivuthayo, esikhanyayo; ke nina nathanda ukugcoba umzuzwana elukhanyweni lwakhe.</p> 
 <p><a name="an_5:36">5:36</a> Mna ke ndinabo ubungqina obungaphezu kobukaYohane; kuba imisebenzi awandinikayo uBawo ukuba ndiyifeze, yona le misebenzi ndiyenzayo mna, iyangqina ngam, ukuba uBawo undithumile.</p> 
 <p><a name="an_5:37">5:37</a> NoBawo owandithumayo, yena ungqinile ngam. Anizanga nilive izwi lakhe nakanye, niyibone nembonakalo yakhe.</p> 
 <p><a name="an_5:38">5:38</a> Nezwi lakhe aninalo lihleli, kuni; ngokuba lowo uthunywe nguye, ningakholwa nguye nina.</p> 
 <p><a name="an_5:39">5:39</a> Ziphengululeni izibhalo, ngokuba nina niba ninobomi obungunaphakade kuzo; zaye zona zingqina ngam.</p> 
 <p><a name="an_5:40">5:40</a> Nibe ke nina ningathandi ukuza kum, ukuze nibe nobomi.</p> 
 <p><a name="an_5:41">5:41</a> Andamkeli luzuko bantwini.</p> 
 <p><a name="an_5:42">5:42</a> Ndiyanazi nina, ukuba uthando lukaThixo aninalo ngaphakathi kwenu.</p> 
 <p><a name="an_5:43">5:43</a> Mna ndize egameni likaBawo, anindamkeli; ukuba omnye uthe weza ngelilelakhe igama, nomamkela yena.</p> 
 <p><a name="an_5:44">5:44</a> Ningathini na ukuba nako ukukholwa, nisamkelela uzuko omnye komnye nje nina, nibe uzuko lona oluvela kuThixo yedwa ningalufuni?</p> 
 <p><a name="an_5:45">5:45</a> Ningabi ndiya kunimangalela kuBawo mna; ukho onimangalelayo, uMoses, lowo nimthembileyo nina.</p> 
 <p><a name="an_5:46">5:46</a> Kuba, ukuba benikholiwe nguMoses, ninge nikholiwe ndim;  kuba yena wabhala ngam.</p> 
 <p><a name="an_5:47">5:47</a> Ke ukuba anikholwa zizibhalo zakhe yena, ningathini na ukukholwa ngawam amazwi?</p> 
 <p><a name="an_6:1">6:1</a> Emveni kwezi zinto, wemka uYesu, waya phesheya kolwandle lwaseGalili, lwaseTibheriya.</p> 
 <p><a name="an_6:2">6:2</a> Wayelandelwa ke sisihlwele esikhulu, ngokuba babebona imiqondiso yakhe, abeyenza kwababesifa.</p> 
 <p><a name="an_6:3">6:3</a> Ke kaloku, wenyuka uYesu waya entabeni, wahlala phantsi khona nabafundi bakhe.</p> 
 <p><a name="an_6:4">6:4</a> Yaye ke ikufuphi ipasika, umthendeleko wamaYuda.</p> 
 <p><a name="an_6:5">6:5</a> Ewaphakamisile ngoko uYesu amehlo akhe, ebone isihlwele esikhulu sisiza kuye, wathi kuFilipu, Sozithenga phi na izonka,  ukuze badle aba?</p> 
 <p><a name="an_6:6">6:6</a> Ubesitsho ke emlinga; kuba ubeyazi yena into abeza kuyenza.</p> 
 <p><a name="an_6:7">6:7</a> UFilipu wamphendula wathi, Izonka zeedenariyo ezimakhulu mabini azibanele, ukuze elowo athabathe intwana.</p> 
 <p><a name="an_6:8">6:8</a> Athi kuye omnye kubafundi bakhe, uAndreya, umzalwana kaSimon Petros,</p> 
 <p><a name="an_6:9">6:9</a> Kukho nkwenkwana apha, inezonka ezihlanu zerhasi neentlanzi ezimbini; kodwa ke ziyintoni na ezo kwabangakanana?</p> 
 <p><a name="an_6:10">6:10</a> Uthe ke uYesu, Bahlaliseni phantsi abantu. Kwaye ke kukho utyani obuninzi kuloo ndawo. Ahlala phantsi ngoko amadoda,  engathi amawaka mahlanu inani.</p> 
 <p><a name="an_6:11">6:11</a> Wazithabatha ke izonka uYesu, wathi akubulela wababela abafundi, bathi ke abafundi babela abo babehleli phantsi, kwaba kwanjalo nakwiintlanzi, ngangokuthanda kwabo.</p> 
 <p><a name="an_6:12">6:12</a> Bakuhlutha ke, uthi kubafundi bakhe, Buthani amaqhekeza aseleyo, ukuze kungonakali nto.</p> 
 <p><a name="an_6:13">6:13</a> Babutha ngoko, bazalisa izitya zalishumi elinazibini ngamaqhekeza abesele kubo ababedlile, ezonkeni ezihlanu zerhasi.</p> 
 <p><a name="an_6:14">6:14</a> Ngoko abantu aba, bakuwubona umqondiso awawenzayo uYesu,  bathi, Lo nguye inyaniso umprofeti lowo uzayo ehlabathini.</p> 
 <p><a name="an_6:15">6:15</a> Uthe ngoko uYesu, esazi ukuba bahlalele ukuza kumbamba ngamandla, bamenze ukumkani, wabuya wemka, waya entabeni Yena yedwa.</p> 
 <p><a name="an_6:16">6:16</a> Ke kaloku, kuthe kwakuhlwa, behla abafundi bakhe, baya elwandle.</p> 
 <p><a name="an_6:17">6:17</a> Bengenile ke emkhombeni, baluwela ulwandle, besiya eKapernahum; kwakusekumnyama, waye uYesu engafikanga kubo.</p> 
 <p><a name="an_6:18">6:18</a> Lwaye nolwandle lusilwa, kananjalo kuvuthuza umoya omkhulu.</p> 
 <p><a name="an_6:19">6:19</a> Bakuba ngoko begweqile izitadiya ezingathi zimashumi mabini anazihlanu, nokuba mathathu, bambona uYesu ehamba phezu kolwandle, esiza kubo kufuphi nomkhombe; basuka boyika.</p> 
 <p><a name="an_6:20">6:20</a> Athi ke yena kubo, Ndim; musani ukoyika.</p> 
 <p><a name="an_6:21">6:21</a> Babethanda ngoko ukumamkelela emkhombeni; waza kwaoko umkhombe waba semhlabeni lowo babesiya kuwo.</p> 
 <p><a name="an_6:22">6:22</a> Ngengomso indimbane leyo, ibimi phesheya kolwandle, yakuba ibonile ukuba akukho mkhonjana wumbi khona, ngulowo mnye wodwa babengene kuwo abafundi bakhe; nokuba uYesu akangenanga nabafundi bakhe emkhonjaneni lowo, bemke bodwa abafundi bakhe;</p> 
 <p><a name="an_6:23">6:23</a> nokuba kuze eminye imikhonjana ivela eTibheriya, kufuphi nendawo apho babedle isonka khona, yakuba ibulele iNkosi:</p> 
 <p><a name="an_6:24">6:24</a> xeshikweni ke indimbane yabonayo ukuba uYesu akakho apho nabafundi bakhe, besuka bangena nabo emikhombeni, beza eKapernahum, bemfuna uYesu.</p> 
 <p><a name="an_6:25">6:25</a> Bathe bakumfumana phesheya kolwandle, bathi kuye, Rabhi,  ufike nini na apha?</p> 
 <p><a name="an_6:26">6:26</a> Wabaphendula uYesu wathi, Inene, inene, ndithi kuni,  Anindifuni ngakuba nabona imiqondiso; nindifuna ngokuba nadla kwezaa zonka, nahlutha.</p> 
 <p><a name="an_6:27">6:27</a> Musani ukusebenzela ukudla okutshabalalayo; sebenzelani ukudla okuhlala kuse ebomini obungunaphakade, aya kunipha kona uNyana woMntu; kuba uYise uThixo utywine waqinisela yena lowo.</p> 
 <p><a name="an_6:28">6:28</a> Bathe ngoko kuye, Masenze ntoni na, ukuze sisebenze imisebenzi kaThixo?</p> 
 <p><a name="an_6:29">6:29</a> Waphendula uYesu, wathi kubo, Umsebenzi kaThixo nguwo lo,  ukuba nikholwe kuye othunyiweyo nguye.</p> 
 <p><a name="an_6:30">6:30</a> Bathi ngoko kuye, Wenza mqondiso mni na wena, ukuze sibone,  sikholwe nguwe? Usebenza ntoni na?</p> 
 <p><a name="an_6:31">6:31</a> Oobawo bethu bona badla imana entlango, njengokuba kubhaliwe kwathiwa, Wabanika isonka siphuma ezulwini, ukuba badle sona.</p> 
 <p><a name="an_6:32">6:32</a> Uthe ngoko uYesu kubo, Inene, inene, ndithi kuni,  AsinguMoses oninike isonka esiphuma ezulwini; nguBawo oninika isonka esiphuma ezulwini, esiyinyaniso.</p> 
 <p><a name="an_6:33">6:33</a> Kuba isonka sikaThixo sesi sehlayo ezulwini, silinike ubomi ihlabathi.</p> 
 <p><a name="an_6:34">6:34</a> Bathi ke ngoko kuye, Nkosi, sinike eso sonka ngamaxa onke.</p> 
 <p><a name="an_6:35">6:35</a> Wathi ke uYesu kubo, Isonka sobomi esi ndim; lowo uzayo kum, akasayi kulamba; lowo ukholwayo kum, akasayi kunxanwa naphakade.</p> 
 <p><a name="an_6:36">6:36</a> Senditshilo kuni ukuthi, Nindibonile nokundibona, anikholwa noko.</p> 
 <p><a name="an_6:37">6:37</a> Konke andinikayo uBawo, kuya kuza kum; nozayo kum, andisayi kukha ndimlahlele phandle;</p> 
 <p><a name="an_6:38">6:38</a> ngokuba ndihle emazulwini, ndingaze kwenza ukuthanda kwam;  ndize kwenza ukuthanda kwalowo wandithumayo.</p> 
 <p><a name="an_6:39">6:39</a> Kuko ke oku ukuthanda kowandithumayo, kukaBawo: ukuba konke awandinikayo, ndingalahli nento kuko, ndikuvuse ngomhla wokugqibela.</p> 
 <p><a name="an_6:40">6:40</a> Kuko ke oku ukuthanda kowandithumayo, ukuthi babe nobomi obungunaphakade bonke abambonayo uNyana, bakholwe kuye;  ndandiya kubavusa mna ngomhla wokugqibela.</p> 
 <p><a name="an_6:41">6:41</a> Ayemkrokrela ngoko amaYuda, ngokuba wathi, Ndim isonka, esi sehlayo emazulwini.</p> 
 <p><a name="an_6:42">6:42</a> Ayesithi ke, Lo asinguye na kanene uYesu, unyana kaYosefu,  esimaziyo thina uyise nonina? Angathini na ke ngoko yena ukuthi, Ndihle emazulwini?</p> 
 <p><a name="an_6:43">6:43</a> Waphendula ngoko UYesu wathi kubo, Musani ukukrokra ngaphakathi kwenu.</p> 
 <p><a name="an_6:44">6:44</a> Akukho namnye unako ukuza kum, engathanga uBawo owandithumayo amtsale; ndaye mna ndiya kumvusa ngomhla wokugqibela.</p> 
 <p><a name="an_6:45">6:45</a> Kubhaliwe ebaprofetini kwathiwa, Baye bonke beya kuba ngabafundiswa bakaThixo; bonke ngoko abathe beva kuBawo,  bafunda kuye, bayeza kum.</p> 
 <p><a name="an_6:46">6:46</a> Kungekuba kukho bani umbonileyo uBawo, ingenguye ovela kuThixo; nguye yedwa ombonileyo uBawo.</p> 
 <p><a name="an_6:47">6:47</a> Inene, inene, ndithi kuni, Lowo ukholwayo kum unobomi obungunaphakade.</p> 
 <p><a name="an_6:48">6:48</a> Ndim isonka sobomi.</p> 
 <p><a name="an_6:49">6:49</a> Ooyihlo bayidla imana leyo entlango, bafile noko.</p> 
 <p><a name="an_6:50">6:50</a> Isonka sona esihla emazulwini sesi, athi ubani akusidla,  angafi.</p> 
 <p><a name="an_6:51">6:51</a> Ndim isonka esiphilileyo, esi sehlayo emazulwini. Ukuba ubani uthe wasidla esi sonka, wodla ubomi ngonaphakade; ke isonka endiya kumnika sona mna, siyinyama yam, endiya kuyinikela ubomi behlabathi.</p> 
 <p><a name="an_6:52">6:52</a> Ngoko amaYuda ayesilwa phakathi kwawo, esithi, Angathini na lo ukusinika inyama yakhe siyidle?</p> 
 <p><a name="an_6:53">6:53</a> Wathi ngoko uYesu kuwo, Inene, inene, ndithi kuni, Ukuba anithanga niyidle inyama yoNyana woMntu, nilisele igazi lakhe,  aninabo ubomi kuni.</p> 
 <p><a name="an_6:54">6:54</a> Lowo uyidlayo eyam inyama, alisele elam igazi, unobomi obungunaphakade; ndaye mna ndiya kumvusa ngomhla wokugqibela.</p> 
 <p><a name="an_6:55">6:55</a> Kuba inyama yam ikukudla, inyaniso; negazi lam liluselo,  inyaniso.</p> 
 <p><a name="an_6:56">6:56</a> Lowo uyidlayo eyam inyama, alisele elam igazi, uhleli kum,  nam ndihleli kuye.</p> 
 <p><a name="an_6:57">6:57</a> Njengoko uBawo ophilileyo wandithumayo, ndibe nam ndiphilile ngenxa enoBawo, lowo undidlayo, kwayena uya kuphila ngam.</p> 
 <p><a name="an_6:58">6:58</a> Siso eso isonka esehla emazulwini; kungenjengokuba ooyihlo bayidlayo imana, bafa noko. Lowo usidlayo esi sonka, uya kuphila ngonaphakade.</p> 
 <p><a name="an_6:59">6:59</a> Ezi zinto wazithetha endlwini yesikhungu, efundisa eKapernahum.</p> 
 <p><a name="an_6:60">6:60</a> Into eninzi ngoko kubafundi bakhe yakuva yathi, Lilizwi elinqabileyo eli; ngubani na onako ukuliva?</p> 
 <p><a name="an_6:61">6:61</a> Ke kaloku, esazi uYesu ngaphakathi kwakhe, ukuba bayakrokra lilo abafundi bakhe, wathi kubo, Kuyanikhubekisa na oku?</p> 
 <p><a name="an_6:62">6:62</a> Hi na ke, ukuba nithe nambona uNyana woMntu enyukela apho ebefudula ekhona?</p> 
 <p><a name="an_6:63">6:63</a> Ngumoya odlisa ubomi; inyama yona ayincedi lutho. Amazwi la ndiwathethayo kuni mna angumoya, abubomi.</p> 
 <p><a name="an_6:64">6:64</a> Kukho abathile kuni abangakholwayo. Kuba ebesazi kwasekuqalekeni uYesu, ukuba ngoobani na ababengakholwa, nokuba ngubani na oya kumnikela.</p> 
 <p><a name="an_6:65">6:65</a> Wayesithi, Kungenxa yoku ndatshoyo kuni ukuthi, Akukho namnye unako ukuza kum, ukuba akathanga akunikwe nguBawo.</p> 
 <p><a name="an_6:66">6:66</a> Ngenxa yoko into eninzi yabafundi bakhe yabuya umva, ayaba sahamba naye.</p> 
 <p><a name="an_6:67">6:67</a> Wathi ngoko uYesu kwabalishumi elinababini, Nani nifuna ukumka, yini na?</p> 
 <p><a name="an_6:68">6:68</a> Wamphendula ngoko uSimon Petros wathi, Nkosi, sosuka siye kubani na? Nguwe onamazwi obomi obungunaphakade.</p> 
 <p><a name="an_6:69">6:69</a> Nathi sikholiwe, sazile, ukuba wena unguye uKristu, uNyana kaThixo ophilileyo.</p> 
 <p><a name="an_6:70">6:70</a> Wabaphendula uYesu wathi, Andininyulanga na mna, nina shumi linababini? Ukanti omnye kuni ungumtyholi.</p> 
 <p><a name="an_6:71">6:71</a> Wayethetha ke ngoYuda Sikariyoti kaSimon, kuba lowo ibinguye obeza kumngcatsha, engomnye weshumi elinababini.</p> 
 <p><a name="an_7:1">7:1</a> Emveni kwezi zinto, wayehamba uYesu kwelaseGalili; kuba ebengathandi ukuhamba kwelakwaYuda; ngokuba amaYuda ebefuna ukumbulala.</p> 
 <p><a name="an_7:2">7:2</a> Ke kaloku, wawukufuphi umthendeleko wamaYuda weminquba.</p> 
 <p><a name="an_7:3">7:3</a> Bathi ngoko kuye abazalwana bakhe, Gqitha apha, uye kwelakwaYuda, ukuze nabafundi bakho bayibone imisebenzi yakho oyenzayo.</p> 
 <p><a name="an_7:4">7:4</a> Kuba akukho namnye wenza into emfihlekweni, abe yena ngokwakhe efuna ukuba sekuhleni. Ukuba uyazenza ezi zinto,  zibonakalise ngokwakho kwihlabathi.</p> 
 <p><a name="an_7:5">7:5</a> Kuba nabazalwana bakhe bebengakholwa kuye.</p> 
 <p><a name="an_7:6">7:6</a> Wathi ngoko uYesu kubo, Ixesha lam alikabikho, ke elenu ixesha lihlala lilungile.</p> 
 <p><a name="an_7:7">7:7</a> Ihlabathi alinakunithiya nina; mna ke liyandithiya, ngokuba mna ndingqina ngalo, ukuba imisebenzi yalo ayindawo.</p> 
 <p><a name="an_7:8">7:8</a> Nyukani nina, niye kulo mthendeleko; mna andikanyuki, ndiye kulo mthendeleko; ngokuba ixesha lam alikazaliseki.</p> 
 <p><a name="an_7:9">7:9</a> Akuba ke ezithethile ezi zinto kubo, wahlala kwelaseGalili.</p> 
 <p><a name="an_7:10">7:10</a> Ke, bakuba benyukile abazalwana bakhe, wenyuka naye, waya emthendelekweni, kungekhona ekuhleni, kubusithela.</p> 
 <p><a name="an_7:11">7:11</a> Ayemfuna ngoko amaYuda emthendelekweni, esithi, Uphi na yena?</p> 
 <p><a name="an_7:12">7:12</a> Kwaye kukho ukukrokra okukhulu ngaye ebantwini; inxenye ibisithi, Ulungile; abanye ke besithi, Hayi, yena ulahlekisa uluntu olu.</p> 
 <p><a name="an_7:13">7:13</a> Noko ke bekungekho namnye ubethetha ngaye ngokusekuhleni,  ngenxa yokoyika amaYuda.</p> 
 <p><a name="an_7:14">7:14</a> Ke kaloku, kwakubon ukuba sekuphakathi komthendeleko,  wenyuka uYesu waya etempileni, wafundisa.</p> 
 <p><a name="an_7:15">7:15</a> Ayemangaliswa amaYuda, esithi, Lo uyazi ngani na imfundo,  engafundanga nje?</p> 
 <p><a name="an_7:16">7:16</a> Waphendula uYesu, wathi, Eyam imfundiso asiyam, yeyalowo wandithumayo.</p> 
 <p><a name="an_7:17">7:17</a> Ukuba kukho othi afune ukukwenza ukuthanda kwakhe, woyazi imfundiso le: ukuba iphuma kuThixo, nokuba mna ndithetha okukokwam, kusini na.</p> 
 <p><a name="an_7:18">7:18</a> Lowo uthetha okwakhe, ufuna olulolwakhe uzuko; ke lowo ufuna uzuko lowamthumayo, uyinene yena, akukho kungalungisi kuye.</p> 
 <p><a name="an_7:19">7:19</a> Umthetho aniwunikelwanga na nguMoses? Kanti ke akukho namnye kuni uwugcinayo umthetho; yini na ukuba nifune ukundibulala?</p> 
 <p><a name="an_7:20">7:20</a> Saphendula isihlwele sathi, Unedemon; ngubani na ofuna ukukubulala?</p> 
 <p><a name="an_7:21">7:21</a> Wapendula uYesu wathi kubo. Ndenze umsebenzi wamnye,  namangaliswa ke nonke.</p> 
 <p><a name="an_7:22">7:22</a> UMoses uninike ulwaluko ngenxa yoku, kungengenxa yokuba luphume kuMoses, kungenxa yokuba luphume kooyihlo. Niyamalusa ke umntu nangesabatha.</p> 
 <p><a name="an_7:23">7:23</a> Ukuba umntu uyaluswa ngesabatha, ukuze ungaphulwa umthetho kaMoses, nindijalele na ngokuba ndiphilise umntu, waphila kwaphela, ngesabatha?</p> 
 <p><a name="an_7:24">7:24</a> Musani ukugweba ngokwembonakalo; gwebani ngomgwebo olungisayo.</p> 
 <p><a name="an_7:25">7:25</a> Babesithi ngoko abathile kwabaseYerusalem, Asinguye na lo bafuna ukumbulala?</p> 
 <p><a name="an_7:26">7:26</a> Niyabona, uthetha ngokuphandle, abathethi nto kuye; bangaba kanti na ke bayazi okwenyaniso abaphathi, ukuba lo nguye uKristu okwenyaniso?</p> 
 <p><a name="an_7:27">7:27</a> Thina siyamazi lo apho avela khona; xa sukuba ke uKristu esiza, akukho namnye uya kumazi apho avela khona.</p> 
 <p><a name="an_7:28">7:28</a> Wadanduluka ke ngoko uYesu, efundisa etempileni, wathi,  Nina niyandazi, nikwazi nalapho ndivela khona; andizanga ngokwam; uyinyaniso owandithumayo, eningamaziyo nina.</p> 
 <p><a name="an_7:29">7:29</a> Mna ke ndiyamazi; ngokuba ndivela kuye, waye yena endithumile.</p> 
 <p><a name="an_7:30">7:30</a> Babefuna ngoko ukumbamba; kodwa akubangakho namnye umsa isandla, ngokuba ilixa lakhe belingekafiki.</p> 
 <p><a name="an_7:31">7:31</a> Ke kaloku, into eninzi esihlweleni yakholwa kuye;  yayisithi, UKristu, xa athe wafika, angaba uya kwenza imiqondiso emininzi na kunale ayenzileyo lo?</p> 
 <p><a name="an_7:32">7:32</a> AbaFarisi beva abantu bezikrokrela ezi zinto ngaye; baza abaFarisi nababingeleli abakhulu bathuma amadindala, ukuba ambambe.</p> 
 <p><a name="an_7:33">7:33</a> Wathi ngoko uYesu kuwo, Liselixesha elifutshane endinani,  ndize ndiye kowandithumayo.</p> 
 <p><a name="an_7:34">7:34</a> Niya kundifuna, ningandifumani; nithi apho ndikhona mna,  ningabi nakufika nina.</p> 
 <p><a name="an_7:35">7:35</a> Athi ngoko amaYuda phakathi kwawo, Uza kuya phi na lo, le nto singayi kumfumana thina? Angaba uza kuya kwiintsali ezikumaGrike, afundise amaGrike, yini na?</p> 
 <p><a name="an_7:36">7:36</a> Liyintoni na eli lizwi alithethileyo, lithi, Niya kundifuna, ningandifumani; nithi apho ndikhona mna, ningabi nakufika nina?</p> 
 <p><a name="an_7:37">7:37</a> Ke kaloku, ngomhla wokugqibela, ongowona mkhulu womthendeleko, wema uYesu, wadanduluka esithi, Ukuba kukho othi anxanwe, makeze kum asele.</p> 
 <p><a name="an_7:38">7:38</a> Lowo ukholwayo kum, njengoko satshoyo isibhalo, kuya kumpompoza imilambo yamanzi aphilileyo, iphuma embilinini wakhe.</p> 
 <p><a name="an_7:39">7:39</a> Oku wakutsho ke ngaye uMoya, ababeza kumamkeliswa abo bakholwayo kuye; kuba ebengekamkelwa uMoya oyiNgcwele; ngokuba uYesu ebengekazukiswa.</p> 
 <p><a name="an_7:40">7:40</a> Yaye ngoko into eninzi esihlweleni, yakuliva ilizwi elo,  isithi, Lo nguye umprofeti, inyaniso. Babesithi abanye, Lo nguye uKristu.</p> 
 <p><a name="an_7:41">7:41</a> Babesithi abanye, uKristu angavela kwelaseGalili yini na?</p> 
 <p><a name="an_7:42">7:42</a> Asitshongo na isibhalo ukuthi, uKristu uphuma embewini kaDavide, naseBhetelehem, umzana abekuwo uDavide?</p> 
 <p><a name="an_7:43">7:43</a> Ke ngoko sathi qheke kubini isihlwele ngenxa yakhe.</p> 
 <p><a name="an_7:44">7:44</a> Inxenye ke kubo yayithanda ukumbamba, kodwa akubangakho namnye umsa izandla.</p> 
 <p><a name="an_7:45">7:45</a> Afika ngoko amadindala kubabingeleli abakhulu nakubaFarisi;  baza bona bathi kuwo, Kungani na ukuba ningezi naye?</p> 
 <p><a name="an_7:46">7:46</a> Aphendula amadindala athi, Akuzanga kuthethe mntu njengoko athetha ngako lo mntu.</p> 
 <p><a name="an_7:47">7:47</a> Bawaphendula ngoko abaFarisi, bathi, Ningaba nilahlekisiwe nani na?</p> 
 <p><a name="an_7:48">7:48</a> Kubaphathi nakubaFarisi kungaba kukho mntu ukholiweyo kuye yini na?</p> 
 <p><a name="an_7:49">7:49</a> Olu luntu lungawaziyo umthetho luqalekisiwe.</p> 
 <p><a name="an_7:50">7:50</a> Uthe uNikodemo kubo (lowo wezayo kuye ebusuku, engomnye kwabo),</p> 
 <p><a name="an_7:51">7:51</a> Umthetho wethu uyamgweba yini na umntu, ukuba awuthanga uve kuye kuqala, uqonde into ayenzayo?</p> 
 <p><a name="an_7:52">7:52</a> Baphendula bathi kuye, Ungaba ungowelaseGalili nawe na?  Phengulula ubone, ukuba akuveli mprofeti kwelaseGalili.</p> 
 <p><a name="an_7:53">7:53</a> Walowo ke waya kweyakhe indlu.</p> 
 <p><a name="an_8:1">8:1</a> UYesu ke yena waya eNtabeni yemiNquma.</p> 
 <p><a name="an_8:2">8:2</a> Uthe ke ngesifingo wabuya wafika etempileni; baye bonke abantu besiza kuye; wahlala phantsi, wabafundisa.</p> 
 <p><a name="an_8:3">8:3</a> Ababhali nabaFarisi bazisa ke kuye umfazi obanjwe ekrexeza;  baza, bemmise phakathi,</p> 
 <p><a name="an_8:4">8:4</a> bathi kuye, Mfundisi, lo mfazi wabanjwa ekrexeza, kanye kuloo ntlondi.</p> 
 <p><a name="an_8:5">8:5</a> Ke kaloku, emthethweni uMoses wasimisela ukuthi, abanjalo mabagityiselwe ngamatye; uthini na ke wena?</p> 
 <p><a name="an_8:6">8:6</a> Babesitsho ke bemhenda, ukuze babe nokummangalela; kodwa uYesu, ethobe phantsi, wabhala ngomnwe emhlabeni.</p> 
 <p><a name="an_8:7">8:7</a> Uthe ke bakumana bembuza, waphakama, wathi kubo, Ongenasono kuni makaqale amgibisele ngelitye.</p> 
 <p><a name="an_8:8">8:8</a> Wabuya wathoba phantsi, wabhala emhlabeni.</p> 
 <p><a name="an_8:9">8:9</a> Bathe ke bona bakuva, besohlwaywa naluvalo lwabo, baphuma ngabanye, beqalela kwabakhulu, kwada kwaba kwabokugqibela.  Wasala yedwa uYesu, waye umfazi emi phakathi.</p> 
 <p><a name="an_8:10">8:10</a> Ephakamile ke uYesu, akabona mntu kwakuphela ngumfazi lowo;  wathi kuye, Mfazindini, baphi na abo bamangaleli bakho? Akukho ukugwebileyo na?</p> 
 <p><a name="an_8:11">8:11</a> Wathi ke yena, Noko amnye, Nkosi. Wathi ke uYesu kuye, Nam andikugwebi; hamba, ungabuye wone.</p> 
 <p><a name="an_8:12">8:12</a> Wabuya ngoko uYesu wathetha kubo, esithi, Ndim ukhanyiselo lwehlabathi; lowo undilandelayo akasayi kuhamba ebumnyameni;  yena uya kuba nalo ukhanyiso lobomi.</p> 
 <p><a name="an_8:13">8:13</a> Bathe ngoko abaFarisi kuye, Wena uyazingqinela, ubungqina bakho abunene.</p> 
 <p><a name="an_8:14">8:14</a> Waphendula uYesu wathi kubo, Nokuba ndithi ndizingqinele mna ngokwam, buyinene ubungqina bam; ngokuba ndiyazi apho ndavela khona, nalapho ndiya khona; ke nina anazi apho ndivela khona, nalapho ndiya khona.</p> 
 <p><a name="an_8:15">8:15</a> Nina nigweba ngokwenyama; mna andigwebi namnye.</p> 
 <p><a name="an_8:16">8:16</a> Nokuba ndithi ndigwebe mna, umgwebo wam uyinene; ngokuba andindedwa, ndim noBawo owandithumayo.</p> 
 <p><a name="an_8:17">8:17</a> Nasemthethweni wenu ke kubhaliwe kwathiwa, Ubungqina babantu ababini buyinene.</p> 
 <p><a name="an_8:18">8:18</a> Mna ndingulowo uzingqinelayo; uyandingqinela nalowo wandithumayo, uBawo.</p> 
 <p><a name="an_8:19">8:19</a> Bathi ngoko kuye, Uphi na uYihlo? Waphendula uYesu, wathi,  Anindazi mna; animazi noBawo. Ukuba benindazi mna, ninge nimazi noBawo.</p> 
 <p><a name="an_8:20">8:20</a> Loo mazwi wawathetha uYesu ngasemkhumbini wokulondoloza imali, efundisa etempileni; akwabakho namnye umbambayo; ngokuba belingekafiki ilixa lakhe.</p> 
 <p><a name="an_8:21">8:21</a> Wabuya ngoko uYesu wathi kubo, Ndiyemka mna; niya kundifuna, nifele esonweni senu; apho ndiya khona mna, aninako ukufika nina.</p> 
 <p><a name="an_8:22">8:22</a> Abesithi ngoko amaYuda, Angaba uya kuzibulala na, le nto athi, Apho ndiya khona mna, aninako ukufika nina?</p> 
 <p><a name="an_8:23">8:23</a> Wathi kuwo, Nina ningabangaphantsi, mna ndingowangaphezulu;  nina ningabeli hlabathi, mna andingoweli hlabathi.</p> 
 <p><a name="an_8:24">8:24</a> Ndatsho ngoko kuni ukuthi, Niya kufela ezonweni zenu; kuba ekubeni nithe anakholwa ukuba ndinguye, niya kufela ezonweni zenu.</p> 
 <p><a name="an_8:25">8:25</a> Abesithi ngoko kuye, Ungubani wena? Wathi kuwo uYesu,  Ndiyiloo nto ndayixelayo kuni kwasekuqaleni.</p> 
 <p><a name="an_8:26">8:26</a> Ndineendawo ezininzi zokuthetha nokugweba ngani; lowo wandithumayo uyinene; ndithi ke mna, izinto endazivayo kuye,  ndithethe zona ezo kwihlabathi.</p> 
 <p><a name="an_8:27">8:27</a> Akaqondanga ukuba ebethetha ngoYise kuwo.</p> 
 <p><a name="an_8:28">8:28</a> Wathi ngoko uYesu kuwo, Xa nithe namphakamisa uNyana woMntu, noqonda oko ukuba ndinguye, nokuba andenzi nto ngokwam;  ndisuka ndizithethe ezi zinto njengoko wandifundisayo uBawo.</p> 
 <p><a name="an_8:29">8:29</a> Lowo wandithumayo unam; uBawo akandishiyanga ndedwa;  ngokuba mna ndihleli ndizenza izinto ezikholekileyo kuye.</p> 
 <p><a name="an_8:30">8:30</a> Akubon ukuba uyazithetha ezi zinto, bakholwa kuye, baba baninzi.</p> 
 <p><a name="an_8:31">8:31</a> Ubesithi ngoko uYesu kuloo maYuda akholiweyo kuye, Ukuba nina nithe nahlala elizwini lam, noba ningabafundi bam,  inyaniso.</p> 
 <p><a name="an_8:32">8:32</a> Naniya kuyazi inyaniso, yaye inyaniso iya kunikhulula.</p> 
 <p><a name="an_8:33">8:33</a> Amphendula, athi, Thina siyimbewu ka-Abraham; asizanga sibe sebukhobokeni nakubani; utsho ngani na wena ukuthi, Noba ngabakhululekileyo?</p> 
 <p><a name="an_8:34">8:34</a> Uwaphendule uYesu wathi, Inene, inene, ndithi kuni, Bonke abenza isono bangamakhoboka esono.</p> 
 <p><a name="an_8:35">8:35</a> Ikhoboka ke alihlali endlwini ngonaphakade; ngunyana ohlala ngonaphakade.</p> 
 <p><a name="an_8:36">8:36</a> Ngoko ukuba uNyana uthe wanikhulula, noba nikhululekile inene.</p> 
 <p><a name="an_8:37">8:37</a> Ndiyazi ukuba niyimbewu ka-Abraham; ke nifuna ukundibulala,  ngokuba ilizwi lam lingenakuhamba kuni.</p> 
 <p><a name="an_8:38">8:38</a> Mna ndithetha endikubonileyo kuBawo; nani ke nenza enikubonileyo kuyihlo.</p> 
 <p><a name="an_8:39">8:39</a> Aphendula athi kuye, Ubawo thina nguAbraham. Athi kuwo uYesu, Ukuba nibe ningabantwana baka-Abraham, ninge niyenza imisebenzi ka-Abraham.</p> 
 <p><a name="an_8:40">8:40</a> Kaloku ke, nifuna ukubulala mna, mntu unixelele inyaniso endayiva kuThixo; akakwenzanga oko uAbraham.</p> 
 <p><a name="an_8:41">8:41</a> Nina nenza imisebenzi yooyihlo. Athi ngoko kuye, Thina asizelwe ngabuhenyu, sinaBawo mnye, uThixo.</p> 
 <p><a name="an_8:42">8:42</a> Uthe ke uYesu kuwo, Ukuba uThixo ebenguYihlo, ninge nindithanda; kuba mna ndaphuma kuThixo, ndifikile ke; kuba andizanga ngokwam, nguye owandithumayo.</p> 
 <p><a name="an_8:43">8:43</a> Kungani na ukuba ningayiqondi intetho yam? Kungokuba ningenakuliva ilizwi lam.</p> 
 <p><a name="an_8:44">8:44</a> Nina ningaboyihlo uMtyholi, neenkanuko zoyihlo niyathanda ukuzenza. Yena waye esisibulala-mntu kwasekuqaleni; akemi enyanisweni, ngokuba akukho nyaniso kuye. Xa sukuba ethetha ubuxoki, uthetha okukokwakhe; ngokuba ulixoki, noyise wawo.</p> 
 <p><a name="an_8:45">8:45</a> Mna ke, ngokuba ndithetha inyaniso, anikholwa ndim.</p> 
 <p><a name="an_8:46">8:46</a> Ngubani na kuni ondohlwayayo ngenxa yesono? Ukuba ke ndithetha inyaniso, kungani na ukuba ningakholwa ndim?</p> 
 <p><a name="an_8:47">8:47</a> Lowo ungokaThixo, uyaweva amazwi kaThixo; ngenxa yoko aniweva nina, ngokuba ningengabakaThixo.</p> 
 <p><a name="an_8:48">8:48</a> Aphendula ngoko amaYuda, athi kuye, Asilungisi na thina ukuthi ungumSamariya wena, nokuthi unedemon?</p> 
 <p><a name="an_8:49">8:49</a> Waphendula uYesu wathi, Andinademon mna; ndibeka uBawo;  nina ke nibe nindihlaza.</p> 
 <p><a name="an_8:50">8:50</a> Mna ke andifuni luzuko lwam; ukho lowo ufunayo, ugwebayo.</p> 
 <p><a name="an_8:51">8:51</a> Inene, inene, ndithi kuni, Ukuba umntu uthe waligcina ilizwi lam, akasayi kuza abone kufa naphakade.</p> 
 <p><a name="an_8:52">8:52</a> Athi ngoko amaYuda kuye, Kukalokunje, siyazi ukuba unedemon. UAbraham wafa, nabo abaprofeti bafa, ube wena usithi,  Ukuba umntu uthe waligcina ilizwi lam, akasayi kuza eve kufa naphakade.</p> 
 <p><a name="an_8:53">8:53</a> Wena ungaba umkhulu yini na kunobawo wethu uAbraham, yena wafayo? Nabaprofeti bafa; uzenza bani na wena?</p> 
 <p><a name="an_8:54">8:54</a> Waphendula uYesu wathi, Ukuba mna ndithi ndizizukise, uzuko lwam alungebi nto; nguBawo ondizukisayo; enithi nina nguThixo wenu.</p> 
 <p><a name="an_8:55">8:55</a> Kanti ke animazanga, mna ke ndiyamazi. Ukuba ke ndithe andimazi, ndoba ndilixoki njengani; ndiyamazi, ndiligcinile nelizwi lakhe.</p> 
 <p><a name="an_8:56">8:56</a> UAbraham, uyihlo, wagcobela ukuwubona umhla wam; wawubona,  wavuya.</p> 
 <p><a name="an_8:57">8:57</a> Athi ngoko amaYuda kuye, Ungekabi naminyaka imashumi mahlanu nje, umbonile na uAbraham?</p> 
 <p><a name="an_8:58">8:58</a> Wathi kuwo uYesu, Inene, inene, ndithi kuni, Engekabikho uAbraham, mna ndikho kade.</p> 
 <p><a name="an_8:59">8:59</a> Ngoko achola amatye, ukuze amgibisele; wazimela ke uYesu,  waphuma etempileni, wacanda phakathi kwawo; wenjenjalo ukudlula.</p> 
 <p><a name="an_9:1">9:1</a> Uthe ke edlula, wabona umntu obe eyimfama kwasekuzalweni kwakhe.</p> 
 <p><a name="an_9:2">9:2</a> Bambuza ke abafundi bakhe, besithi, Rabhi, ngubani na owonayo, ngulo, ngabazali bakhe, sini na, ukuze azalwe eyimfama nje?</p> 
 <p><a name="an_9:3">9:3</a> Waphendula uYesu wathi, Akone lo, akone bazali bakhe; uzelwe eyimfama ukuze ibonakalaliselwe kuye imisebenzi kaThixo.</p> 
 <p><a name="an_9:4">9:4</a> Ndimelwe kukuyisebenza imisebenzi yowandithumayo,  kusesemini; kuza ubusuku, xa kungekho namnye unako ukusebenza.</p> 
 <p><a name="an_9:5">9:5</a> Xa ndisesehlabathini, ndilukhanyiselo lwehlabathi.</p> 
 <p><a name="an_9:6">9:6</a> Akuba etshilo, watshica emhlabeni, wenza udaka ngamathe,  wawaqaba amehlo emfama ngodaka olo.</p> 
 <p><a name="an_9:7">9:7</a> Wathi kuyo, Yiya kuhlamba echibini leSilowa (oko kukuthi ngentetho evakalayo, Thunyiwe). Yemka ngoko, yaya yahlamba,  yeza ibona.</p> 
 <p><a name="an_9:8">9:8</a> Baye ngoko abamelwane, nababembona ngaphambili ukuba uyimfama, besithi, Lo asinguye na obehleli engqiba?</p> 
 <p><a name="an_9:9">9:9</a> Abanye babesithi, Nguye lo; bambi ke bathi, ufana naye; yena ke wayesithi, Ndinguye.</p> 
 <p><a name="an_9:10">9:10</a> Babesithi ngoko kuye, Atheni na ukuvuleka amehlo akho?</p> 
 <p><a name="an_9:11">9:11</a> Waphendula yena wathi, Umntu ekuthiwa nguYesu wenze udaka,  waqaba amehlo am, wathi kum, Yiya echibini leSilowa, uhlambe;  ndiyile ke ndahlamba, ndabuya ndibona.</p> 
 <p><a name="an_9:12">9:12</a> Bathi ngoko kuye, Uphi na yena? Athi, Andazi.</p> 
 <p><a name="an_9:13">9:13</a> Bamzisa kubaFarisi lowo ubefudula eyimfama.</p> 
 <p><a name="an_9:14">9:14</a> Ke kaloku yaye iyisabatha, oko uYesu wenza udaka, wawavula amehlo akhe.</p> 
 <p><a name="an_9:15">9:15</a> Babuya ngoko ke bambuza nabaFarisi, ukuba utheni na ukuba abuye abone. Wathi ke yena kubo, Ubeke udaka emehlweni am,  ndaza ndahlamba; ndiyabona ke.</p> 
 <p><a name="an_9:16">9:16</a> Babesithi ngoko abathile bakubaFarisi, Lo mntu asingowakwaThixo, ngokuba isabatha akayigcini. Babesithi abanye, Angathini na umntu ongumoni ukwenza imiqondiso engakanana? Bathi qheke kubini.</p> 
 <p><a name="an_9:17">9:17</a> Babuya bathi kwimfama, Uthini na wena ngaye, ewavulile nje amehlo akho? Uthe ke yena, Ungumprofeti.</p> 
 <p><a name="an_9:18">9:18</a> Akakholwa ngoko amaYuda ngaye, ukuba ebeyimfama, wabuye wabona, ada abiza abazali balowo ubuye wabona.</p> 
 <p><a name="an_9:19">9:19</a> Aza ababuza esithi, Lo ngunyana wenu na, enithi nina wazalwa eyimfama? Phofu ubona ngani na ngoku?</p> 
 <p><a name="an_9:20">9:20</a> Abazali bakhe bawaphendula bathi, Siyazi ukuba lo ngunyana wethu, kwanokuba ke wazalwa eyimfama;</p> 
 <p><a name="an_9:21">9:21</a> le nto ke abonayo ngoku asazi, novule amehlo akhe, asimazi thina; uselemkhulu yena, buzani kuye, wozithethela.</p> 
 <p><a name="an_9:22">9:22</a> Batsho abazali bakhe, ngokuba babesoyika amaYuda; kuba amaYuda abeselenqophisene ngokuthi, Ukuba uthe umntu wamvuma ukuba nguKristu, aze akhutshwe esikhungwini.</p> 
 <p><a name="an_9:23">9:23</a> Kungenxa yoko abazali bakhe bathi, Uselemkhulu, buzani kuye.</p> 
 <p><a name="an_9:24">9:24</a> Ambiza ngoko okwesibini umntu obeyimfama, athi kuye, Zukisa uThixo; siyazi thina ukuba lo mntu ungumoni.</p> 
 <p><a name="an_9:25">9:25</a> Uphendule ngoko yena, wathi, Ukuba ungumoni, andazi; ndazi nto-nye, eyokuba ndibe ndiyimfama nje, ngoku ndiyabona.</p> 
 <p><a name="an_9:26">9:26</a> Abuye ke athi kuye, Wenze ntoni na kuwe? utheni na ukuwavula amehlo akho?</p> 
 <p><a name="an_9:27">9:27</a> Wawaphendula wathi, Sendinixelele, naza aneva; nithandelani na ukubuya nive? Nani ningaba nithanda ukuba ngabafundi bakhe na?</p> 
 <p><a name="an_9:28">9:28</a> Amtshabhisa ngoko athi, Nguwe umfundi wakhe; ke thina singabafundi bakaMoses.</p> 
 <p><a name="an_9:29">9:29</a> Siyazi thina, ukuba uThixo uthethile kuMoses; lo yena asimazi apho avela khona.</p> 
 <p><a name="an_9:30">9:30</a> Waphendula umntu lowo, wathi kuwo, Nasi apha isimanga,  ukuthi nina ningazi apho avela khona; ukanti uwavulile amehlo am.</p> 
 <p><a name="an_9:31">9:31</a> Siyazi ke ukuba uThixo akabeva aboni; kodwa ukuba umntu uthi amhlonele uThixo, akwenze ukuthanda kwakhe, uyamva lowo.</p> 
 <p><a name="an_9:32">9:32</a> Kwasephakadeni akuzanga kuviwe ukuba umntu wakha wavula amehlo ozelwe eyimfama.</p> 
 <p><a name="an_9:33">9:33</a> Ukuba lo ebengenguye owakwaThixo, ebengenakwenza nto.</p> 
 <p><a name="an_9:34">9:34</a> Aphendula athi kuye, Wena wazalelwa ezonweni kanye;  ufundisa thina na wena? Amkhuphela ngaphandle.</p> 
 <p><a name="an_9:35">9:35</a> Weva uYesu ukuba amkhuphele ngaphandle. Uthe akumfumana wathi kuye, Wena uyakholwa na kuNyana kaThixo?</p> 
 <p><a name="an_9:36">9:36</a> Uphendule yena wathi, Ongubani na, Nkosi, ukuze ndikholwe kuye?</p> 
 <p><a name="an_9:37">9:37</a> Uthe ke uYesu kuye, Umbonile; nguye lo uthetha nawe.</p> 
 <p><a name="an_9:38">9:38</a> Wathi ke yena, Ndiyakholwa, Nkosi. Waza waqubuda kuye.</p> 
 <p><a name="an_9:39">9:39</a> Wathi uYesu, Mna ndizele ugwebo kweli hlabathi, ukuze abangaboniyo babone, bathi ababonayo babe ziimfama.</p> 
 <p><a name="an_9:40">9:40</a> Baziva ezo nto abakubaFarisi ababenaye, bathi kuye, Singaba siziimfama nathi na?</p> 
 <p><a name="an_9:41">9:41</a> Uthe ke kubo uYesu, Ukuba beniziimfama, ngeningenasono;  kungoku nithi, Siyabona; ke ngoko isono senu sihleli.</p> 
 <p><a name="an_10:1">10:1</a> Inene, inene, ndithi kuni, Ongangeniyo ngalo isango ebuhlantini bezimvu, osuka akhwele ngandawo yimbi, lowo ulisela nesihange.</p> 
 <p><a name="an_10:2">10:2</a> Ke yena ongena ngalo isango ngumalusi wezimvu.</p> 
 <p><a name="an_10:3">10:3</a> Umgcini-sango uyamvulela lowo; zithi nezimvu zilive izwi lakhe azibize ezakhe izimvu ngamagama, azikhokelele phandle zona.</p> 
 <p><a name="an_10:4">10:4</a> Xa athe wazikhupha ezakhe izimvu, uhamba phambi kwazo,  zithi nezimvu zimlandele; ngokuba zilazi izwi lakhe.</p> 
 <p><a name="an_10:5">10:5</a> Ke owasemzini azingemlandeli; zosuka zimbaleke, ngokuba zingalazi izwi labasemzini.</p> 
 <p><a name="an_10:6">10:6</a> Lo mzekeliso wawuthetha kubo uYesu; ke bona abaziqondanga ukuba zizinto zini na ezo abezithetha kubo.</p> 
 <p><a name="an_10:7">10:7</a> Wabuya wathi ngoko kubo uYesu, Inene, inene, ndithi kuni,  Ndim isango lezimvu.</p> 
 <p><a name="an_10:8">10:8</a> Bonke abezayo ngaphambi kwam bangamasela nezihange; ke zona izimvu azibevanga.</p> 
 <p><a name="an_10:9">10:9</a> Ndim isango; ukuba umntu uthe wangena ngam, wosindiswa; uya kungena ephuma, afumane utyani.</p> 
 <p><a name="an_10:10">10:10</a> Isela alizi lingazele ukuze libe, lixhele, litshabalalise.  Mna ndizele ukuze babe nobomi, babe nabo ke ngokugqithiseleyo.</p> 
 <p><a name="an_10:11">10:11</a> Ndim umalusi olungileyo; umalusi olungileyo, ubomi bakhe ubuncamela izimvu.</p> 
 <p><a name="an_10:12">10:12</a> Ke yena ongumqeshwa, engengumalusi, ezingezizo ezakhe izimvu, uyibona ingcuka isiza, azishiye izimvu, abaleke, ize ingcuka izibambe, izichithachithe izimvu.</p> 
 <p><a name="an_10:13">10:13</a> Umqeshwa lo ke ubaleka ngokuba engumqeshwa,  engazikhathalele izimvu.</p> 
 <p><a name="an_10:14">10:14</a> Ndim umalusi olungileyo; ndiyazazi ezam, ndiyaziwa zezam.</p> 
 <p><a name="an_10:15">10:15</a> Njengokuba endazi uBawo, nam ndiyamazi uBawo, nobomi bam ndibuncamela izimvu.</p> 
 <p><a name="an_10:16">10:16</a> Ndinazo nezinye izimvu, ezingezizo ezobu buhlanti; nazo ezo ndimelwe kukuza nazo; zaye ziya kuliva izwi lam, zibe mhlambi mnye, nomalusi abe mnye.</p> 
 <p><a name="an_10:17">10:17</a> Ngenxa yoku uBawo uyandithanda; ngokuba mna ndibuncama ubomi bam, ukuze ndibuye ndibuthabathe.</p> 
 <p><a name="an_10:18">10:18</a> Akukho namnye ubuhluthayo kum, ndiyabuncama mna ngokwam;  ndinegunya lokubuncama, ndinegunya lokubuya ndibuthabathe; lo mthetho ndawamkela kuBawo.</p> 
 <p><a name="an_10:19">10:19</a> Abuya ngoko amaYuda athi qheke kubini ngenxa yala mazwi.</p> 
 <p><a name="an_10:20">10:20</a> Yayisithi ke into eninzi kuwo, Unedemon, uyageza; yini na ukuba nimphulaphule?</p> 
 <p><a name="an_10:21">10:21</a> Abanye babesithi, La mazwi asingawo awophethwe yidemon:  idemon ingaba inako yini na ukuvula amehlo emfama?</p> 
 <p><a name="an_10:22">10:22</a> Ke kaloku, kwabakho umthendeleko wokuhlaziywa kwetempile eYerusalem; kwaye kusebusika.</p> 
 <p><a name="an_10:23">10:23</a> Waye ehambahamba uYesu etempileni, evarandeni kaSolomon.</p> 
 <p><a name="an_10:24">10:24</a> Amngqonga ngoko amaYuda, athi kuye, Koda kube nini na usiphongomisile? Ukuba unguye uKristu, sixelele ngokuphandle.</p> 
 <p><a name="an_10:25">10:25</a> Wawaphendula uYesu wathi, Ndinixelele, noko anikholwa;  imisebenzi endiyenzayo mna egameni likaBawo, yona iyangqina ngam.</p> 
 <p><a name="an_10:26">10:26</a> Nina anikholwa; kuba aningabo abezimvu zam; njengoko ndanixelelayo.</p> 
 <p><a name="an_10:27">10:27</a> Ezam izimvu ziyaliva ilizwi lam, ndibe nam ndizazi,  zindilandela;</p> 
 <p><a name="an_10:28">10:28</a> mna ndizinika ubomi obungunaphakade; azisayi kutshabalala naphakade; akukho namnye uya kuzihlutha esandleni sam.</p> 
 <p><a name="an_10:29">10:29</a> UBawo, ondinike zona, ungaphezu kwabo bonke; akukho bani unako ukuzihlutha esandleni sikaBawo.</p> 
 <p><a name="an_10:30">10:30</a> Mna noBawo sibanye.</p> 
 <p><a name="an_10:31">10:31</a> Abuya ngoko amaYuda achola amatye ukuba amxulube.</p> 
 <p><a name="an_10:32">10:32</a> Wawaphendula uYesu wathi, Mininzi imisebenzi emihle endanibonisayo, ivela kuBawo; nindixuluba ngenxa yawuphi na umsebenzi kuyo?</p> 
 <p><a name="an_10:33">10:33</a> Amphendula amaYuda esithi, Asikuxulu beli msebenzi mhle,  sikuxuluba ngokuba unyelisa; nangokuba wena usithi, ungumntu nje, usuke uzenze uThixo.</p> 
 <p><a name="an_10:34">10:34</a> Uwaphendule uYesu wathi, Akubhaliwe na emthethweni wenu,  kwathiwa, Mna ndithe ningoothixo?</p> 
 <p><a name="an_10:35">10:35</a> Ukuba uthe bona bangoothixo, eleza kubo ilizwi likaThixo (sibe isibhalo singenakwaphulwa),</p> 
 <p><a name="an_10:36">10:36</a> nitsho na nina ngaye lowo uYise wamngcwalisayo, wamthuma ehlabathini, ukuthi, Uyanyelisa; ngokuba ndithe, NdinguNyana kaThixo?</p> 
 <p><a name="an_10:37">10:37</a> Ukuba andiyenzi imisebenzi kaBawo, musani ukukholwa ndim.</p> 
 <p><a name="an_10:38">10:38</a> Ke ukuba ndiyayenza, nokuba anikholwa ndim, kholwani yiyo yona imisebenzi; ukuze nazi, nikholwe, ukuba uBawo ukum, nam ndikuye.</p> 
 <p><a name="an_10:39">10:39</a> Abuya ngoko afuna ukumbamba; waphuluka ezandleni zawo.</p> 
 <p><a name="an_10:40">10:40</a> Wabuya wemka, waya phesheya kweYordan, kwindawo abebhaptizela kuyo uYohane kuqala; wahlala khona.</p> 
 <p><a name="an_10:41">10:41</a> Kweza babaninzi kuye, bathi, UYohane okunene akenzanga namnye umqondiso; kodwa ke zonke izinto, awazithethayo uYohane ngaye lo, zaziyinene.</p> 
 <p><a name="an_10:42">10:42</a> Bathi abaninzi bakholwa kuye khona apho.</p> 
 <p><a name="an_11:1">11:1</a> Ke kaloku, kwaye kusifa umntu othile, uLazaro waseBhetani,  umzi wakulooMariya, noMarta udade wabo.</p> 
 <p><a name="an_11:2">11:2</a> Yaye ke inguloo Mariya, wayithambisayo iNkosi ngamafutha aqholiweyo, wazisulayo iinyawo zayo ngeenwele zakhe, omnakwabo uLazaro wayesifa.</p> 
 <p><a name="an_11:3">11:3</a> Bathumela ngoko oodade babo kuye, besithi, Nkosi, uyabona,  lowo umthandayo uyafa.</p> 
 <p><a name="an_11:4">11:4</a> Evile ke uYesu wathi, Esi sifo asiyelele kufeni; singenxa yozuko lukaThixo, ukuze uNyana kaThixo azukiswe ngaso.</p> 
 <p><a name="an_11:5">11:5</a> Ke uYesu wayebathanda ooMarta nomsakwabo noLazaro.</p> 
 <p><a name="an_11:6">11:6</a> Uthe ngoko akuva ukuba uyafa, wakha okunene wahlala kuloo ndawo abekuyo iintsuku ezimbini.</p> 
 <p><a name="an_11:7">11:7</a> Waza emveni koko wathi kubo abafundi, Masibuye siye kwelakwaYuda.</p> 
 <p><a name="an_11:8">11:8</a> Bathi abafundi kuye, Rabhi, amaYuda ebefuna ngoku ukukuxuluba ngamatye nje, ubuya uye khona na?</p> 
 <p><a name="an_11:9">11:9</a> Waphendula uYesu wathi, Akalishumi elinamabini na amaxa emini? Ukuba umntu uthi ahambe emini, akakhubeki; ngokuba elubona ukhanyiselo lweli hlabathi.</p> 
 <p><a name="an_11:10">11:10</a> Ke ukuba umntu uthi ahambe ebusuku, uyakhubeka; ngokuba ukukhanya kungekho kuye.</p> 
 <p><a name="an_11:11">11:11</a> Wazithetha ezi zinto; aze emveni koko athi kubo, ULazaro,  umhlobo wethu, ulele; ndiyaya ukuba ndimvuse.</p> 
 <p><a name="an_11:12">11:12</a> Bathi ngoko abafundi bakhe, Nkosi, ukuba ulele, wosinda.</p> 
 <p><a name="an_11:13">11:13</a> Ke yena uYesu ubethetha ukufa kwakhe. Bona ke bebeba uthetha ngokulala ubuthongo.</p> 
 <p><a name="an_11:14">11:14</a> Wandula ngoku uYesu wathi kubo ngokungafihilisiyo, ULazaro ufile.</p> 
 <p><a name="an_11:15">11:15</a> Ndiyavuya ke ngenxa yenu, ukuba ndibe ndingekho khona,  ukuze nikholwe. Noko ke masiye kuye.</p> 
 <p><a name="an_11:16">11:16</a> Uthe ngoko uTomas, okuthiwa nguDidimo, kubafundi kunye naye, Masiye nathi, ukuze sife naye.</p> 
 <p><a name="an_11:17">11:17</a> Efikile ngoko uYesu, wafika eselesengcwabeni iintsuku zone.</p> 
 <p><a name="an_11:18">11:18</a> (Ke kaloku iBhetani ibikufuphi neYerusalem, umgama wayo uzizitadiya ezingathi zilishumi elinazihlanu.)</p> 
 <p><a name="an_11:19">11:19</a> Kwakufike abaninzi bakumaYuda, kwabo babenoMarta noMariya,  ukuze babakhuze ngaye umnakwabo.</p> 
 <p><a name="an_11:20">11:20</a> Akuva ngoko uMarta ukuba uYesu uyeza, wamhlangabeza; ke yena uMariya wahlala endlwini.</p> 
 <p><a name="an_11:21">11:21</a> Wathi ngoko uMarta kuYesu, Nkosi, ukuba ubulapha,  umnakwethu ange engafanga.</p> 
 <p><a name="an_11:22">11:22</a> Nangoku ndiyazi ukuba, ongathi ukucele kuThixo, oko wokunika uThixo.</p> 
 <p><a name="an_11:23">11:23</a> Athi kuye uYesu, Umnakwenu uya kubuya avuke.</p> 
 <p><a name="an_11:24">11:24</a> Athi uMarta kuye, Ndiyazi ukuba uya kubuya avuke eluvukweni, ngomhla wokugqibela.</p> 
 <p><a name="an_11:25">11:25</a> Wathi uYesu kuye, Ndim uvuko, ndim ubomi; lowo ukholwayo kum, nokuba ubethe wafa, wodla ubomi.</p> 
 <p><a name="an_11:26">11:26</a> Bonke abadla ubomi bekholwa kum, abasayi kufa naphakade;  uyakholwa na koko?</p> 
 <p><a name="an_11:27">11:27</a> Athi kuye, Ewe, Nkosi, mna ndiyakholwa ukuba wena unguye uKristu, uNyana kaThixo, lowo uzayo ehlabathini.</p> 
 <p><a name="an_11:28">11:28</a> Waza etshilo wemka, waya wabiza uMariya umsakwabo ngasese,  wathi, UMfundisi ukho, uyakubiza.</p> 
 <p><a name="an_11:29">11:29</a> Uthi yena, akuva oko, asuke kamsinya eze kuye.</p> 
 <p><a name="an_11:30">11:30</a> (Ke kaloku, uYesu ebengekangeni phakathi komzi;  wayesekuloo ndawo uMarta wamhlangabeza ekuyo.)</p> 
 <p><a name="an_11:31">11:31</a> Athe ngoko amaYuda abenaye endlwini emkhuza, akumbona uMariya, ukuba usuke kamsinya waphuma, amlandela esithi, Uya engcwabeni, ukuya kulila khona.</p> 
 <p><a name="an_11:32">11:32</a> UMariya ngoko, akufika apho uYesu ebekhona, akumbona, wawa ezinyaweni zakhe, esithi kuye, Nkosi, ukuba ubulapha, ange engafanga umnakwethu.</p> 
 <p><a name="an_11:33">11:33</a> Uthe ngoko uYesu, akumbona elila, namaYuda abeze naye elila, wafutheka, wakhathazeka.</p> 
 <p><a name="an_11:34">11:34</a> Wathi, Nimbeke phi na? Bathi kuye, Nkosi, yiza ubone.</p> 
 <p><a name="an_11:35">11:35</a> UYesu walila.</p> 
 <p><a name="an_11:36">11:36</a> Ayesithi ngoko amaYuda, Yabonani ke ukumthanda kwakhe!</p> 
 <p><a name="an_11:37">11:37</a> Ke abathile kuwo bathi, Ubengenako na lo, wawavulayo amehlo emfama, ukwenza ukuba nalo angafi?</p> 
 <p><a name="an_11:38">11:38</a> Abuye ke uYesu afutheke ngaphakathi kwakhe, eze engcwabeni. Laye ke lingumqolomba, kubekwe ilitye kuwo.</p> 
 <p><a name="an_11:39">11:39</a> Athi uYesu, Lisuseni ilitye. Athi kuye uMarta, udade wofileyo, Nkosi, uselenuka, kuba untsuku-ne efile.</p> 
 <p><a name="an_11:40">11:40</a> Athi uYesu kuye, Anditshongo na kuwe ukuthi, Ukuba uthe wakholwa, wolubona uzuko lukaThixo?</p> 
 <p><a name="an_11:41">11:41</a> Balisusa ngoko ilitye apho abelele khona ofileyo.  Wawaphakamisa ke amehlo uYesu, wakhangela phezulu, wathi, Bawo,  ndiyabulela kuwe kuba undivile.</p> 
 <p><a name="an_11:42">11:42</a> Mna ke bendisazi ukuba uhleli undiva; ke nditsho ngenxa yesihlwele esixhonteleyo, ukuze bakholwe ukuba wena wandithuma.</p> 
 <p><a name="an_11:43">11:43</a> Etshilo ke, wadanduluka ngezwi elikhulu, wathi, Lazaro,  phuma.</p> 
 <p><a name="an_11:44">11:44</a> Waphuma ofileyo, ebotshiwe iinyawo nezandla ngezithandelo,  nobuso bakhe bujikelwe ngeqhiya. Athi kubo uYesu, Mkhululeni,  nimyeke ahambe.</p> 
 <p><a name="an_11:45">11:45</a> Ithe ngoko into eninzi kumaYuda, ebize kuMariya,  yakuzibona izinto azenzileyo uYesu, yakholwa kuye.</p> 
 <p><a name="an_11:46">11:46</a> Ke abathile kuwo bemka baya kubaFarisi, babaxelela izinto azenzileyo uYesu.</p> 
 <p><a name="an_11:47">11:47</a> Bahlanganisa ngoko ababingeleli abakhulu nabaFarisi intlanganiso yamatyala, bathi, Senza ntoni na? Ngokuba lo mntu wenza imiqondiso emininzi.</p> 
 <p><a name="an_11:48">11:48</a> Ukuba sithe samyeka ngokunje, bonke baya kukholwa kuye;  athi ke amaRoma eze, athimbe indawo yethu, kwanohlanga lwethu.</p> 
 <p><a name="an_11:49">11:49</a> Ke kaloku omnye wabo, uKayafa, engumbingeleli omkhulu ngaloo mnyaka, wathi kubo, Anazi nto nina;</p> 
 <p><a name="an_11:50">11:50</a> kananjalo aniqondi ukuba kusilungele, ukuba kufe umntu abe mnye ngenza yabantu, ukuze lungatshabalali uhlanga luphela.</p> 
 <p><a name="an_11:51">11:51</a> Oku ke akakuthethanga kuphuma kuye; wathi, kuba ebengumbingeleli omkhulu ngaloo mnyaka, waprofeta ukuba uYesu uza kulufela uhlanga;</p> 
 <p><a name="an_11:52">11:52</a> kungabi ngenxa yohlanga olo lodwa, kube ngenxa yabantwana bakaThixo abalusali, ukuba abahlanganisele ndawonye.</p> 
 <p><a name="an_11:53">11:53</a> Kususela kuloo mini ngoko babhunga ukuba bambulale.</p> 
 <p><a name="an_11:54">11:54</a> Ngoko uYesu akabanga sahamba ekuhleni phakathi kwamaYuda;  wasuka wemka apho, waya ezweni elikufuphi nentlango, emzini ekuthiwa kukwaEfrayim; walibala khona apho nabafundi bakhe.</p> 
 <p><a name="an_11:55">11:55</a> Ke kaloku yayikufuphi ipasika yamaYuda; kwenyuka into eninzi iphuma kwelo zwe, yaya eYerusalem phambi kwayo ipasika,  ukuze izenze nyulu.</p> 
 <p><a name="an_11:56">11:56</a> Ayemfuna ngoko uYesu, ethetha odwa, emi etempileni,  esithi, Nithini na? akasayi kuza na emthendelekweni?</p> 
 <p><a name="an_11:57">11:57</a> Ke kaloku ababingeleli abakhulu nabaFarisi babewise umthetho wokuthi, ukuba umntu uthe wazi apho akhona, maze axele, ukuze bambambe.</p> 
 <p><a name="an_12:1">12:1</a> UYesu ngoko, kwiintsuku ezintandathu eziphambi kwayo ipasika, weza eBhetani, apho ebekhona uLazaro owayefile,  awamvusayo kwabafileyo.</p> 
 <p><a name="an_12:2">12:2</a> Ngoko bamenzela isidlo khona, waye uMarta elungiselela;  uLazaro ke ebengomnye wabo babehleli naye besidla.</p> 
 <p><a name="an_12:3">12:3</a> Wathabatha ke uMariya iponti yamafutha aqholiweyo enadusi engangxengelelweyo, exabiso, likhulu; wathambisa iinyawo zikaYesu, wazisula iinyawo zakhe ngeenwele zakhe; yazala ke indlu livumba lamafutha lawo aqholiweyo.</p> 
 <p><a name="an_12:4">12:4</a> Uthi ngoko omnye umfundi wakhe, uYuda Sikariyoti, okaSimon,  lowo ubeza kumngcatsha,</p> 
 <p><a name="an_12:5">12:5</a> Bekungani na ukuba la mafutha aqholiweyo angathengiswa ngeedenariyo ezimakhulu mathathu, kuphiwe amahlwempu?</p> 
 <p><a name="an_12:6">12:6</a> Watsho ke, kungengakuba ebekhathalele mahlwempu; watsho kuba ebelisela, inaye ingxowa, ziphathwa nguye izinto ezifakwa kuyo.</p> 
 <p><a name="an_12:7">12:7</a> Uthe ngoko uYesu, Myeke; uwalondolozele imini yokungcwatywa kwam.</p> 
 <p><a name="an_12:8">12:8</a> Kuba amahlwempu la nihleli ninawo; mna ke anihleli ninam.</p> 
 <p><a name="an_12:9">12:9</a> Yathi ngoko indimbane enkulu yakumaYuda yakwazi ukuba ulapho; yeza kungengenxa kaYesu yedwa, yeza ukuze ibone noLazaro, lowo wamvusayo kwabafileyo.</p> 
 <p><a name="an_12:10">12:10</a> Ke kaloku ababingeleli abakhulu babhunga ukuze bambulale noLazaro;</p> 
 <p><a name="an_12:11">12:11</a> ngokuba ngenxa yakhe abaninzi bamaYuda bemka, bakholwa kuye uYesu.</p> 
 <p><a name="an_12:12">12:12</a> Ngengomso indimbane enkulu, eyabe ize emthendelekweni,  yakuva ukuba uYesu uyeza eYerusalem,</p> 
 <p><a name="an_12:13">12:13</a> yathabatha amasebe esundu, yaphuma, yaya kumhlangabeza;  yadanduluka isithi, Hosana! makabongwe lowo uzayo egameni leNkosi, uKumkani kaSirayeli!</p> 
 <p><a name="an_12:14">12:14</a> UYesu, efumene ke iesilana, wahlala phezu kwalo,  njengokuba kubhaliwe kwathiwa,</p> 
 <p><a name="an_12:15">12:15</a> Musa ukoyika, ntombi Ziyon; nanko ukumkani wakho esiza,  ehleli phezu kwethole le-esile.</p> 
 <p><a name="an_12:16">12:16</a> Ezi zinto ke abaziqondanga abafundi bakhe ukuqala; bathi kodwa, akuba ezukisiwe uYesu, bandula ukukhumbula ukuba ezi zinto zaye zibhaliwe ngaye, nokuba bazenza ezi zinto kuye.</p> 
 <p><a name="an_12:17">12:17</a> Yaye ingqina ngoko indimbane leyo, ibe inaye oko wambizayo uLazaro ukuba aphume engcwabeni, wamvusa kwabafileyo.</p> 
 <p><a name="an_12:18">12:18</a> Ngenxa yoko indimbane yamhlangabeza; ngokuba yayivile ukuba uwenzile lo mqondiso.</p> 
 <p><a name="an_12:19">12:19</a> Bathe ngoko abaFarisi phakathi kwabo, Niyabona na kodwa ukuba anincedi lutho? Yabonani, ulandelwa lilizwe lonke.</p> 
 <p><a name="an_12:20">12:20</a> Ke kaloku, kwakukho amaGrike athile kwababenyukile, beze kunqula emthendelekweni.</p> 
 <p><a name="an_12:21">12:21</a> Wona ngoko eza kuFilipu waseBhetesayida yelaseGalili,  acela kuye, esithi, Nkosi, singa singabona uYesu.</p> 
 <p><a name="an_12:22">12:22</a> Ufika uFilipu axelele uAndreya; bathi kanjalo ooAndreya noFilipu baxelele uYesu.</p> 
 <p><a name="an_12:23">12:23</a> Wabaphendula ke uYesu esithi, Lifikile ilixa lokuba uNyana woMntu azukiswe.</p> 
 <p><a name="an_12:24">12:24</a> Inene, inene, ndithi kuni, Ukuba ukhozo lwengqolowa oluwe emhlabeni aluthanga lufe, lona luhlala lungabi nto; ke ukuba luthe lwafa, luthwala isiqhamo esininzi.</p> 
 <p><a name="an_12:25">12:25</a> Lowo uwuthandayo umphefumlo wakhe, wolahlekelwa nguwo;  lowo uwuthiyayo umphefumlo wakhe kweli hlabathi,  wowulondolozela ubomi obungunaphakade.</p> 
 <p><a name="an_12:26">12:26</a> Ukuba ubani uthi andikhonze, makandilandele; apho ndikhona mna, woba khona apho nondikhonzayo; ukuba umntu uthi andikhonze, uBawo wombeka.</p> 
 <p><a name="an_12:27">12:27</a> Kukalokunje umphefumlo wam ukhathazekile, mandithini na?  Bawo, ndisindise kweli lixa. Hayi, ndizele khona oku kweli lixa.</p> 
 <p><a name="an_12:28">12:28</a> Bawo, lizukise igama lakho. Kweza ngoko izwi liphuma ezulwini, lisithi, Ndilizukisile, ndiya kubuya ndilizukise.</p> 
 <p><a name="an_12:29">12:29</a> Isihlwele ngoko esasimi seva, sathi, Liyaduduma. Abanye bathi, Kuthethe isithunywa sezulu kuye.</p> 
 <p><a name="an_12:30">12:30</a> Waphendula uYesu wathi, Eli lizwi alibangakho ngenxa yam;  libekho ngenxa yenu.</p> 
 <p><a name="an_12:31">12:31</a> Kungoku ukugwetywa kwalo eli hlabathi; kungoku umphathi walo eli hlabathi aya kukhutshelwa phandle.</p> 
 <p><a name="an_12:32">12:32</a> Mna ke, ukuba ndithe ndaphakanyiswa emhlabeni, ndiya kubatsalela bonke kum.</p> 
 <p><a name="an_12:33">12:33</a> (Wayesitsho ke, eqondisa ukuba kukufa kuni na abeza kufa ngako.)</p> 
 <p><a name="an_12:34">12:34</a> Samphendula isihlwele sathi, Thina sivile emthethweni,  ukuba uKristu yena uhlala ngonaphakade; utsho ngani na wena ukuthi, UNyana woMntu umelwe kukuthi aphakanyiswe? Ungubani na lo Nyana woMntu?</p> 
 <p><a name="an_12:35">12:35</a> Uthe ngoko uYesu kubo, Liselilifutshane ixesha lokuba ukhanyiso lube nani. Hambani, nisenalo nje ukhanyiso, ukuze ubumnyama bunganiqubuli; lowo uhamba ebumnyameni, akazi apho aya khona.</p> 
 <p><a name="an_12:36">12:36</a> Nisenalo nje ukhanyiso, kholwani kulo ukhanyiso, ukuze nibe ngabokhanyiso. Wazithetha uYesu ezi zinto, wemka,  wabazimela.</p> 
 <p><a name="an_12:37">12:37</a> Ke kaloku, nakuba wayenze imiqondiso engaka phambi kwabo,  abakholwanga kuye;</p> 
 <p><a name="an_12:38">12:38</a> ukuze ilizwi likaIsaya umprofeti lizaliseke, awalithethayo esithi, Nkosi, ngubani na okholiweyo ludaba lwethu? Nengalo yeNkosi ityhileke kubani na?</p> 
 <p><a name="an_12:39">12:39</a> Ngenxa yoku babengenako ukukholwa, ngokuba uIsaya ubuya athi,</p> 
 <p><a name="an_12:40">12:40</a> Uwamfamekisile amehlo abo, Uyiqaqadekisile nentliziyo yabo, Hleze babone ngamehlo, baqiqe ngentliziyo, Bajike,  Ndibaphilise.</p> 
 <p><a name="an_12:41">12:41</a> Ezi zinto wazithetha uIsaya, oko wabubonayo ubuqaqawuli bakhe, wathetha ngaye.</p> 
 <p><a name="an_12:42">12:42</a> Noko ke nakubo abaphathi into eninzi yakholwa kuye; kodwa ngenxa yabaFarisi yayingavumi ngamlomo, hleze ikhutshwe esikhungwini;</p> 
 <p><a name="an_12:43">12:43</a> kuba babethanda uzuko oluvela ebantwini, ngaphezu kozuko oluvela kuThixo.</p> 
 <p><a name="an_12:44">12:44</a> Ke yena uYesu wadanduluka wathi, Lowo ukholwayo kum,  akakholwa kum, ukholwa kulowo wandithumayo.</p> 
 <p><a name="an_12:45">12:45</a> Lowo undibonayo, ubona owandithumayo.</p> 
 <p><a name="an_12:46">12:46</a> Mna, lukhanyiso, ndifikile ehlabathini, ukuze bonke abakholwayo kum bangahlali ebumnyameni.</p> 
 <p><a name="an_12:47">12:47</a> Nokuba umntu uthe weva amazwi la am, akakholwa, mna andimgwebi; kuba andize kuligweba ihlabathi, ndize kulisindisa ihlabathi.</p> 
 <p><a name="an_12:48">12:48</a> Lowo undigibayo, angawamkeli amazwi am, unaye omgwebayo;  ilizwi endilithethileyo, lilo eliya kumgweba ngomhla wokugqibela.</p> 
 <p><a name="an_12:49">12:49</a> Ngokuba mna andithethanga okuphuma kum; owandithumayo,  uBawo ngokwakhe, nguye owandiwisela umthetho wokuba ndithini na, nokuba ndithethe ntoni na.</p> 
 <p><a name="an_12:50">12:50</a> Ndiyazi nokwazi ukuba umthetho wakhe lowo bubomi obungunaphakade. Ngoko izinto endizithethayo mna, njengoko uBawo andixeleleyo, ndenjenjalo ukuzithetha.</p> 
 <p><a name="an_13:1">13:1</a> Ke kaloku, phambi komthendeleko wepasika, esazi uYesu ukuba lifikile ilixa lokuba anduluke kweli hlabathi, aye kuYise,  ebathandile abakhe abasehlabathini, wabathanda kwada kwasekupheleni.</p> 
 <p><a name="an_13:2">13:2</a> Kwakubakho isidlo sangokuhlwa (akubon ukuba uMtyholi selekufakile entliziyweni kaYuda Sikariyoti, okaSimon, ukuba amngcatshe),</p> 
 <p><a name="an_13:3">13:3</a> esazi uYesu ukuba uYise uzinikele zonke izinto ezandleni zakhe, nokuba waphuma kuThixo, esiya kuThixo:</p> 
 <p><a name="an_13:4">13:4</a> usuka esidlweni, azibeke phantsi iingubo zakhe, athabathe itawuli abhinqe;</p> 
 <p><a name="an_13:5">13:5</a> aze agalele amanzi esityeni sokuhlambela, aqale ukuzihlamba iinyawo zabafundi, nokuzisula ngetawuli abeyibhinqile.</p> 
 <p><a name="an_13:6">13:6</a> Uza ke kuSimon Petros; athi yena kuye, Nkosi, zihlanjwe nguwe na iinyawo zam?</p> 
 <p><a name="an_13:7">13:7</a> Waphendula uYesu, wathi kuye, Endikwenzayo mna akukwazi wena okwangoku; kodwa wokuqonda kamva.</p> 
 <p><a name="an_13:8">13:8</a> Athi uPetros kuye, Akusayi kuzihlamba iinyawo zam,  naphakade. Umphendule UYesu, wathi, Ukuba andithanga ndikuhlambe, akunasabelo nam.</p> 
 <p><a name="an_13:9">13:9</a> Athi uSimon Petros kuye, Nkosi, mazingabi ziinyawo zam zodwa, mazibe zizandla nentloko.</p> 
 <p><a name="an_13:10">13:10</a> Uthi uYesu kuye, Kulowo uhlanjiweyo akusafuneki nto,  selikukuhlanjwa kweenyawo zodwa; uhlambulukile kwaphela; nani ke nihlambulukile, kodwa aninjalo nonke.</p> 
 <p><a name="an_13:11">13:11</a> Kuba ebemazi lowo umnikelayo; ngenxa yoko wathi,  Anihlambulukile nonke.</p> 
 <p><a name="an_13:12">13:12</a> Ngoko, xeshikweni ebezihlambile iinyawo zabo, wazithabatha iingubo zakhe, wabuya wahlala phantsi, wathi kubo, Niyayazi na into endiyenzileyo kuni?</p> 
 <p><a name="an_13:13">13:13</a> Nina ukundibiza nithi ndinguMfundisi, nithi ndiyiNkosi;  niyalungisa ukutsho, kuba kunjalo.</p> 
 <p><a name="an_13:14">13:14</a> Ngoko ke, ukuba ndizihlambile iinyawo zenu mna,  ndiyiNkosi, ndinguMfundisi, nani nifanele ukuhlambana iinyawo.</p> 
 <p><a name="an_13:15">13:15</a> Kuba ndininike umzekelo, ukuze nani nenze, njengoko ndenze ngako mna kuni.</p> 
 <p><a name="an_13:16">13:16</a> Inene, inene, ndithi kuni, Akukho mkhonzi umkhulu kunenkosi yakhe, namthunywa umkhulu kunalowo umthumileyo.</p> 
 <p><a name="an_13:17">13:17</a> Ukuba niyazazi ezi zinto, ninoyolo ukuba nithi nizenze.</p> 
 <p><a name="an_13:18">13:18</a> Andithethi ngani, nonke; ndiyabazi abo mna ndibanyulileyo;  oko kwenzeke ukuze isibhalo sizaliseke, esithi, Lowo udla isonka nam, undiphakamisele isithende sakhe.</p> 
 <p><a name="an_13:19">13:19</a> Ndiqala kwangoku ukunixelela kungekehli, ukuze, xa kuthe kwehla, nikholwe ukuba ndinguye.</p> 
 <p><a name="an_13:20">13:20</a> Inene, inene, ndithi kuni, Lowo wamkela endithe ndamthuma,  wamkela mna; lowo wamkela mna ke, wamkela owandithumayo.</p> 
 <p><a name="an_13:21">13:21</a> Ezithethile uYesu ezi zinto, wakhathazeka emoyeni wakhe,  wangqina wathi, Inene, inene, ndithi kuni, omnye kuni aba uya kundingcatsha.</p> 
 <p><a name="an_13:22">13:22</a> Baye ngoko abafundi bekhangelana, bethingaza ukuba uthetha bani na.</p> 
 <p><a name="an_13:23">13:23</a> Ke kaloku, bekwayame esifubeni sikaYesu omnye umfundi wakhe, obethandwa nguYesu.</p> 
 <p><a name="an_13:24">13:24</a> Unqwala ngoko uSimon Petros kulowo, ukuba abuze ukuba angaba uthetha bani na.</p> 
 <p><a name="an_13:25">13:25</a> Ayamile ke yena esifubeni sikaYesu, uthi kuye, Nkosi,  nguwuphi na?</p> 
 <p><a name="an_13:26">13:26</a> Uphendule uYesu wathi, Ngulowo ndiya kumnika mna iqhekeza,  ndakuba ndilithe nkxu. Akulithi nkxu iqhekeza, walinika uYuda Sikariyoti, okaSimon.</p> 
 <p><a name="an_13:27">13:27</a> Waza emveni kweqhekeza elo, wangena uSathana kuye lowo.  Uthi ngoko uYesu kuye, Okwenzayo, kwenze kamsinya.</p> 
 <p><a name="an_13:28">13:28</a> Ke kaloku, bekungekho namnye, kwababehleli naye esithebeni, ubesazi ukuba utsho ngani na kuye.</p> 
 <p><a name="an_13:29">13:29</a> Kuba abathile, ekubeni ingxowa ibikuYuda, bebeba uYesu uthi kuye, Thenga ezo zinto sizifunela umthendeleko; mhlawumbi uthi makawanike into amahlwempu.</p> 
 <p><a name="an_13:30">13:30</a> Elithabathile ngoko yena iqhekeza, waphuma kwaoko; kwaye ke kusebusuku.</p> 
 <p><a name="an_13:31">13:31</a> Xeshikweni ngoko aphumileyo, uthi uYesu, Kukalokunje,  uNyana woMntu uzukisiwe, naye uThixo uzukisiwe kuye.</p> 
 <p><a name="an_13:32">13:32</a> Ukuba ke uThixo uzukisiwe kuye, noThixo uya kumzukisa kuye ngokwakhe, waye eya kumzukisa kwangoku.</p> 
 <p><a name="an_13:33">13:33</a> Bantwana bam, liselilifutshane ixesha lokuba ndibe nani.  Niya kundifuna; njengoko sendithe kumaYuda, Apho ndiya khona mna, aninako ukufika nina: nditsho nakuni ngoku.</p> 
 <p><a name="an_13:34">13:34</a> Ndiniwisela umthetho omtsha, wokuba nithandane, njengoko ndinithandileyo nina, ukuze nani nithandane.</p> 
 <p><a name="an_13:35">13:35</a> Ngayo le nto baya kwazi bonke, ukuba ningabafundi bam,  ukuba nithe nathandana.</p> 
 <p><a name="an_13:36">13:36</a> Wathi uSimon Petros kuye, Nkosi, uya ngaphi na wena?  Umphendule uYesu wathi, Apho ndiya khona, akunakundilandela kalokunje; wondilandela ke kamva.</p> 
 <p><a name="an_13:37">13:37</a> Uthi uPetros kuye, Nkosi, kungani na ukuba ndingabi nako ukukulandela ngoku? Ndiya kuwuncamela wena umphefumlo wam.</p> 
 <p><a name="an_13:38">13:38</a> Wamphendula uYesu wathi, Wowuncamela mna na umphefumlo wakho? Inene, inene, ndithi kuwe, Ayisayi kulila inkuku,  ungathanga undikhanyele kathathu.</p> 
 <p><a name="an_14:1">14:1</a> Intliziyo yenu mayingakhathazeki; kholwani kuThixo,  nikholwe nakum.</p> 
 <p><a name="an_14:2">14:2</a> Endlwini kaBawo zininzi iindawo zokuhlala; ukuba bekungenjalo, ngendanixelelayo. Ndiyemka, ndiya kunilungisela indawo;</p> 
 <p><a name="an_14:3">14:3</a> ukuba ke ndimkile ndaya kunilungisela indawo, ndiya kubuya ndize, ndinamkelele kum ngokwam; ukuze apho ndikhona mna, nibe khona nani.</p> 
 <p><a name="an_14:4">14:4</a> Apho ke ndiya khona mna niyakwazi, nendlela niyayazi.</p> 
 <p><a name="an_14:5">14:5</a> Uthi uTomas kuye, Nkosi, asazi apho uya khona; singathini na ke ukuyazi indlela?</p> 
 <p><a name="an_14:6">14:6</a> Uthi uYesu kuye, Ndim indlela, ndim inyaniso, ndim ubomi;  akukho namnye uzayo kuBawo, engezi ngam.</p> 
 <p><a name="an_14:7">14:7</a> Ukuba benindazile mna, ninge nimazile noBawo; ngoku ke niyamazi, nimbonile nokumbona.</p> 
 <p><a name="an_14:8">14:8</a> Athi uFilipu kuye, Nkosi, sibonise uYihlo, kosanelisa.</p> 
 <p><a name="an_14:9">14:9</a> Uthi uYesu kuye, Ndinaxesha lingakanana ndinani nje,  akukandazi na, Filipu? Lowo undibonileyo mna umbonile uBawo;  utsho ngani na ke wena ukuthi, Sibonise uYihlo?</p> 
 <p><a name="an_14:10">14:10</a> Akukholwa na ukuba mna ndikuye uBawo, abe ke uBawo ekum?  Amazwi endiwathethayo mna kuni, andiwathethi ephuma kum; uBawo ke ohleli kum, nguye oyenzayo imisebenzi le.</p> 
 <p><a name="an_14:11">14:11</a> Kholwani ndim, ukuba mna ndikuye uBawo, nokuba uBawo ukum;  okanye ke, kholwani ndim ngenxa yayo imisebenzi leyo.</p> 
 <p><a name="an_14:12">14:12</a> Inene, inene, ndithi kuni, Lowo ukholwayo kum, imisebenzi endiyenzayo mna, uya kuyenza naye yena; nemikhulu kunale uya kuyenza, ngokuba mna ndisiya kuye uBawo.</p> 
 <p><a name="an_14:13">14:13</a> Nento enithe nayicela egameni lam, ndoyenza yona, ukuze uYise azukiswe ngoNyana.</p> 
 <p><a name="an_14:14">14:14</a> Ukuba nithe nacela into ngegama lam, ndoyenza mna.</p> 
 <p><a name="an_14:15">14:15</a> Ukuba niyandithanda, yigcineni imithetho yam.</p> 
 <p><a name="an_14:16">14:16</a> Mna ndiya kucela kuBawo, aze aninike omnye uMthetheleli,  ukuze ahlale nani ngonaphakade:</p> 
 <p><a name="an_14:17">14:17</a> uMoya wenyaniso, lowo lingenako ihlabathi ukumamkela,  ngokuba lingamboni, lingamazi nokumazi. Nina ke niyamazi;  ngokuba uhleli nani, kanjalo uya kuba kuni.</p> 
 <p><a name="an_14:18">14:18</a> Andiyi kunishiya niziinkedama, ndiyeza kuni.</p> 
 <p><a name="an_14:19">14:19</a> Liselilifutshane ixesha, ukuze ihlabathi lingabi sandibona; ke nina niyandibona; ngokuba ndisidla ubomi mna,  nani niya kudla ubomi.</p> 
 <p><a name="an_14:20">14:20</a> Ngaloo mini niya kwazi nina ukuba ndikuye uBawo, nani nikum, nam ndikuni.</p> 
 <p><a name="an_14:21">14:21</a> Lowo unayo imithetho yam ayigcine, nguye ondithandayo;  lowo ke undithandayo, uya kuthandwa nguBawo; nam ndiya kumthanda, ndizibonakalalise kuye.</p> 
 <p><a name="an_14:22">14:22</a> Athi kuye uYuda (ingenguye uSikariyoti), Nkosi, kutheni na, le nto uza kuzibonakalalisa kuthi, ungazibonakalalisi kulo ihlabathi?</p> 
 <p><a name="an_14:23">14:23</a> Waphendula uYesu wathi kuye, Ukuba umntu uyandithanda,  woligcina ilizwi lam; wothi uBawo amthande, size kuye, sihlale naye.</p> 
 <p><a name="an_14:24">14:24</a> Lowo ungandithandiyo akawagcini amazwi am; ilizwi enilivayo asililo elam, lelikaBawo owandithumayo.</p> 
 <p><a name="an_14:25">14:25</a> Ezi zinto ndizithethile kuni ndisahleli nani.</p> 
 <p><a name="an_14:26">14:26</a> Ke uMthetheleli, uMoya oyiNgcwele, aya kumthuma uBawo egameni lam, yena uya kunifundisa zonke izinto, anikhumbuze zonke izinto endizithethe kuni.</p> 
 <p><a name="an_14:27">14:27</a> Ndishiya uxolo kuni; ndininika uxolo lwam; andininiki njengokunika kwehlabathi. Mayingakhathazeki intliziyo yenu,  mayingabi nabugwala.</p> 
 <p><a name="an_14:28">14:28</a> Nivile ukuba ndithe mna kuni, Ndiyemka, ndibuye ndize kuni. Ukuba benindithanda, ngenavuyayo kuba ndathi, Ndiya kuBawo; ngokuba uBawo mkhulu kunam.</p> 
 <p><a name="an_14:29">14:29</a> Ngoku ke ndinixelele kungekehli, ukuze, xa kuthe kwehla,  nikholwe.</p> 
 <p><a name="an_14:30">14:30</a> Andisayi kuba sathetha zinto zininzi nani; kuba esiza umphathi weli hlabathi, engenanto nam.</p> 
 <p><a name="an_14:31">14:31</a> Ke, ukuze liqonde ihlabathi ukuba ndiyamthanda uBawo,  ndenza njengoko uBawo andiwisele umthetho. Vukani, simke apha.</p> 
 <p><a name="an_15:1">15:1</a> Mna ndingumdiliya wenyaniso, umlimi wawo ke nguBawo.</p> 
 <p><a name="an_15:2">15:2</a> Amasebe onke akum angathwali siqhamo, uyawasusa; onke athwala isiqhamo uyawathena, ukuze athwale isiqhamo ngakumbi.</p> 
 <p><a name="an_15:3">15:3</a> Nina nisenihlambulukile, ngenxa yelizwi endilithethileyo kuni.</p> 
 <p><a name="an_15:4">15:4</a> Hlalani kum, mna ndihlale kuni. Njengokuba isebe lingenako ukuthwala isiqhamo ngokwalo, lingahlalanga emdiliyeni,  ngokunjalo aninako nani, ningahlalanga kum.</p> 
 <p><a name="an_15:5">15:5</a> Umdiliya ndim, nina ningamasebe; lowo uhleli kum, ndibe mna ndihleli kuye, yena uthwala isiqhamo esininzi; ngokuba,  ningekum, aninakwenza nto.</p> 
 <p><a name="an_15:6">15:6</a> Ukuba umntu uthe akahlala kum, ulahlelwa phandle njengesebe, ome; baze abantu bawabuthe, bawaphose emlilweni,  atshiswe.</p> 
 <p><a name="an_15:7">15:7</a> Ukuba nithe nahlala kum, namazwi am ahlala kuni, nocela into enisukuba niyithanda, niyenzelwe..</p> 
 <p><a name="an_15:8">15:8</a> Uzukiswa uBawo ngale nto, yokuba nithwale isiqhamo esininzi; niya kuba ngabam abafundi ke.</p> 
 <p><a name="an_15:9">15:9</a> Njengoko uBawo wandithandayo, nam ndanithanda; hlalani ke eluthandweni lwam.</p> 
 <p><a name="an_15:10">15:10</a> Ukuba nithi niyigcine imithetho yam, hlalani eluthandweni lwam; njengokuba mna ndayigcinayo imithetho kaBawo, ndahlala eluthandweni lwakhe.</p> 
 <p><a name="an_15:11">15:11</a> Ezi zinto ndizithethile kuni, ukuze uvuyo lwam luhlale kuni, luthi novuyo lwenu luzaliseke.</p> 
 <p><a name="an_15:12">15:12</a> Nguwo lo umthetho wam, wokuba nithandane, njengoko ndanithandayo nina.</p> 
 <p><a name="an_15:13">15:13</a> Akukho namnye unalo uthando olungaphezu kolu, lokuba ubomi bakhe abuncamele izihlobo zakhe.</p> 
 <p><a name="an_15:14">15:14</a> Nizizihlobo zam nina, ukuba nithi nikwenze konke endinimisela khona mna.</p> 
 <p><a name="an_15:15">15:15</a> Andisatsho ukuthi ningabakhonzi; ngokuba umkhonzi akakwazi okwenziwa yinkosi yakhe; mna ke ndithe nizizihlobo; ngokuba zonke izinto endaziva kuBawo, ndanazisa zona.</p> 
 <p><a name="an_15:16">15:16</a> Asinini enanyula mna; ndim owanyula nina, ndanimisela,  ukuze niye nithwale isiqhamo, nokuze isiqhamo senu sihlale;  ukuze oko enithe nakucela kuBawo egameni lam, nikunikwe.</p> 
 <p><a name="an_15:17">15:17</a> Ndiniwisela lo mthetho wokuba nithandane.</p> 
 <p><a name="an_15:18">15:18</a> Ukuba ihlabathi linithiyile, yazini ukuba lindithiye kuqala kunani.</p> 
 <p><a name="an_15:19">15:19</a> Ukuba beningabehlabathi, ihlabathi linge likuthanda okwalo; ke ngokuba ningengabehlabathi, ndaninyulayo mna kulo ihlabathi, ngenxa yoko linithiyile ihlabathi.</p> 
 <p><a name="an_15:20">15:20</a> Likhumbuleni ilizwi endalithethayo mna kuni, elithi,  Akukho mkhonzi umkhulu kunenkosi yakhe. Ukuba banditshutshisa mna, bonitshutshisa nani; ukuba ilizwi lam baligcina, nelenu boligcina.</p> 
 <p><a name="an_15:21">15:21</a> Ke ezi zinto zonke baya kuzenza kuni ngenxa yegama lam,  ngokuba bengamazi owandithumayo.</p> 
 <p><a name="an_15:22">15:22</a> Ukuba bendingezanga ndathetha kubo, ngebengabanga nasono;  ngoku abanasikhuselo sesono sabo.</p> 
 <p><a name="an_15:23">15:23</a> Lowo uthiye mna, uthiye noBawo.</p> 
 <p><a name="an_15:24">15:24</a> Ukuba bendingenzanga phakathi kwabo imisebenzi engenziwanga mntu wumbi, ngebengabanga nasono; kaloku ke babonile; noko bandithiyile mna noBawo.</p> 
 <p><a name="an_15:25">15:25</a> Kwenzeke ukuze lizaliseke ilizwi elibhaliweyo emthethweni wabo, elithi, Bandithiya kungekho sizathu.</p> 
 <p><a name="an_15:26">15:26</a> Kodwa xa athe wafika uMthetheleli, endiya kumthuma mna kuni evela kuBawo, uMoya wenyaniso ophuma kuBawo, yena wongqina ngam.</p> 
 <p><a name="an_15:27">15:27</a> Nani ke niyangqina, ngokuba beninam kwasekuqaleni.</p> 
 <p><a name="an_16:1">16:1</a> Ezi zinto ndizithethile kuni, ukuze ningakhutyekiswa.</p> 
 <p><a name="an_16:2">16:2</a> Baya kunigxotha esikhungwini; ewe, kuza ilixa lokuba bonke abanibulalayo, babe bona bakhonza uThixo.</p> 
 <p><a name="an_16:3">16:3</a> Ezo zinto baya kuzenza kuni, ngokuba bengamazanga uBawo kwanam.</p> 
 <p><a name="an_16:4">16:4</a> Ezi zinto ndizithethile kuni, ukuze, xa lithe lafika ilixa,  nizikhumbule ukuba mna ndandinixelele. Ezi zinto ke andinixelelanga kwasekuqaleni, ngokuba bendinani.</p> 
 <p><a name="an_16:5">16:5</a> Ngoku ke ndiyemka, ndiya kowandithumayo; akukho namnye kuni undibuzayo, athi, Uya phi na?</p> 
 <p><a name="an_16:6">16:6</a> Ngokuba ke ezi zinto ndizithethile kuni, iintlungu ziyizalisile intliziyo yenu.</p> 
 <p><a name="an_16:7">16:7</a> Noko ke mna ndinixelela inyaniso; kunilungele ukuba ndimke;  kuba, ndingemkanga, uMthetheleli akayi kuza kuni; ke, ndithe ndemka, ndiya kumthumela kuni.</p> 
 <p><a name="an_16:8">16:8</a> Efikile ke, uya kulohlwaya ihlabathi lidane, ngenxa yesono,  nangenxa yobulungisa, nangenxa yomgwebo;</p> 
 <p><a name="an_16:9">16:9</a> ngenxa yesono, ngokokuba bengakholwa kum;</p> 
 <p><a name="an_16:10">16:10</a> ngenxa yobulungisa, ngokokuba ndisiya kuBawo, ize ningabi sandibona;</p> 
 <p><a name="an_16:11">16:11</a> ngenxa yomgwebo, ngokokuba umphathi weli hlabathi egwetyiwe.</p> 
 <p><a name="an_16:12">16:12</a> Ndisenezinto ezininzi zokuthetha kuni, kodwa aninako ukuzithwala ngoku.</p> 
 <p><a name="an_16:13">16:13</a> Xa ke athe wafika yena uMoya wenyaniso, uya kunikhokelela kuyo yonke inyaniso; kuba engayi kuthetha okuphuma kuye, uya kuthetha izinto athe waziva, anibikele izinto ezizayo.</p> 
 <p><a name="an_16:14">16:14</a> Yena uya kundizukisa; ngokuba eya kwamkela kokukokwam, aze anibikele ke.</p> 
 <p><a name="an_16:15">16:15</a> Zonke ezo zinto anazo uBawo zezam; ngenxa yoko ndathi, uya kwamkela kokukokwam, aze anibikele.</p> 
 <p><a name="an_16:16">16:16</a> Selilixesha elifutshane, ize ningandiboni; kubuye kube lixesha elifutshane, nibuye nindibone, ngokuba mna ndiya kuBawo.</p> 
 <p><a name="an_16:17">16:17</a> Ithe ngoko inxenye yakubafundi bakhe phakathi kwayo,  Yintoni na le ayithethayo kuthi, athi, Liselilixesha elifutshane, nibuye ningandiboni; kubuye kube lixesha elifutshane, nize nindibone; nokuthi, Mna ndiya kuBawo?</p> 
 <p><a name="an_16:18">16:18</a> Babesithi ngoko, Yintoni na le ayithethayo, athi, Lixesha elifutshane? Asiyazi into ayithethayo.</p> 
 <p><a name="an_16:19">16:19</a> Wazi ngoko uYesu ukuba babethanda ukumbuza, wathi kubo,  Nibuzana ngale nto na, yokuba ndithe, Selilixesha elifutshane,  nize ningandiboni; kubuye kube lixesha elifutshane, nibuye nindibone?</p> 
 <p><a name="an_16:20">16:20</a> Inene, inene, ndithi kuni, niya kulila nihlahlambe, ke lona ihla bathi liya kuvuya; niya kuxhalaba nina, ke ukuxhalaba kwenu kuya kuba luvuyo.</p> 
 <p><a name="an_16:21">16:21</a> Umfazi xa aza kuzala, uyaxhalaba, ngokuba ilixa lakhe lifikile; xa athe ke wazala umntwana, akabi sayikhumbula loo mbandezelo, ngenxa yovuyo lokuba kuzelwe umntu ehlabathini.</p> 
 <p><a name="an_16:22">16:22</a> Nani ke ngoko nixhalabile ngokunje; kodwa ndobuya ndinibone; yaye iya kuvuya intliziyo yenu, novuyo lwenu akukho namnye uya kuluhlutha kuni.</p> 
 <p><a name="an_16:23">16:23</a> Nangaloo mini aniyi kundibuza nto. Inene, inene, ndithi kuni, Zonke izinto enithe nazicela kuBawo egameni lam,  woninika.</p> 
 <p><a name="an_16:24">16:24</a> Kude kwaba ngokunje, anikaceli nto egameni lam; celani,  niya kwamkela, ukuze uvuyo lwenu luzaliseke.</p> 
 <p><a name="an_16:25">16:25</a> Ezi zinto ndizithethile kuni ngokuntsonkotha; kuza ilixa endingasayi kuba sathetha kuni ngokuntsonkotha; ndiya kunibikela ngokusekuhleni ngaye uBawo.</p> 
 <p><a name="an_16:26">16:26</a> Ngaloo mini niya kucela egameni lam; anditsho kuni ukuthi,  ndiya kunicelela kuBawo;</p> 
 <p><a name="an_16:27">16:27</a> kuba uBawo ngokwakhe uyanithanda; ngokuba nina nindithandile, nakholwa ukuba mna ndaphuma kuThixo.</p> 
 <p><a name="an_16:28">16:28</a> Ndaphuma kuBawo, ndeza ehlabathini; ndibuya ndilishiye ihlabathi, ndiye kuBawo.</p> 
 <p><a name="an_16:29">16:29</a> Bathi kuye abafundi bakhe, Uyabona, ngoku uthetha ngokusekuhleni, akuthethi nto ngakuntsonkotha.</p> 
 <p><a name="an_16:30">16:30</a> Ngoku siyazi, ukuba uyazazi zonke izinto, akusafuneki kuwe ukuba ubani akubuze nto; ngaloo nto siyakholwa ukuba waphuma kuThixo.</p> 
 <p><a name="an_16:31">16:31</a> Wabaphendula uYesu wathi, Niyakholwa na ngoku?</p> 
 <p><a name="an_16:32">16:32</a> Yabonani, kuza ilixa, nakaloku lifikile, lokuba nichithwe,  elowo aye kowabo, nindishiye ndedwa; ukanti andindedwa, ngokuba uBawo unam.</p> 
 <p><a name="an_16:33">16:33</a> Ezi zinto ndizithethile kuni, ukuze nibe noxolo kum.  Ehlabathini niya kuba nembandezelo; yomelelani, mna ndiloyisile ihlabathi.</p> 
 <p><a name="an_17:1">17:1</a> Ezi zinto wazithetha uYesu, wawaphakamisa amehlo akhe wakhangela ezulwini, wathi, Bawo, lifikile ilixa; mzukise uNyana wakho, ukuze noNyana wakho akuzukise;</p> 
 <p><a name="an_17:2">17:2</a> njengokuba wamnika igunya kubantu bonke, ukuze bonke omnike bona, abanike ubomi obungunaphakade.</p> 
 <p><a name="an_17:3">17:3</a> Bubo ke obu ubomi obungunaphakade, ukuba mabakwazi, wena ukuphela koThixo oyinyaniso, naye uYesu Kristu omthumileyo.</p> 
 <p><a name="an_17:4">17:4</a> Mna ndikuzukisile emhlabeni, ndiwufezile umsebenzi obundinikile ukuba ndiwenze.</p> 
 <p><a name="an_17:5">17:5</a> Ndizukise ke ngoku, wena Bawo, kuwe ngokwakho, ngozuko ebendinalo kuwe, lingekabikho ihlabathi.</p> 
 <p><a name="an_17:6">17:6</a> Ndilibonakalisile igama lakho kubo abantu obundinike bona,  bephuma ehlabathini; babengabakho, wabanika mna; ilizwi lakho balibambile ke.</p> 
 <p><a name="an_17:7">17:7</a> Ngoku baqondile, ukuba zonke izinto ondinike zona zivela kuwe.</p> 
 <p><a name="an_17:8">17:8</a> Ngokuba amazwi ondinike wona, ndiwanike bona; bona bawathabatha, baqonda ngokwenyaniso ukuba ndaphuma kuwe;  bakholwa ukuba wena wandithuma.</p> 
 <p><a name="an_17:9">17:9</a> Mna ndicelela bona; andiceleli lona ihlabathi, ndicelela abo undinike bona; ngokuba bengabakho.</p> 
 <p><a name="an_17:10">17:10</a> Izinto zonke ezizezam zezakho, zibe ezakho zizezam;  ndizukisekile ke kubo.</p> 
 <p><a name="an_17:11">17:11</a> Andisekhona ehlabathini, ke bona basesehlabathini; mna ndiza kuwe. Bawo oyingcwele, balondolozele egameni lakho abo undinike bona, ukuze babe banye njengathi.</p> 
 <p><a name="an_17:12">17:12</a> Oko bendinabo ehlabathini mna, bendibalondolozele egameni lakho; owandinika bona ndibagcinile; akukho namnye kubo utshabaleleyo, ingenguye lowo wentshabalalo, ukuze isibhalo sizaliseke.</p> 
 <p><a name="an_17:13">17:13</a> Ngoku ke ndiza kuwe; nezi zinto ndizithetha ehlabathini,  ukuze babe nalo uvuyo lwam luzalisekile kubo.</p> 
 <p><a name="an_17:14">17:14</a> Mna ndibanike ilizwi lakho; laza ihlabathi labathiya,  ngokuba bengengabo abehlabathi, njengokuba nam ndingenguye owehlabathi.</p> 
 <p><a name="an_17:15">17:15</a> Andiceli ukuba ubasuse ehlabathini; ndicela ukuba ubagcine kuyo inkohlakalo.</p> 
 <p><a name="an_17:16">17:16</a> Abangabo abehlabathi, njengokuba nam ndingenguye owehlabathi.</p> 
 <p><a name="an_17:17">17:17</a> Bangcwalise ngayo inyaniso yakho; ilizwi lakho liyinyaniso.</p> 
 <p><a name="an_17:18">17:18</a> Njengokuba wandithuma ehlabathini, nam ndibathume bona ehlabathini.</p> 
 <p><a name="an_17:19">17:19</a> Ngenxa yabo ke ndiyazingcwalisa mna, ukuze nabo babe ngabangcwalisiweyo yinyaniso.</p> 
 <p><a name="an_17:20">17:20</a> Andiceleli ke aba bodwa, ndicelela nabo baya kukholwa kum ngelizwi labo;</p> 
 <p><a name="an_17:21">17:21</a> ukuze bonke babe banye; njengokuba wena, Bawo, ukum, mna ndikuwe, ukuze nabo babe banye kuthi; ukuze ihlabathi likholwe ukuba wena wandithuma.</p> 
 <p><a name="an_17:22">17:22</a> Uzuko owandinika lona, ndilunike bona; ukuze babe banye,  njengokuba thina sibanye;</p> 
 <p><a name="an_17:23">17:23</a> mna ndikubo, wena ukum, ukuze babe ngabazalisekileyo ntweni-nye; ukuze liqonde ihlabathi ukuba wena undithumile,  wabathanda, njengokuba wandithandayo nam.</p> 
 <p><a name="an_17:24">17:24</a> Bawo, ndithanda ukuba nabo abo undinike bona, babe nam,  apho ndikhona mna; ukuze balubone uzuko lwam owandinika lona;  ngokuba wandithanda kwaphambi kokusekwa kwehlabathi.</p> 
 <p><a name="an_17:25">17:25</a> Bawo olilungisa, ihlabathi lona alikwazanga, ke mna ndikwazile; naba bathe bazi ukuba wena undithumile;</p> 
 <p><a name="an_17:26">17:26</a> ndabazisa igama lakho, ndandiya kubazisa; ukuze uthando ondithande ngalo lube kubo, nam ndibe kubo.</p> 
 <p><a name="an_18:1">18:1</a> Akuzithetha uYesu ezi zinto, waphuma nabafundi bakhe, waya phesheya komlanjana oyiKidron, apho kwakukho umyezo, awangena kuwo yena nabafundi bakhe.</p> 
 <p><a name="an_18:2">18:2</a> NoYuda ke, lowo umngcatshayo, ubeyazi indawo leyo; kuba uYesu ubesakubutha futhi khona apho nabafundi bakhe.</p> 
 <p><a name="an_18:3">18:3</a> Athi ngoko uYuda, ethabathe ibutho lamasoldati namadindala kubabingeleli abakhulu nabaFarisi, eze khona enezikhanyiso nezibane neentonga.</p> 
 <p><a name="an_18:4">18:4</a> Ezazi ngoko uYesu zonke izinto ezimzelayo, waphuma, wathi kubo, Nifuna bani na?</p> 
 <p><a name="an_18:5">18:5</a> Bamphendula bathi, UYesu umNazarete. Athi kubo uYesu,  Ndinguye. Wabemi ke nabo uYuda, lowo umngcatshayo.</p> 
 <p><a name="an_18:6">18:6</a> Akutsho ngoko kubo ukuthi, Ndinguye, bahlehla, bawa emhlabeni.</p> 
 <p><a name="an_18:7">18:7</a> Wabuya ke wababuza esithi, Nifuna bani na? Bathi ke bona,  UYesu umNazarete.</p> 
 <p><a name="an_18:8">18:8</a> Waphendula uYesu wathi, Ndinixelele ukuba ndinguye; ukuba ngoko nifuna mna, bayekeni aba bemke;</p> 
 <p><a name="an_18:9">18:9</a> ukuze lizaliseke ilizwi awalithethayo elithi, Kwabo undinike bona, andilahlekwanga namnye.</p> 
 <p><a name="an_18:10">18:10</a> Uthe ngoko uSimon Petros, enekrele, walirhola, wamxabela umkhonzi wombingeleli omkhulu, wamnqamla indlebe yokunene; laye igama lomkhonzi lowo linguMalko.</p> 
 <p><a name="an_18:11">18:11</a> Uthe ngoko uYesu kuPetros, Lifake ikrele lakho esingxotyeni salo; indebe andinikileyo uBawo andisayi kuyisela na?</p> 
 <p><a name="an_18:12">18:12</a> Ibutho ngoko lamasoldati, nomthetheli-waka, namadindala amaYuda, bambamba uYesu, bambopha,</p> 
 <p><a name="an_18:13">18:13</a> bamrholela kuAnas kuqala; kuba wayengusomfazi kuKayafa,  obengumbingeleli omkhulu ngaloo mnyaka.</p> 
 <p><a name="an_18:14">18:14</a> Ke kaloku uKayafa wayengulowo wabhunga namaYuda ngokuthi,  Kuyinto elungileyo, ukuba umntu omnye atshabalale ngenxa yabantu.</p> 
 <p><a name="an_18:15">18:15</a> Ke kaloku uSimon Petros wayemlandela uYesu, naye omnye umfundi. Loo mfundi ke wayesazeka kumbingeleli omkhulu, wangena noYesu entendelezweni yombingeleli omkhulu.</p> 
 <p><a name="an_18:16">18:16</a> UPetros ke ubemi ngasesangweni ngaphandle. Waphuma ke omnye umfundi, lowo ubesazeka kumbingeleli omkhulu, wathetha nomgcini-sango, wamngenisa uPetros.</p> 
 <p><a name="an_18:17">18:17</a> Sithi ngoko isicakazana esingumgcini-sango kuPetros,  Ingaba nawe ungowabafundi balo mntu yini na? Athi yena,  Andinguye.</p> 
 <p><a name="an_18:18">18:18</a> Ke kaloku kwakumi khona abakhonzi namadindala bebase umlilo wamalahle, ngokuba bekubanda; bamana besotha, waye ke uPetros emi nabo esotha.</p> 
 <p><a name="an_18:19">18:19</a> Umbingeleli omkhulu ngoko wambuza uYesu ngabafundi bakhe,  nangayo imfundiso yakhe.</p> 
 <p><a name="an_18:20">18:20</a> Wamphendula uYesu wathi, Mna ndathetha ngokungafihlisiyo kulo ihlabathi; mna bendihleli ndifundisa endlwini yesikhungu nasetempileni, apho amaYuda ebesakubuthelana khona, evela kumacala onke; emfihlekweni andithethanga nto.</p> 
 <p><a name="an_18:21">18:21</a> Yini na ukuba ubuze kum? Buza kwabo bayivileyo into endayithetha kubo; uyabona, aba bayakwazi oko ndakuthethayo.</p> 
 <p><a name="an_18:22">18:22</a> Ke kaloku, akubon ukuba utshilo, elinye lamadindala,  elalimi khona, lammonxoza uYesu, lathi, Wenjenje na ukumphendula umbingeleli omkhulu?</p> 
 <p><a name="an_18:23">18:23</a> Waliphendula uYesu wathi, Ukuba ndithethe kakubi, ngqinela ububi obo; kodwa ukuba ndithethe kakuhle, undibethelani na?</p> 
 <p><a name="an_18:24">18:24</a> UAnas wamthumela ebotshiwe kuKayafa umbingeleli omkhulu.</p> 
 <p><a name="an_18:25">18:25</a> Ke kaloku uSimon Petros wayemi esotha; bathi ngoko kuye,  Ingaba nawe ungowabafundi bakhe yini na? Wakhanyela yena wathi,  Andinguye.</p> 
 <p><a name="an_18:26">18:26</a> Athi omnye umkhonzi wombingeleli omkhulu, osisalamane salowo uPetros wamnqamla indlebe, Andikubonanga mna Yini na emyezweni unaye?</p> 
 <p><a name="an_18:27">18:27</a> Wabuya ke wakhanyela uPetros. Yasuka yalila kwaoko inkuku.</p> 
 <p><a name="an_18:28">18:28</a> Bamsusa ngoko uYesu kuKayafa, bamsa kwindlu yerhuluneli;  bekukusasa ke oko; bona abangenanga endlwini yerhuluneli, ukuze bangadyobheki, ukuze bayidle ipasika.</p> 
 <p><a name="an_18:29">18:29</a> Waphuma ke uPilato waya kubo, wathi, Nimisa tyala lini na kuye lo mntu?</p> 
 <p><a name="an_18:30">18:30</a> Baphendula bathi kuye, Ukuba ebengenguye umenzi wobubi yena, singe singamnikelanga kuwe.</p> 
 <p><a name="an_18:31">18:31</a> Wathi ngoko uPilato kubo, Mthabatheni nina, nimgwebe ngesiko lenu. Athi ngoko amaYuda kuye, Akuvumelekile kuthi ukuba sibulale umntu;</p> 
 <p><a name="an_18:32">18:32</a> ukuze ilizwi likaYesu lizaliseke awalithethayo, eqondisa ukuba kukufa kuni na abeza kufa ngako.</p> 
 <p><a name="an_18:33">18:33</a> Wabuya ngoko wangena uPilato endlwini yerhuluneli, wambiza uYesu, wathi kuye, Wena unguye na uKumkani wamaYuda?</p> 
 <p><a name="an_18:34">18:34</a> Umphendule uYesu, wathi, Uyithetha le nto iphuma kuwe,  wayixelelwa ngabanye ngam, sini na?</p> 
 <p><a name="an_18:35">18:35</a> Waphendula uPilato wathi, Kanene, mna ndingumYuda na?  Luhlanga lwakowenu nababingeleli abakhulu abakunikeleyo kum;  wenze ntoni na?</p> 
 <p><a name="an_18:36">18:36</a> Waphendula uYesu wathi, Ubukumkani bam asibubo obeli hlabathi; ukuba bebububo obeli hlabathi ubukumkani bam,  amakhonza am ange ezama, ukuze ndinganikelwa kumaYuda; ngoku ke ubukumkani bam asibobalapha.</p> 
 <p><a name="an_18:37">18:37</a> Wathi ke uPilato kuye, Hina ke, ungukumkani na wena?  Waphendula uYesu wathi, Nawe uthi ndingukumkani Mna ndizalelwe oku; ndizele oku ehlabathini, ukuze ndiyingqinele inyaniso.  Bonke abangabenyaniso bayaliva ilizwi lam.</p> 
 <p><a name="an_18:38">18:38</a> Athi uPilato kuye, Yintoni na yona inyaniso? Akuba etshilo, wabuya waphuma waya kumaYuda, athi kuwo, Mna andifumani nalinye ityala kuye.</p> 
 <p><a name="an_18:39">18:39</a> Ke kaloku ninesiko lokuba ndinikhululele abe mnye ngepasika; ninga ke ndinganikhululela uKumkani wamaYuda na?</p> 
 <p><a name="an_18:40">18:40</a> Babuya ngoko bonke bankqangaza, besithi, Mayingabi ngulo,  mayibe nguBharabhas. Waye ke uBharabhas lo esisihange.</p> 
 <p><a name="an_19:1">19:1</a> Waza ngoko uPilato wamthabatha uYesu, wamtyakatya.</p> 
 <p><a name="an_19:2">19:2</a> Amasoldati, eluke isithsaba ngameva, asibeka phezu kwentloko yakhe, amthi wambu ngengubo ebomvu,</p> 
 <p><a name="an_19:3">19:3</a> amana esithi, Aa! Kumkani wamaYuda! ammonxoza.</p> 
 <p><a name="an_19:4">19:4</a> Wabuya ngoko waphuma phandle uPilato; athi kubo, Yabonani,  ndimzisa phandle kuni, ukuze nazi ukuba andifumani nalinye ityala kuye.</p> 
 <p><a name="an_19:5">19:5</a> Waphuma phandle ngoko uYesu, enxibe isithsaba sameva nengubo ebomvu; athi uPilato kubo, Nanko umntu.</p> 
 <p><a name="an_19:6">19:6</a> Bathe ngoko, bakumbona ababingeleli abakhulu namadindala,  bankqangaza, besithi, Mbethelele emnqamlezweni! Mbethelele emnqamlezweni! Athi kubo uPilato, Mthabatheni nina,  nimbethelele emnqamlezweni; kuba mna andifumani tyala kuye.</p> 
 <p><a name="an_19:7">19:7</a> Amphendula amaYuda athi, Thina sinomthetho; ngomthetho wethu ke ufanele ukufa, ngokuba ezenze uNyana kaThixo.</p> 
 <p><a name="an_19:8">19:8</a> Uthe ngoko uPilato, akuliva elo lizwi, woyika ngakumbi.</p> 
 <p><a name="an_19:9">19:9</a> Wabuya wangena endlwini yerhuluneli, wathi kuYesu,  Ungowaphi na wena? Ke uYesu akamphendulanga.</p> 
 <p><a name="an_19:10">19:10</a> Athi ngoko uPilato kuye, Akuthethi na kum? Akwazi na ukuba ndinegunya lokukubethelela emnqamlezweni, nokuba ndinegunya lokukukhulula?</p> 
 <p><a name="an_19:11">19:11</a> Uphendule uYesu wathi, Unge ungenagunya nakanye kum, ukuba ubungalinikwanga livela phezulu; ngenxa yoko, ondinikeleyo kuwe unesono esikhulu ngakumbi.</p> 
 <p><a name="an_19:12">19:12</a> Ngenxa yoko wayefuna uPilato ukumkhulula; kodwa amaYuda ayenkqangaza esithi, Ukuba uthe wamkhulula lo, akusihlobo sikaKesare; bonke abazenza ukumkani bachasa uKesare.</p> 
 <p><a name="an_19:13">19:13</a> Elivile ngoko uPilato eli lizwi, wamzisa phandle uYesu,  wahlala esihlalweni sokugweba kwindawo ekuthiwa, siSandlalo saMatye; ke ngesiHebhere yiGabhata.</p> 
 <p><a name="an_19:14">19:14</a> Ke kaloku kwakuyimini yokulungiselela ipasika, ilixa ke ngathi lilelesithandathu; athi kumaYuda, Nanko uKumkani wenu!</p> 
 <p><a name="an_19:15">19:15</a> Ke wona ankqangaza esithi, Susa, susa, mbethelele emnqamlezweni! Athi uPilato kuwo, Ndimbethelele emnqamlezweni na uKumkani wenu? Baphendula ababingeleli abakhulu bathi, Thina asinakumkani ungenguye uKesare.</p> 
 <p><a name="an_19:16">19:16</a> Wandula ngoko ukumnikela kubo, ukuze abethelelwe emnqamlezweni.</p> 
 <p><a name="an_19:17">19:17</a> Bamthabatha ke uYesu, bemka naye. Ethwele umnqamlezo wakhe, waphuma waya endaweni ekuthiwa, yeyokakayi, ekuthiwa ngesiHebhere yiGologota,</p> 
 <p><a name="an_19:18">19:18</a> apho bambethelela khona emnqamlezweni, nabanye naye abangabambi bebabini, ngeenxa zombini, uYesu ke ephakathi.</p> 
 <p><a name="an_19:19">19:19</a> Ke kaloku uPilato wabhala nombhalo, wawubeka phezu komnqamlezo. Kwaye ke kubhaliwe kwathiwa: uYesu waseNazarete,  uKumkani wamaYuda.</p> 
 <p><a name="an_19:20">19:20</a> Loo mbhalo ngoko into eninzi yamaYuda yawulesa; ngokuba indawo, uYesu awayebethelelwe kuyo emnqamlezweni, yayikufuphi nomzi; kwaye ke kubhaliwe ngesiHebhere, nangesiGrike,  nangesiRoma.</p> 
 <p><a name="an_19:21">19:21</a> Babesithi ngoko kuPilato ababingeleli abakhulu bamaYuda,  Musa ukubhala uthi, UKumkani wamaYuda; bhala uthi, Wathi yena,  NdinguKumkani wamaYuda.</p> 
 <p><a name="an_19:22">19:22</a> Waphendula uPilato wathi, Endikubhalileyo ndikubhalile.</p> 
 <p><a name="an_19:23">19:23</a> Athe ngoko amasoldati, xa abembethelele emnqamlezweni uYesu, azithabatha iingubo zakhe, enza izabelo ezine, laelo isoldati lanesabelo; kwanengubo yangaphantsi. Ke kaloku, ingubo yangaphantsi yabe ingenamthungo; yayilukiwe iphela, ithabathele phezulu.</p> 
 <p><a name="an_19:24">19:24</a> Atshono ngoko ukuthi, Masingayikrazuli, masiqashise ngayo ukuba yoba yekabani na; ukuze isibhalo sizaliseke esithi,  Babelana ngeengubo zam, Benza amaqashiso ngesambatho sam.  Amasoldati ke ngoko azenza ezi zinto.</p> 
 <p><a name="an_19:25">19:25</a> Kwakumi ke ngasemnqamlezweni kaYesu unina, nomsakwabo bonina, uMariya umkaKleyopa, noMariya waseMagadala.</p> 
 <p><a name="an_19:26">19:26</a> UYesu ngoko, akumbona unina, naye umfundi abemthanda emi khona, uthi kuye unina, Mfazi, nanko unyana wakho!</p> 
 <p><a name="an_19:27">19:27</a> Andule athi kumfundi lowo, Nanko unyoko! Wathi kwakwelo lixa, umfundi lowo wamthabatha, wamsa kwikhaya lakhe.</p> 
 <p><a name="an_19:28">19:28</a> Emveni koko, uYesu, esazi ukuba zonke izinto sezifezekile,  ukuze sifezeke isibhalo, wathi, Ndinxaniwe.</p> 
 <p><a name="an_19:29">19:29</a> Bekumi ke isitya sizele yiviniga; bazalisa ke bona imfunxa ngeviniga; bayibeka phezu kwehisope, bayisa emlonyeni wakhe.</p> 
 <p><a name="an_19:30">19:30</a> Xa ngoko uYesu wabeyamkele iviniga, wathi, Kugqityiwe!  Wathoba intloko, wawunikela umoya wakhe.</p> 
 <p><a name="an_19:31">19:31</a> AmaYuda ngoko, ukuze imizimba ingahlali emnqamlezweni ngesabatha, ekubeni yayiyimini yokulungiselela isabatha (kuba loo sabatha ibingumhla omkhulu), acela kuPilato ukuba imilenze yabo yaphulwe, basuswe.</p> 
 <p><a name="an_19:32">19:32</a> Eza ngoko amasoldati, ayaphula okunene imilenze yowokuqala, neyomnye obebethelelwe emnqamlezweni naye.</p> 
 <p><a name="an_19:33">19:33</a> Kodwa akufika kuYesu, akubona ukuba uselefile, akayaphula imilenze yakhe.</p> 
 <p><a name="an_19:34">19:34</a> Lesuka elinye isoldati lamhlaba ngomkhonto ecaleni; kwaoko kwaphuma igazi namanzi.</p> 
 <p><a name="an_19:35">19:35</a> Nalowo ubonileyo ungqinile, nobungqina bakhe buyinyaniso;  naye yena uyazi ukuba uthetha inyaniso, ukuze nani nikholwe.</p> 
 <p><a name="an_19:36">19:36</a> Kuba zenzeka ezi zinto, ukuze isibhalo sizaliseke esithi,  Akuyi kutyunyuzwa thambo lakhe.</p> 
 <p><a name="an_19:37">19:37</a> Kanjalo nesinye isibhalo sithi, Baya kukhangela kulowo bamhlabileyo.</p> 
 <p><a name="an_19:38">19:38</a> Ke kaloku emveni koko, uYosefu waseArimati (engumfundi kaYesu, ke enguye ngokufihlakeleyo ngenxa yokoyika amaYuda),  wacela kuPilato, ukuba awususe umzimba kaYesu. Waza uPilato wavuma; weza ke wawususa umzimba kaYesu.</p> 
 <p><a name="an_19:39">19:39</a> Kwafika ke noNikodemo (lowo wezayo kuYesu ebusuku ekuqaleni), ephethe impithikezo yemore nekhala, ngathi iziiponti ezilikhulu ngobunzima.</p> 
 <p><a name="an_19:40">19:40</a> Bawuthabatha ke umzimba kaYesu, bawubopha ngezisongelo zelinen, ndawonye nobulawu, njengoko kulisiko lokungcwaba kumaYuda.</p> 
 <p><a name="an_19:41">19:41</a> Ke kaloku, bekukho kuloo ndawo abebethelelwe kuyo emnqamlezweni umyezo; nasemyezweni apho bekukho ingcwaba elitsha, ekungazanga kubekwe mntu kulo.</p> 
 <p><a name="an_19:42">19:42</a> UYesu ngoko bambeka khona apho, ngenxa yemini yokulungiselela kwamaYuda; ngokuba ingcwaba belikufuphi.</p> 
 <p><a name="an_20:1">20:1</a> Ke kaloku, ngolokuqala usuku lweveki, kuza engcwabeni uMariya waseMagadala kusasa, kusentsundu, alibone ilitye lisusiwe engcwabeni.</p> 
 <p><a name="an_20:2">20:2</a> Agidime ngoko, eze kuSimon Petros nakomnye umfundi, lowo ubethandwa nguYesu, athi kubo, Bayisusile iNkosi engcwabeni;  asazi nalapho bayibeke khona.</p> 
 <p><a name="an_20:3">20:3</a> Waphuma ngoko uPetros nomnye umfundi lowo, besiya engcwabeni.</p> 
 <p><a name="an_20:4">20:4</a> Ke kaloku baye begidima bona bobabini kunye; waza omnye umfundi lowo wamshiya ngamendu uPetros, wafika kuqala engcwabeni.</p> 
 <p><a name="an_20:5">20:5</a> Uthi akuqondela, azibone izisongelo zelinen abesongelwe kuzo zizodwa; akangenanga ke noko.</p> 
 <p><a name="an_20:6">20:6</a> Afike ngoko uSimon Petros emlandela, angene engcwabeni,  azibone izisongelo zelinen abesongelwe kuzo zizodwa;</p> 
 <p><a name="an_20:7">20:7</a> neqhiya ebisentlokweni yakhe, ingadibene neelinen abesongelwe kuzo, isongiwe yodwa ndaweni ithile.</p> 
 <p><a name="an_20:8">20:8</a> Wandula ngoko wangena nomnye umfundi, lowo ubefike kuqala engcwabeni, wabona, wakholwa;</p> 
 <p><a name="an_20:9">20:9</a> kuba babengekasazi isibhalo esithi, umelwe kukuthi avuke kwabafileyo.</p> 
 <p><a name="an_20:10">20:10</a> Babuya ngoko abafundi bagoduka.</p> 
 <p><a name="an_20:11">20:11</a> Ke kaloku uMariya ebemi ngaphandle ngasengcwabeni, elila;  xa ke ebelila, waqondela engcwabeni.</p> 
 <p><a name="an_20:12">20:12</a> Wabona izithunywa zezulu ezibini, zam bethe ezimhlophe,  zihleli; esinye ngasentloko, esinye ngasezinyaweni, apho wawulele khona umzimba kaYesu.</p> 
 <p><a name="an_20:13">20:13</a> Zithi zona kuye, Mfazi, ulilelani na? Athi kuzo;  Bayisusile iNkosi yam; andazi apho bayibeke khona.</p> 
 <p><a name="an_20:14">20:14</a> Akutsho wajika, wambona uYesu emi; wayengazi ke ukuba nguYesu.</p> 
 <p><a name="an_20:15">20:15</a> Athi uYesu kuye, Mfazi, ulilelani na? ufuna bani na? Yena,  esiba ngumgcini-myezo, uthi kuye, Nkosi, ukuba umsusile apha,  ndixelele apho umbeke khona; mna ndiye kumthabatha.</p> 
 <p><a name="an_20:16">20:16</a> Athi uYesu kuye, Mariya! Wajika yena wathi kuye, Rabhoni!  (oku kukuthi, Mfundisi).</p> 
 <p><a name="an_20:17">20:17</a> Uthi uYesu kuye, Ungandichukumisi; kuba andikanyuki ndiye kuBawo; ke yiya kubazalwana bam, uthi kubo, Ndiyenyuka, ndiya kuBawo, kuYihlo; kuThixo wam, kuThixo wenu.</p> 
 <p><a name="an_20:18">20:18</a> Afike uMariya waseMagadala, ababikele abafundi ukuba uyibonile iNkosi; yathetha ezi zinto kuye.</p> 
 <p><a name="an_20:19">20:19</a> Kwakuhlwa ngoko, ngolokuqala usuku lweveki, zakubon ukuba iingcango zivaliwe, apho babehlanganisene khona abafundi,  ngenxa yokoyika amaYuda, wafika uYesu wema phakathi, wathi kubo, Uxolo malube nani. Akutsho, wababonisa izandla necala lakhe.</p> 
 <p><a name="an_20:20">20:20</a> Bavuya ngoko abafundi bakuyibona iNkosi.</p> 
 <p><a name="an_20:21">20:21</a> Waphinda ngoko uYesu wathi kubo, Uxolo malube nani;  njengokuba uBawo endithumile mna, nam ndiyanithuma nina.</p> 
 <p><a name="an_20:22">20:22</a> Akutsho wabaphefumlela, wathi kubo, Yamkelani uMoya oyiNgcwele;</p> 
 <p><a name="an_20:23">20:23</a> abazono nithe nazixolela, bazixolelwe; nabazono nithe nazibamba, zibambekile.</p> 
 <p><a name="an_20:24">20:24</a> Ke kaloku uTomas, omnye kwabalishumi elinababini, okuthiwa nguDidimo, wayengenabo oko wafikayo uYesu.</p> 
 <p><a name="an_20:25">20:25</a> Babesithi ngoko kuye abanye abafundi, Siyibonile iNkosi.  Wathi ke yena kubo, Ukuba andithanga ndilibone inxeba lezikhonkwane ezandleni zayo, ndiwufake umnwe wam enxebeni lezikhonkwane, ndisifake isandla sam ecaleni layo, andisayi kukholwa.</p> 
 <p><a name="an_20:26">20:26</a> Baye emveni kweentsuku ezisibhozo bekwangaphakathi abafundi bakhe; wayenabo noTomas. Afike uYesu, zakubon ukuba zivaliwe iingcango, eme phakathi, athi, Uxolo malube nani.</p> 
 <p><a name="an_20:27">20:27</a> Andule athi kuTomas, Ethe apha umnwe wakho, uzibone izandla zam; ethe isandla sakho, usifake ecaleni lam; musa ukuba ngongakholwayo, yiba ngokholwayo.</p> 
 <p><a name="an_20:28">20:28</a> Uphendule uTomas, wathi kuye, Nkosi yam, Thixo wam!</p> 
 <p><a name="an_20:29">20:29</a> Athi uYesu kuye, Ngokuba undibonile, Tomas, ukholiwe.  Banoyolo abo bangabonanga, bakholwa noko.</p> 
 <p><a name="an_20:30">20:30</a> Mininzi ke okunene neminye imiqondiso awayenzayo uYesu emehlweni abafundi bakhe, engabhalwanga kuyo le ncwadi;</p> 
 <p><a name="an_20:31">20:31</a> kodwa le ibhalelwe ukuze nikholwe ukuba uYesu unguye uKristu, uNyana kaThixo, nokuze nithi, nikholwa, nibe nabo ubomi egameni lakhe.</p> 
 <p><a name="an_21:1">21:1</a> Emva koko waphinda uYesu wazibonakalalisa kubafundi ngaselwandle lwaseTibheriya. Wenjenje ke ukuzibonakalalisa.</p> 
 <p><a name="an_21:2">21:2</a> Babendawonye uSimon Petros, noTomas okuthiwa nguDidimo,  noNataniyeli waseKana yelaseGalili, nabakaZebhedi, nabanye kubafundi bakhe bebabini.</p> 
 <p><a name="an_21:3">21:3</a> Athi uSimon Petros kubo, Ndiya kubambisa iintlanzi. Bathi kuye, Nathi siyaya nawe. Baphuma bangena emkhombeni kwaoko.  Ngobo busuku ababamba nto.</p> 
 <p><a name="an_21:4">21:4</a> Ke kaloku, kwakuba sekusile, wema uYesu elunxwemeni; noko abafundi bebengazi ukuba nguYesu.</p> 
 <p><a name="an_21:5">21:5</a> Athi ngoko uYesu kubo, Bantwana, aninanto idliwayo na?  Bamphendula bathi, Hayi.</p> 
 <p><a name="an_21:6">21:6</a> Wathi ke yena kubo, Wuphoseni umnatha ngecala lasekunene lomkhombe, nofumana. Baphosa ke; ababa saba nako ukuwutsala,  ngenxa yenkitha yeentlanzi.</p> 
 <p><a name="an_21:7">21:7</a> Athi ngoko loo mfundi ubethandwa nguYesu kuPetros, YiNkosi.  Uthe ngoko uSimon Petros, akuva ukuba yiNkosi, wabhinqa ingubo yokwaleka (kuba ebeze), waziphosa elwandle.</p> 
 <p><a name="an_21:8">21:8</a> Ke kaloku abanye abafundi beza ngomkhonjana (kuba bebengemgama emhlabeni, ngathi bebekubhite zimakhulu mabini),  bewuzizilizisa umnatha weentlanzi.</p> 
 <p><a name="an_21:9">21:9</a> Bathi ngoko, bakuwelela emhlabeni, babona umlilo wamalahle ukhona, nentlanzi ikuwo, nesonka.</p> 
 <p><a name="an_21:10">21:10</a> Athi uYesu kubo, Zisani kwezo ntlanzi nizibambise ngokunje.</p> 
 <p><a name="an_21:11">21:11</a> Wangena emkhombeni uSimon Petros, wawutsalela emhlabeni umnatha, uzele ziintlanzi ezinkulu, zilikhulu elinamanci mahlanu anantathu; nakuba bezingako njalo, awujacekanga umnatha.</p> 
 <p><a name="an_21:12">21:12</a> Athi uYesu kubo, Yizani nomule. Akubangakho namnye ke kubafundi waba nabuganga bakumbuza esithi, Ungubani na? besazi nje ukuba yiyo iNkosi.</p> 
 <p><a name="an_21:13">21:13</a> Uza ke uYesu, asithabathe isonka, abanike, ayenjenjalo nentlanzi.</p> 
 <p><a name="an_21:14">21:14</a> Oku sekukokwesithathu ezibonakalalisa uYesu kubafundi bakhe, evukile kwabafileyo.</p> 
 <p><a name="an_21:15">21:15</a> Bathi ke bakomula, athi uYesu kuSimon Petros, Simon kaYona, uyandithanda na ngaphezu kwaba? Athi kuye, Ewe, Nkosi,  uyazi wena ukuba ndiyakuthanda. Athi kuye, Dlisa amatakane am.</p> 
 <p><a name="an_21:16">21:16</a> Aphinde athi kuye okwesibini, Simon kaYona, uyandithanda na? Athi kuye, Ewe, Nkosi, uyazi wena ukuba ndiyakuthanda. Athi kuye, Yalusa izimvu zam.</p> 
 <p><a name="an_21:17">21:17</a> Athi kuye okwesithathu, Simon kaYona, uyandithanda na?  Waba buhlungu uPetros, kuba ethe kuye okwesithathu,  Uyandithanda na? Wathi kuye, Nkosi, uyazazi izinto zonke wena;  uyaqonda wena ukuba ndiyakuthanda. Athi uYesu kuye, Dlisa izimvu zam.</p> 
 <p><a name="an_21:18">21:18</a> Inene, inene, ndithi kuwe, Oko ubusemtsha ubuzibhinqisa ngokwakho, uhambe apho uthanda khona; kodwa xa uthe waluphala,  uya kuzolula izandla zakho, ubhinqiswe ngomnye, akuse apho ungathandiyo.</p> 
 <p><a name="an_21:19">21:19</a> Wakutsho ke oku, eqondisa ukuba kukufa kuni na abeya kuzukisa uThixo ngako. Akutsho wathi kuye, Ndilandele.</p> 
 <p><a name="an_21:20">21:20</a> Ejikile ke uPetros, ubone umfundi obethandwa nguYesu elandela: lowo wayayame esifubeni sakhe esidlweni, wathi,  Nkosi, ngubani na okunikelayo?</p> 
 <p><a name="an_21:21">21:21</a> UPetros akumbona lowo, uthi kuYesu, Nkosi, lo woba yini na?</p> 
 <p><a name="an_21:22">21:22</a> Athi uYesu kuye, Ukuba ndithi ndithande ukuba yena ahlale ndide ndifike, iyini na loo nto kuwe? Landela mna wena.</p> 
 <p><a name="an_21:23">21:23</a> Laphuma ngoko eli lizwi, laya kubazalwana, ukuba loo mfundi akayi kufa. Waye uYesu engatshongo kuye ukuthi, Akayi kufa; wathi, Ukuba ndithi ndithande ukuba yena ahlale ndide ndifike, iyini na loo nto kuwe?</p> 
 <p><a name="an_21:24">21:24</a> Nguye lo umfundi ongqinayo ngezi zinto, wazibhala ezi zinto; kanjalo siyazi ukuba ubungqina bakhe buyinene.</p> 
 <p><a name="an_21:25">21:25</a> Kukho ke nezinye izinto ezininzi awazenzayo uYesu;  ezingathi zithe zabhalwa ngazinye, ndithi nehlabathi eli alingezibambi iincwadi ezo zingabhalwayo. Amen.</p> 
 <p></p><hr>
 <center>
 <a href="act.htm">Next: Acts</a></center>
 </body>