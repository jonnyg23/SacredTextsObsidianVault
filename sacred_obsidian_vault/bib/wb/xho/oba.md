<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="amo.htm">Previous</a> 
 <a href="jon.htm">Next</a> 
 </center>
 <hr>
  <h3 align="center">Xhosa Bible: Obadiah</h3> 
 <p><a name="an_1:1">1:1</a> Umbono kaObhadiya. Itshilo iNkosi uYehova ngokusingisele kwelakwaEdom, ukuthi, Sive udaba oluvela kuYehova, kuthunywe isigidimi ezintlangeni sokuthi, Suka nime, sisukele phezulu kulo, silwe nalo.</p> 
 <p><a name="an_1:2">1:2</a> Yabonani, ndikwenze wamncinane ezintlangeni, udelekile kakhulu.</p> 
 <p><a name="an_1:3">1:3</a> Ukukhukhumala kwentliziyo yakho kukulukuhlile, wena uhleliyo emfanteni wengxondorha, okhaya liphezulu, othi entliziyweni yakhe, Ngubani na oya kundihlisela ehlabathini?</p> 
 <p><a name="an_1:4">1:4</a> Ukuba uthe wakhela phezulu njengexhalanga, nokuba ithe indlu yakho yabekwa phakathi kweenkwenkwezi, ndokuhlisa nalapho;  utsho uYehova.</p> 
 <p><a name="an_1:5">1:5</a> Ukuba amasela ebethe eza kuwe, ukuba amanyangaza ebethe eza ebusuku (hayi, ukunqunyulwa kwakho!), ebengayi kuba anele na?  Ukuba babethe beza kuwe abavuni beediliya, babengayi kushiya okungabhikicwayo na?</p> 
 <p><a name="an_1:6">1:6</a> Hayi, ukuphengululeka kwezinto zakwaEsawu! Hayi ukukhanukwa kwezinto zakhe eziqhushekiweyo!</p> 
 <p><a name="an_1:7">1:7</a> Onke amadoda abenqophisene nawe akukhaphile, ada esa emdeni;  akulukuhlile, akweyisile amadoda abexolelene nawe. Isonka sakho asenze inxeba okulalwa ngalo, phantsi kwakho. Akukho kuqonda kuye.</p> 
 <p><a name="an_1:8">1:8</a> Andiyi kuthi na ngaloo mini, utsho uYehova,  ndizitshabalalise izilumko kwaEdom, neengqondi ezintabeni zakwaEsawu?</p> 
 <p><a name="an_1:9">1:9</a> Aya kuqhiphuka umbilini amagorha akho, Teman, ukuze banqanyulwe bonke ezintabeni zakwaEsawu ngokubulawa.</p> 
 <p><a name="an_1:10">1:10</a> Ngenxa yokumgonyamela kwakho umninawa wakho uYakobi, kuya kukugubungela ukudana, unqanyulwe ngonaphakade.</p> 
 <p><a name="an_1:11">1:11</a> Ngemini owabumi malunga naye, mini abasemzini bathimba ubutyebi bakhe, abolunye uhlanga beza emasangweni akhe,  bayenzela amaqashiso iYerusalem: nawe wawunjengomnye wabo.</p> 
 <p><a name="an_1:12">1:12</a> Musa ukukhangela kwimini yomninawa wakho ngemini yeshwangusha lakhe, ungabavuyeleli oonyana bakaYuda ngemini yenkxwaleko yabo; ungasineki ngemini yembandezelo.</p> 
 <p><a name="an_1:13">1:13</a> Musa ukungena esangweni labantu bam ngemini yeshwangusha labo, ungakhangeli nawe ebubini babo ngemini yeshwangusha labo,  ungasi sandla ebutyebini babo ngemini yeshwangusha labo.</p> 
 <p><a name="an_1:14">1:14</a> Musa ukuma ekwahlukaneni kweendlela, ukuze unqumle abasabayo bakubo; ungabanikeli abaseleyo bakubo ngemini yembandezelo.</p> 
 <p><a name="an_1:15">1:15</a> Ngokuba isondele imini kaYehova kuzo zonke iintlanga.  Njengoko wenze ngako, kuya kwenjiwa njalo kuwe; okwenzileyo kuya kubuyela entlokweni yakho.</p> 
 <p><a name="an_1:16">1:16</a> Ngokuba njengoko nisele ngako entabeni yam engcwele, ziya kuhlala zisela ngokunjalo zonke iintlanga, zisele zibizele,  zibe njengabangabangakho.</p> 
 <p><a name="an_1:17">1:17</a> Ke, entabeni yeZiyon kuya kubakho okusindileyo, kube yingcwele; indlu kaYakobi izihluthe iindawo eyazihluthwayo.</p> 
 <p><a name="an_1:18">1:18</a> Indlu kaYakobi iya kuba ngumlilo, nendlu kaYosefu ibe lilangatye; indlu kaEsawu ibe ziindiza, batshise phakathi kwabo, babadle, kungabikho usalayo wasendlwini kaEsawu; ngokuba uYehova uthethile.</p> 
 <p><a name="an_1:19">1:19</a> Abakwelasezantsi bozithimba iintaba zakwaEsawu;  nabasezithabazini bahluthe amaFilisti; bahluthe isisimi sakwaEfrayim, nesisimi sakwaSamari; uBhenjamin ahluthe elaseGiliyadi.</p> 
 <p><a name="an_1:20">1:20</a> Abathinjwa bakule mpi yonyana bakaSirayeli baya kubahlutha abangamaKanan, bade base eTsarefa, abathinjwa baseYerusalem abaseSefaradi bahluthe imizi yelasezantsi.</p> 
 <p><a name="an_1:21">1:21</a> Konyuka abasindisi entabeni yeZiyon, ukuze bazigwebe iintaba zakwaEsawu, ubukumkani bube bobu kaYehova.</p> 
 <p></p><hr>
 <center>
 <a href="jon.htm">Next: Jonah</a></center>
 </body>