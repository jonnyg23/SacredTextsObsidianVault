<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="hos.htm">Previous</a> 
 <a href="amo.htm">Next</a> 
 </center>
 <hr>
  <h3 align="center">Xhosa Bible: Joel</h3> 
 <p><a name="an_1:1">1:1</a> Ilizwi likaYehova elafika kuYoweli, unyana kaPetuweli.</p> 
 <p><a name="an_1:2">1:2</a> Yivani oku, nina madoda makhulu, nibeke iindlebe, nonke bemi belizwe; kwakha kwakho na oku ngemihla yenu, nangemihla yooyihlo?</p> 
 <p><a name="an_1:3">1:3</a> Kuxeleni koonyana benu, oonyana benu bakuxele koonyana babo,  oonyana babo bakuxele kwisizukulwana esisemva kwabo.</p> 
 <p><a name="an_1:4">1:4</a> Okushiywe ngumqikela kudliwe yinkumbi, okushiywe yinkumbi kudliwe ngumkhothululi, okushiywe ngumkhothululi kudliwe ngumnqunquthi.</p> 
 <p><a name="an_1:5">1:5</a> Vukani, manxila, nilile; bhombolozani, nonke baseli bewayini, ngenxa yencindi yewayini; kuba inqunyulwe emlonyeni wenu.</p> 
 <p><a name="an_1:6">1:6</a> Kuba ezweni lakowethu kunyuke uhlanga olunamandla,  olungenakubalwa; amazinyo alo ngamazinyo engonyama,  nawemihlathi alo ngawengonyamakazi.</p> 
 <p><a name="an_1:7">1:7</a> Luwubhuqile umdiliya wam, lwawuvikiva umkhiwane wam;  luwuchuhe kwathi tu, lwawulahla; amasebe awo asuka aba mhlophe.</p> 
 <p><a name="an_1:8">1:8</a> Bhomboloza njengentombi ebhinqe ezirhwexayo, ngenxa yendoda yobutsha bayo.</p> 
 <p><a name="an_1:9">1:9</a> Unqamkile endlwini kaYehova umnikelo wokudla nothululwayo;  benza isijwili ababingeleli, abalungiseleli bakaYehova.</p> 
 <p><a name="an_1:10">1:10</a> Abhuqiwe amasimi, umhlaba wenza isijwili; kuba ibhuqiwe ingqolowa, itshile iwayini entsha, ioli yomile.</p> 
 <p><a name="an_1:11">1:11</a> Danani, balimi; bhombolozani, basebenzi bezidiliya, ngenxa yengqolowa nangenxa yerhasi; kuba lutshabalele uvuno lwamasimi.</p> 
 <p><a name="an_1:12">1:12</a> Umdiliya utshile, umkhiwane untshwenyile, nomrharnate,  kwanamasundu nemiapile; yonke imithi yasendle yomile; ewe,  iphelile imihlali, imkile koonyana babantu.</p> 
 <p><a name="an_1:13">1:13</a> Bhinqani ezirhwexayo, nimbambazele, babingeleli;  bhombolozani, balungiseleli besibingelelo; yizani, lalani ngezirhwexayo bonke ubusuku, balungiseleli boThixo wam; kuba indlu yoThixo wam ivinjiwe umnikelo wokudla nothululwayo.</p> 
 <p><a name="an_1:14">1:14</a> Ngcwalisani uzilo, memani ingqungquthela, hlanganisani amadoda amakhulu, bonke abemi belizwe, beze endlwini kaYehova uThixo wenu, nikhale kuYehova.</p> 
 <p><a name="an_1:15">1:15</a> Hayi ke, le mini! Kuba isondele imini kaYehova, ivela njengembuqo kuSomandla.</p> 
 <p><a name="an_1:16">1:16</a> Akunqumke phambi kwamehlo ethu na ukudla, imivuyo nemigcobo endlwini yoThixo wethu?</p> 
 <p><a name="an_1:17">1:17</a> Zibolile iinkozo phantsi kwamagada azo, bachithakele oovimba, athi bhuma amaqonga, kuba itshile ingqolowa.</p> 
 <p><a name="an_1:18">1:18</a> Hayi, ukuncwina kwempahla enkulu! Ikhohliwe imihlambi yeenkomo, kuba ingenatyani; nemihlambi yempahla emfutshane ibandezelekile.</p> 
 <p><a name="an_1:19">1:19</a> Ndikhala kuwe, Yehova; kuba umlilo uwatshisile amakriwa asentlango, nelangatye layirhawula yonke imithi yasendle.</p> 
 <p><a name="an_1:20">1:20</a> Kwanempahla enkulu yasendle itsalela kuwe; kuba itshile imijelo yamanzi, umlilo wawatshisa amakriwa asentlango.</p> 
 <p><a name="an_2:1">2:1</a> Vuthelani isigodlo eZiyon, nihlabe umkhosi entabeni yam engcwele. Mabagungqe bonke abemi belizwe, ngokuba isiza imini kaYehova, kuba isondele:</p> 
 <p><a name="an_2:2">2:2</a> imini enobumnyama nesithokothoko, imini enamafu, enamafu amnyama, anjengokuthi qhiphu kokusa phezu kweentaba; abantu abaninzi, abanamandla; akuzanga kube nje naphakade, emva kwabo akusayi kuza kubuye kube nje, kude kuse eminyakeni yezizukulwana ngezizukulwana.</p> 
 <p><a name="an_2:3">2:3</a> Phambi kwabo kutshisa umlilo; nasemva kwabo kurhawula ilangatye. Ilizwe linjengomyezo we-Eden phambi kwabo; emva kwabo linjengentlango enkangala, nento esindileyo ayi kubakho kulo.</p> 
 <p><a name="an_2:4">2:4</a> Injengokubonakala kwamahashe imbonakalo yabo;  njengakhwelwayo, benjenjalo ukubaleka.</p> 
 <p><a name="an_2:5">2:5</a> Anjengesithonga seenqwelo zokulwa ezincotsheni zeentaba amagqasi abo; njengesithonga selangatye lomlilo otshisa iindiza; njengabantu abanamandla abakhe uluhlu.</p> 
 <p><a name="an_2:6">2:6</a> Ebusweni babo ziyazibhijabhija izizwe; bonke ubuso buba luthuthu.</p> 
 <p><a name="an_2:7">2:7</a> Bagidima njengamagorha; banyuka udonga njengamadoda okulwa;  bahamba elowo ngendlela yakhe, abaphambaphambi emendweni wabo.</p> 
 <p><a name="an_2:8">2:8</a> Abagilani, bahamba elowo ngomendo wakhe; bawa nasezikhalini,  bangenzakali.</p> 
 <p><a name="an_2:9">2:9</a> Baphithizela emzini; babaleka eludongeni; banyuka ezindlwini; bangena ngeefestile njengesela.</p> 
 <p><a name="an_2:10">2:10</a> Phambi kwabo uyagungqa umhlaba; liyanyikima izulu. Lisuke laba mnyama ilanga nenyanga, neenkwenkwezi zibufinyezile ubumhlophe bazo.</p> 
 <p><a name="an_2:11">2:11</a> UYehova ukhupha izwi lakhe phambi kwempi yakhe; kuba mkhulu kakhulu umkhosi wakhe; kuba unamandla umenzi welizwi lakhe;  kuba inkulu imini kaYehova, yoyikeka kunene; ngubani na onokuyinyamezela?</p> 
 <p><a name="an_2:12">2:12</a> Nangoku ke, utsho uYehova ukuthi, Buyelani kum ngentliziyo yenu yonke, nangokuzila, nangokulila, nangokumbambazela;</p> 
 <p><a name="an_2:13">2:13</a> nikrazule intliziyo yenu, ingabi ziingubo zenu, nibuyele kuYehova uThixo wenu; kuba unobabalo nemfesane, yena uzeka kade umsindo, unenceba enkulu, uyazohlwaya ngenxa yobubi.</p> 
 <p><a name="an_2:14">2:14</a> Ngubani na owaziyo? mhlawumbi wobuya azohlwaye, ashiye intsikelelo ngasemva kwakhe, umnikelo wokudla nothululwayo kuYehova uThixo wenu.</p> 
 <p><a name="an_2:15">2:15</a> Vuthelani isigodlo eZiyon, ngcwalisani uzilo, memani ingqungquthela.</p> 
 <p><a name="an_2:16">2:16</a> Hlanganisani abantu, ngcwalisani ibandla, buthani amadoda amakhulu, hlanganisani iintsapho nabanyayo emabeleni; makaphume umyeni egumbini lakhe, umtshakazi esililini sakhe.</p> 
 <p><a name="an_2:17">2:17</a> Mabalile ababingeleli, abalungiseleli bakaYehova, phakathi kwevaranda nesibingelelo, bathi, Yiba nenceba, Yehova,  ebantwini bakho, ungalinikeli ilifa lakho ekungcikivweni, ukuba iintlanga zizekelise ngabo, yini na ukuba kuthiwe ezizweni,  Uphi na uThixo wabo?</p> 
 <p><a name="an_2:18">2:18</a> Waba nobukhwele ke uYehova ngelizwe lakhe, waba nofefe ngabantu bakhe.</p> 
 <p><a name="an_2:19">2:19</a> Waphendula uYehova, wathi ebantwini bakhe, Yabonani,  ndinithumela ingqolowa, newayini entsha, neoli, eniya kwaneliswa yiyo; ndingabi saninikela ukuba nibe sisingcikivo ezintlangeni.</p> 
 <p><a name="an_2:20">2:20</a> Ndiya kumkhwelelisela kude kuni owasentla, ndimgxothele ezweni elingumqwebedu, enkangala; umphambili wakhe usinge kulwandle lwasempumalanga, umqosheliso wakhe kulwandle lwasentshonalanga, kunyuke ukunuka kwakhe, kunyuke ukubola kwakhe, kuba eziphakamisile ukwenza izinto ezinkulu.</p> 
 <p><a name="an_2:21">2:21</a> Musa ukoyika, hlabathi, gcoba uvuye; kuba uYehova wenza izinto ezinkulu.</p> 
 <p><a name="an_2:22">2:22</a> Musani ukoyika, mpahla inkulu yasendle; kuba amakriwa asentlango aphuma uhlaza; kuba umthi uxakatha isiqhamo sawo,  umkhiwane nomdiliya unika amandla awo.</p> 
 <p><a name="an_2:23">2:23</a> Nani, nyana baseZiyon, gcobani nivuye kuYehova uThixo wenu;  kuba uninika umyaleli wokuba kubekho ubulungisa, anihlisele umvumbi, imvula ethambisayo nemvula evuthisayo ekuqaleni.</p> 
 <p><a name="an_2:24">2:24</a> Zozala izanda yingqolowa, iphalale yiwayini entsha nayioli imikhombe yokukhongozela.</p> 
 <p><a name="an_2:25">2:25</a> Ndonibuyiselela okweminyaka eyadliwa yinkumbi,  nangumkhothululi, nangumqikela, nangumnqunquthi, impi yam enkulu endayithumelayo phakathi kwenu.</p> 
 <p><a name="an_2:26">2:26</a> Niya kudla nidlile, nihluthe, nilidumise igama likaYehova uThixo wenu, oniphethe ngokubalulekileyo; bangadani abantu bam naphakade;</p> 
 <p><a name="an_2:27">2:27</a> nazi ukuba ndiphakathi kwamaSirayeli; ukuba mna Yehova ndinguThixo wenu, akukho wumbi; bangadani abantu bam naphakade.</p> 
 <p><a name="an_2:28">2:28</a> Kuya kuthi emveni kokuba njalo, ndithulule uMoya wam phezu kwenyama yonke, baprofete oonyana benu neentombi zenu; amadoda enu amakhulu aphuphe amaphupha, amadodana enu abone imibono.</p> 
 <p><a name="an_2:29">2:29</a> Kwanaphezu kwabakhonzi naphezu kwabakhonzazana ndothulula uMoya wam ngaloo mihla.</p> 
 <p><a name="an_2:30">2:30</a> Ndiya kwenza izimanga ezulwini nasehlabathini, igazi nomlilo nemiqulu yomsi.</p> 
 <p><a name="an_2:31">2:31</a> Ilanga liya kusuka libe mnyama, nenyanga ibe ligazi, phambi kokuba ifike imini kaYehova, leyo inkulu yoyikekayo.</p> 
 <p><a name="an_2:32">2:32</a> Bothi bonke abasukuba benqula igama likaYehova, basinde;  kuba entabeni yaseZiyon naseYerusalem kuya kubakho abasindileyo, njengoko watshoyo uYehova; naphakathi kwabaseleyo kubekho awobabiza uYehova.</p> 
 <p><a name="an_3:1">3:1</a> Ngokuba, yabonani, ngayo loo mihla, nangalo elo xesha, ndiya kukubuyisa ngalo ukuthinjwa kukaYuda neYerusalem,</p> 
 <p><a name="an_3:2">3:2</a> ndozibutha zonke iintlanga, ndizihlisele entilini yakwaYoshafati; ndimangalelane nazo khona ngenxa yabantu bam,  ilifa lam amaSirayeli, ezibathe saa ezintlangeni, zalaba ilizwe lam.</p> 
 <p><a name="an_3:3">3:3</a> Abantu bam zibenzele amaqashiso, zavuza ihenyukazi ngenkwenkwe; zathengisa ngentombi ngewayini, zasela.</p> 
 <p><a name="an_3:4">3:4</a> Kananjalo niya kundenza ntoni na nina, Tire, nawe, Tsidon,  nani, mida yonke yamaFilisti? Niya kundibuyekeza impatho yam na? Niya kundenza ntoni na? Kwakamsinya, ngokukhawulezayo,  ndiya kukubuyisela ukuphatha kwenu entlokweni yenu.</p> 
 <p><a name="an_3:5">3:5</a> Ekubeni nithabathe isilivere yam negolide yam, izinto zamezintle ezinqwenelekayo, nazisa etempileni yenu;</p> 
 <p><a name="an_3:6">3:6</a> nathengisa ngoonyana bakaYuda nangoonyana baseYerusalem koonyana bakaYavan, ukuze nibakhwelelisele kude emdeni wabo;</p> 
 <p><a name="an_3:7">3:7</a> yabonani, ndiyabaxhoxha endaweni enathengisa ngabo kuyo,  ndikubuyisele ukuphatha kwenu entlokweni yenu.</p> 
 <p><a name="an_3:8">3:8</a> Ndothengisa ngoonyana benu nangeentombi zenu esandleni soonyana bakaYuda, bathengise ngabo kumaShebha, kuhlanga olukude; kuba uthethile uYehova.</p> 
 <p><a name="an_3:9">3:9</a> Memezani oku ezintlangeni, ngcwalisani imfazwe; xhoxhani amagorha; makafike enyuke onke amadoda okulwa.</p> 
 <p><a name="an_3:10">3:10</a> Khandani amakhuba enu abe ngamakrele, nezitshetshe zenu zemidiliya zibe zizikhali;</p> 
 <p><a name="an_3:11">3:11</a> oswele amandla makathi, Ndiligorha. Khawulezani nize, nonke zintlanga zangeenxa zonke, nibuthelane; wahlisele khona amagorha akho, Yehova.</p> 
 <p><a name="an_3:12">3:12</a> Mazixhoxhwe zinyuke iintlanga, ziye entilini yakwaYoshafati; ngokuba ndiya kuhlala phantsi khona, ukuze ndizigwebe zonke iintlanga zangeenxa zonke.</p> 
 <p><a name="an_3:13">3:13</a> Fakani irhengqa, kuba ukudla kuvuthiwe; yizani nixovule,  ngokuba isixovulelo sewayini sizele, iyaphalala imikhombe yokukhongozela; kuba bukhulu ububi bazo.</p> 
 <p><a name="an_3:14">3:14</a> Yimbuthumbuthu, yimbuthumbuthu entilini yesigqibo! Kuba isondele imini kaYehova entilini yesigqibo.</p> 
 <p><a name="an_3:15">3:15</a> Ilanga nenyanga zenziwe mnyama, iinkwenkwezi zikufinyezile ukukhanya kwazo.</p> 
 <p><a name="an_3:16">3:16</a> UYehova ubharhula eZiyon, ukhupha ilizwi lakhe eYerusalem,  linyikime izulu nehlabathi; ke uYehova ulihlathi kubantu bakhe,  uligwiba koonyana bakaSirayeli.</p> 
 <p><a name="an_3:17">3:17</a> Niya kwazi ke ukuba mna Yehova ndinguThixo wenu, ohleli eZiyon, entabeni yam engcwele; iYerusalem yoba ngcwele,  abasemzini bangabi sacanda phakathi kwayo.</p> 
 <p><a name="an_3:18">3:18</a> Kuya kuthi ngaloo mini, iintaba zivuze incindi yeediliya,  iinduli ziphalale amasi, imijelo yonke yakwaYuda iphalale amanzi; kuphume umthombo endlwini kaYehova, useze isihlambo semingampunzi.</p> 
 <p><a name="an_3:19">3:19</a> IYiputa kuya kuba senkangala, nelakwaEdom libe yintlango esenkangala, ngenxa yokugonyamela kwabo oonyana bakaYuda,  ekubeni bephalaze igazi elimsulwa ezweni labo.</p> 
 <p><a name="an_3:20">3:20</a> Ke uYuda uya kumiwa ngonaphakade, iYerusalem imiwe kwizizukulwana ngezizukulwana.</p> 
 <p><a name="an_3:21">3:21</a> Ndiya kulisula igazi labo endandingalisulanga; ngokuba uYehova uhleli eZiyon.</p> 
 <p></p><hr>
 <center>
 <a href="amo.htm">Next: Amos</a></center>
 </body>