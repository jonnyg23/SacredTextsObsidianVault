<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="gal.htm">Previous</a> 
 <a href="phi.htm">Next</a> 
 </center>
 <hr>
  <h3 align="center">Xhosa Bible: Ephesians</h3> 
 <p><a name="an_1:1">1:1</a> UPawulos, umpostile kaYesu Kristu ngokuthanda kukaThixo,  ubhalela abangcwele abase-Efese, abakholwayo kuKristu Yesu;</p> 
 <p><a name="an_1:2">1:2</a> athi, Makube lubabalo kuni, noxolo oluvela kuThixo uBawo wethu, neNkosi yethu uYesu Kristu.</p> 
 <p><a name="an_1:3">1:3</a> Makabongwe uThixo, uYise weNkosi yethu uYesu Kristu, lowo wasisikelelayo ngeentsikelelo zonke zoMoya kwezasemazulwini iindawo, sikuKristu;</p> 
 <p><a name="an_1:4">1:4</a> njengokuba wathi, ngaphambi kokusekwa kwehlabathi,  wasinyulela kuye, ukuba sibe ngcwele, singabi nasiphako phambi kwakhe;</p> 
 <p><a name="an_1:5">1:5</a> othe ngokusithanda wasimisela ngenxa engaphambili, ukuba senziwe oonyana kuye ngokwakhe ngoYesu Kristu, ngokwenkolelo yokuthanda kwakhe,</p> 
 <p><a name="an_1:6">1:6</a> ukuze kudunyiswe uzuko lobabalo lwakhe, awasibabala ngalo sikuye Othandiweyo;</p> 
 <p><a name="an_1:7">1:7</a> esinayo sikuye inkululeko ngokuhlawulelwa ngegazi lakhe,  ukuxolelwa ke kweziphoso zethu, ngokobutyebi bobabalo lwakhe;</p> 
 <p><a name="an_1:8">1:8</a> awaluphuphumisela kuthi, lunabo bonke ubulumko nokuqonda;</p> 
 <p><a name="an_1:9">1:9</a> esazisile imfihlelo yokuthanda kwakhe ngokwenkolelo yakhe,  awayimisayo ngokwakhe,</p> 
 <p><a name="an_1:10">1:10</a> ebhekise ekuhleleni aya kuhlela ngako, akuzaliseka amaxesha, ukuba azihlanganisele zonke izinto kuye uKristu,  ezisemazulwini kwanezisemhlabeni;</p> 
 <p><a name="an_1:11">1:11</a> ewe, kuye lo sithe sikuye sadla ilifa; simisiwe ngenxa engaphambili ngokwengqibo yozisebenzayo zonke ezo nto ngokwecebo lokuthanda kwakhe;</p> 
 <p><a name="an_1:12">1:12</a> ukuze sibe ngabokudumisa uzuko lwakhe, thina aba sathi ngenxa engaphambili sathembela kuye uKristu;</p> 
 <p><a name="an_1:13">1:13</a> enithe, nikuye nani, nakuliva ilizwi lenyaniso, iindaba ezi zilungileyo zokusindiswa kwenu-enithe, nakukholwa nokukholwa kuye, natywinwa naqiniselwa ngaye uMoya oyiNgcwele wedinga,</p> 
 <p><a name="an_1:14">1:14</a> osisinyaniso selifa lethu, ukude kugqibelele ukukhululeka ngentlawulelo kwabo baziinqobo kuye, ukuba kudunyiswe uzuko lwakhe.</p> 
 <p><a name="an_1:15">1:15</a> Ngenxa yoko nam, ndakuba ndikuvile okwenu ukukholwa yiNkosi uYesu, nokubathanda kwenu bonke abangcwele,</p> 
 <p><a name="an_1:16">1:16</a> andiphezi ukubulela ngenxa yenu, ndinikhumbula emithandazweni yam,</p> 
 <p><a name="an_1:17">1:17</a> ukuba uThixo weNkosi yethu uYesu Kristu, uYise wozuko,  aninike umoya wobulumko wokunityhilela, nimazi kakuhle;</p> 
 <p><a name="an_1:18">1:18</a> nikhanyiselwe amehlo engqondo, ukuze nilazi into eliyiyo ithemba lobizo lwakhe, nento obuyiyo ubutyebi bobuqaqawuli belifa lakhe phakathi kwabo abangcwele;</p> 
 <p><a name="an_1:19">1:19</a> nento obuyiyo ubukhulu obuncamisileyo bamandla akhe abhekisele kuthi, thina bakholwayo, angokokusebenza kokuqinisela kokomelela kwakhe,</p> 
 <p><a name="an_1:20">1:20</a> awakusebenza kuye uKristu, ekumvuseni kwakhe kwabafileyo;  waza wamhlalisa ngasekunene kwakhe kwezasemazulwini iindawo,</p> 
 <p><a name="an_1:21">1:21</a> ngaphezu kwalo lonke ulawulo, negunya, namandla, nobukhosi,  nalo lonke igama elikhankanywayo, kungekhona kweli phakade lodwa, kunakwelo lizayo.</p> 
 <p><a name="an_1:22">1:22</a> Waza izinto zonke wazithobela phantsi kweenyawo zakhe,  wammisa ukuba abe yintloko phezu kweento zonke kulo ibandla,</p> 
 <p><a name="an_1:23">1:23</a> lona lingumzimba wakhe, ukuzala ke oko kozizalisayo izinto zonke ngako konke.</p> 
 <p><a name="an_2:1">2:1</a> Nani unidlise ubomi, nifile nje ziziphoso na zizono;</p> 
 <p><a name="an_2:2">2:2</a> enanifudula nihamba kuzo ngokwesimo seli hlabathi,  ngokomphathi wegunya lesibhakabhaka, womoya lo usebenzayo ngoku kubo abangevayo;</p> 
 <p><a name="an_2:3">2:3</a> esasifudula nathi sonke sihleli phakathi kwabo ezinkanukweni zenyama yethu, sisenza ukuthanda kwenyama nokwengcinga, saye ngemvelo sikwangabantwana bengqumbo, njengabanye abo.</p> 
 <p><a name="an_2:4">2:4</a> Ke uThixo, esisityebi nje ngenceba, uthe ngenxa yothando lwakhe olukhulu, awasithanda ngalo,</p> 
 <p><a name="an_2:5">2:5</a> thina sifile nje ziziphoso, wasidlisa ubomi ndawonye noKristu (nisindiswe ngokubabalwa),</p> 
 <p><a name="an_2:6">2:6</a> wasivusa naye, wasihlalisa naye kwezasemazulwini iindawo,  sikuKristu Yesu;</p> 
 <p><a name="an_2:7">2:7</a> ukuze ubutyebi obuncamisileyo bobabalo lwakhe abubonakalalise emaphakadeni azayo, ngokusenzela ububele ngoKristu Yesu.</p> 
 <p><a name="an_2:8">2:8</a> Kuba nisindiswe ngokubabalwa nangalo ukholo; nako oko kungaphumi kuni, kusisipho sikaThixo;</p> 
 <p><a name="an_2:9">2:9</a> akuphumi misebenzini, hleze kubekho bani uqhayisayo.</p> 
 <p><a name="an_2:10">2:10</a> Kuba thina singumsebenzi wakhe, sidalelwe kuKristu Yesu,  ukuze senze imisebenzi elungileyo, awayilungisayo uThixo ngenxa engaphambili, ukuze sihambe kuyo.</p> 
 <p><a name="an_2:11">2:11</a> Ngoko ndithi, Khumbulani ukuba nina, enibe nifudule niziintlanga ngokwenyama, kusithiwa ningabangalukileyo, ngabo kuthiwa ngabolwaluko olwenziwe ngezandla enyameni:</p> 
 <p><a name="an_2:12">2:12</a> okokuba ngelo xesha nibe ningenaKristu, ningazani nawo umzi wakwaSirayeli, ningabasemzini kuyo iminqophiso yalo idinga,  ningenathemba, ningenaThixo ehlabathini.</p> 
 <p><a name="an_2:13">2:13</a> Ke ngoku ngoKristu Yesu, nina, enibe nifudula nikude, nithe naba kufuphi ngalo igazi likaKristu.</p> 
 <p><a name="an_2:14">2:14</a> Kuba nguye oluxolo lwethu, yena uthe izinto zombini wazenza zaba nye, waluchitha ke udonga lothango oluphakathi, ubumpi ke obo,</p> 
 <p><a name="an_2:15">2:15</a> akuba ewubhangisile, esenyameni yakhe, umyalelo wemithetho esemimiselweni; ukuze abo babini abadalele kuye ngokwakhe, babe mntu mnye, mtsha, esenza ke uxolo;</p> 
 <p><a name="an_2:16">2:16</a> nokuze abaxolelanise noThixo abo babini, babe mzimba mnye ngawo umnqamlezo, ebubulalele kuwo ubumpi obo.</p> 
 <p><a name="an_2:17">2:17</a> Weza ke washumayela iindaba ezilungileyo zoxolo kuni abo bakude, nakwabakufuphi;</p> 
 <p><a name="an_2:18">2:18</a> ngokuba kungaye ukungeniswa kwethu sobabini, siMoya mnye kuye uYise.</p> 
 <p><a name="an_2:19">2:19</a> Ngoko ke anisengabasemzini nabaphambukeli; ningamakhaya kubo abangcwele, ningabendlu kaThixo,</p> 
 <p><a name="an_2:20">2:20</a> nakhelwe phezu kwelitye lesiseko sabapostile nabaprofeti,  inguYesu Kristu ngokwakhe ilitye lembombo;</p> 
 <p><a name="an_2:21">2:21</a> esithi kuye sonke isakhiwo, sihlangene kakuhle, sikhule,  sibe yitempile engcwele eNkosini;</p> 
 <p><a name="an_2:22">2:22</a> enithi nani nakhelwe ndawonye kuye, ukuze nibe yindawo yokuhlala kaThixo ngaye uMoya.</p> 
 <p><a name="an_3:1">3:1</a> Ngenxa yoko, mna Pawulos, mbanjwa kaKristu Yesu ngenxa yenu zintlanga</p> 
 <p><a name="an_3:2">3:2</a> ukuba ke nikuvile ukugosisa kobabalo lukaThixo endanibabalelwa ngalo;</p> 
 <p><a name="an_3:3">3:3</a> okokuba wandazisa imfihlelo leyo ngokotyhilelo, njengoko sendibhale kade ngokufutshane;</p> 
 <p><a name="an_3:4">3:4</a> enothi ngoko, nakulesa, nibe nokuqiqa okwam ukuyiqonda imfihlelo kaKristu;</p> 
 <p><a name="an_3:5">3:5</a> ababengathanga kuzimbi izizukulwana bayaziswe oonyana babantu, njengoko bayityhilelweyo ngoku abapostile bakhe abangcwele, nabaprofeti bakhe, ngaye uMoya;</p> 
 <p><a name="an_3:6">3:6</a> eyokuba iintlanga ziziindlalifa nathi, zikwamzimba mnye nathi, zingamahlulelana nathi ngedinga lakhe, sikuye nje uKristu ngazo iindaba ezilungileyo,</p> 
 <p><a name="an_3:7">3:7</a> endaba ngumlungiseleli wazo ngokwesipho sobabalo lukaThixo,  endababalwa ngaso ngokokusebenza kwamandla akhe.</p> 
 <p><a name="an_3:8">3:8</a> Mna lo, unguyena mncinanana kubo bonke abangcwele,  ndababalwa ngolo lubabalo, lokuba ndishumayele phakathi kweentlanga iindaba ezilungileyo zobutyebi obungalandekiyo bukaKristu;</p> 
 <p><a name="an_3:9">3:9</a> ndibakhanyisele bonke, bayibone into obuyiyo ubudlelane bemfihlelo ebifihliwe kwasemaphakadeni, ikuye uThixo owazidalayo zonke izinto ngoYesu Kristu;</p> 
 <p><a name="an_3:10">3:10</a> ukuze ngoku oozilawuli noomagunya, abakwezasemazulwini iindawo, babaziswe ngalo ibandla ubulumko bukaThixo,  obuziintlobo ezininzi,</p> 
 <p><a name="an_3:11">3:11</a> ngokokwengqibo yakhe yasemaphakadeni, awayenzayo kuKristu Yesu, iNkosi yethu;</p> 
 <p><a name="an_3:12">3:12</a> esinako sikuye ukungafihlisi kwethu, nokungeniswa kuye sikholosile, ngokukholwa kuye.</p> 
 <p><a name="an_3:13">3:13</a> Kungoko ndicelayo ukuba ningethi amandla ziimbandezelo zam,  ezingenxa yenu, zona ezi ziluzuko lwenu.</p> 
 <p><a name="an_3:14">3:14</a> Ngenxa yoko ndiyawagoba amadolo am kuye uYise weNkosi yethu uYesu Kristu,</p> 
 <p><a name="an_3:15">3:15</a> ebizwe ngaye yonke imizalwane esemazulwini nesemhlabeni,</p> 
 <p><a name="an_3:16">3:16</a> ukuba aninike, ngokobutyebi bozuko lwakhe, ukomelezwa ngamandla ngaye uMoya wakhe, ngokusingisele emntwini ongaphakathi;</p> 
 <p><a name="an_3:17">3:17</a> ukuba uKristu ahlale ngalo ukholo ezintliziyweni zenu,  nendele nisekelwe eluthandweni,</p> 
 <p><a name="an_3:18">3:18</a> ukuze nithi, ndawonye nabo bonke abangcwele, nibe nako kanye ukubuqiqa into obuyiyo ububanzi, nobude, nobunzulu,  nokuphakama kwalo,</p> 
 <p><a name="an_3:19">3:19</a> kwanokulwazi uthando lukaKristu oluncamise ukwazi; ukuze niye nizala ngako konke ukuzala kukaThixo.</p> 
 <p><a name="an_3:20">3:20</a> Kuye ke onako ukwenza okungaphezu kweento zonke ngokugqithiseleyo kakhulu, ngaphezu kwesikucelayo nesinokukuqiqa, ngokokwamandla asebenzayo ngaphakathi kwethu,</p> 
 <p><a name="an_3:21">3:21</a> kuye malubekho uzuko ebandleni elikuKristu Yesu, kuse kuzo zonke izizukulwana zalo iphakade lasemaphakadeni. Amen.</p> 
 <p><a name="an_4:1">4:1</a> Ndiyanivuselela ngoko, mna mbanjwa waseNkosini, ukuba nihambe ngokulufaneleyo ubizo enabizwa ngalo,</p> 
 <p><a name="an_4:2">4:2</a> ninako konke ukuthobeka kwentliziyo nobulali, ninokuzeka kade umsindo, ninyamezelana, nisenziwa luthando,</p> 
 <p><a name="an_4:3">4:3</a> nikhuthalele ukubugcina ubunye boMoya ngentambo yoxolo.</p> 
 <p><a name="an_4:4">4:4</a> Mnye umzimba, mnye noMoya, njengokuba nabizwayo nokubizwa,  naba nathemba linye lobizo lwenu.</p> 
 <p><a name="an_4:5">4:5</a> Inye iNkosi, lunye ukholo, lunye ubhaptizo,</p> 
 <p><a name="an_4:6">4:6</a> mnye uThixo, uYise wabo bonke, ophezu kwabo bonke, okubo bonke, ophakathi kwenu nonke.</p> 
 <p><a name="an_4:7">4:7</a> Ke elowo kuthi wababalwa ngokomlinganiso wokupha kukaKristu.</p> 
 <p><a name="an_4:8">4:8</a> Kungoko athi, Enyuke waya enyangweni, wathimba intimbo,  Wabapha izipho abantu.</p> 
 <p><a name="an_4:9">4:9</a> Oko ke kuthi, wenyuka, kuyintoni na, kungekwakukuthi, wehla nokuhla kuqala, waya kwezona ziseza ntsi iindawo zomhlaba?</p> 
 <p><a name="an_4:10">4:10</a> Owehlayo ikwangulowo wenyukayo, waya ngaphezu kwawo onke amazulu, ukuze azalise zonke izinto.</p> 
 <p><a name="an_4:11">4:11</a> Waza kwayena wabapha abanye ukuba babe ngabapostile, abanye babe ngabaprofeti, abanye babe ngabashumayeli beendaba ezilungileyo, abanye babe ngabalusi nabafundisi,</p> 
 <p><a name="an_4:12">4:12</a> ukuze abangcwele basulungekiselwe umsebenzi wolungiselelo,  ukwakhiwa ke komzimba kaKristu;</p> 
 <p><a name="an_4:13">4:13</a> side thina sonke sifike kubo ubunye benkolo, nobokumazi okuzeleyo uNyana kaThixo, ebudodeni obupheleleyo,  emlinganisweni wobukhulu bokuzala kukaKristu;</p> 
 <p><a name="an_4:14">4:14</a> ukuze singabi saba ziintsana, silatyuzwa, siphetshethwa ngumoya wonke wemfundiso, ngokunyanga kwabantu, ngobuqhetseba obusemaqhingeni olahlekiso;</p> 
 <p><a name="an_4:15">4:15</a> sithi ke, sinyanisekile eluthandweni, sikhulele, ngeendawo zonke, kuye lo uyintloko, uKristu;</p> 
 <p><a name="an_4:16">4:16</a> ekuphuma kuye ukuthi, umzimba wonke uhlangane kakuhle,  ubandakanywe ngako konke ukuxhomekelelana kwamalungu okuluncedo, okusebenza ngomlinganiso weendawo zonke ngazinye,  ukhulise umzimba, use ekuzakheni ngothando.</p> 
 <p><a name="an_4:17">4:17</a> Ke ngoko, oku ndiyakuthetha ndikungqine ndiseNkosini,  ukuthi, maningabi sahamba njengoko zihamba ngako nezinye iintlanga, ngamampunge engqiqo yazo,</p> 
 <p><a name="an_4:18">4:18</a> zenziwe mnyama iingqondo, zingazani nobomi bukaThixo ngenxa yokungazi okukuzo, ngenxa yokuqaqadeka kwentliziyo yazo;</p> 
 <p><a name="an_4:19">4:19</a> abathe bona, bengasaziva, bazinikela eburheletyweni, ukuze basebenze ukungcola konke, bebawa.</p> 
 <p><a name="an_4:20">4:20</a> Ke nina animfundanga ngokunjalo uKristu,</p> 
 <p><a name="an_4:21">4:21</a> ukuba kambe ningaba nimvile, nafundiswa nikuye, njengoko inyaniso ikuye uYesu;</p> 
 <p><a name="an_4:22">4:22</a> yokuba nithi ngakwihambo yangaphambili nimlahle umntu omdala, owonakaliswayo ngokokweenkanuko zokulukuhla;</p> 
 <p><a name="an_4:23">4:23</a> nihlaziywe ke kuwo umoya wengqiqo yenu,</p> 
 <p><a name="an_4:24">4:24</a> nimambathe umntu omtsha, othe ngokukaThixo wadalelwa ebulungiseni, nasebungcweleni benyaniso.</p> 
 <p><a name="an_4:25">4:25</a> Kungoko ke ndithi, lahlani ubuxoki, thethani inyaniso elowo nommelwane wakhe; ngokuba singamalungu, omnye elelomnye.</p> 
 <p><a name="an_4:26">4:26</a> Qumbani, ningoni; ilanga malingade litshone nicaphukile;</p> 
 <p><a name="an_4:27">4:27</a> kananjalo musani ukumkhwelela indawo uMtyholi lo.</p> 
 <p><a name="an_4:28">4:28</a> Lowo ubayo makangabi seba; kanye ke makabulaleke esebenza okulungileyo ngezandla zakhe, ukuze abe nako ukwabela osweleyo.</p> 
 <p><a name="an_4:29">4:29</a> Makungaphumi nanye intetho ebolileyo emlonyeni wenu; mayibe yesukuba ilungele ukuxuma oko kuluncedo, ukuze ibabale abevayo.</p> 
 <p><a name="an_4:30">4:30</a> Kanjalo musani ukumenza buhlungu uMoya oyiNgcwele kaThixo,  enathi kuye natywinwa, naqiniselelwa imini yentlawulelo.</p> 
 <p><a name="an_4:31">4:31</a> Mabukhweleliswe kuni bonke ubukrakra, nomsindo, nengqumbo,  nengcolo, nonyeliso, ndawonye nolunya lonke.</p> 
 <p><a name="an_4:32">4:32</a> Ke nina yibani nobubele omnye komnye, nibe nemfesane kakhulu, nixolelane, njengokuba naye uThixo wanixolelayo ekuKristu.</p> 
 <p><a name="an_5:1">5:1</a> Ngoko yibani ngabaxelisa uThixo, ngokwabantwana abaziintanda;</p> 
 <p><a name="an_5:2">5:2</a> nihambe eluthandweni, kwanjengokuba naye uKristu wasithandayo, wazinikela ngenxa yethu, ukuba abe ngumnikelo nedini kuye uThixo, ukuba abe livumba elimnandi.</p> 
 <p><a name="an_5:3">5:3</a> Ke umbulo, nako konke ukungcola, nokubawa, makungakhe kukhankanywe phakathi kwenu, njengoko kubafaneleyo abangcwele;</p> 
 <p><a name="an_5:4">5:4</a> kwanamanyala, nentetho yobuyatha, nobuhiba, izinto ezo ezingafanelekileyo. Makube kokukhona ninemibulelo.</p> 
 <p><a name="an_5:5">5:5</a> Kuba oku nikwazi, ukuba wonke umenzi wombulo, nomntu ongcolileyo, nolibawa, engumkhonzi wezithixo, akanalifa ebukumkanini bukaKristu noThixo.</p> 
 <p><a name="an_5:6">5:6</a> Makungabikho namnye unilukuhlayo ngamazwi alambathayo; kuba iza ngenxa yezo zinto ingqumbo kaThixo phezu kwabangevayo.</p> 
 <p><a name="an_5:7">5:7</a> Ngoko musani ukuba ngamahlulelana nabo.</p> 
 <p><a name="an_5:8">5:8</a> Kuba nina naye nifudula nibubumnyama, ke ngoku nikukukhanya,  niseNkosini nje; hambani ke ngokwabantwana bokukhanya.</p> 
 <p><a name="an_5:9">5:9</a> Kuba sona isiqhamo soMoya sikuko konke ukulunga,  nobulungisa, nenyaniso;</p> 
 <p><a name="an_5:10">5:10</a> nicikida ukuba yintoni na ekholekileyo kakuhle kwiNkosi.</p> 
 <p><a name="an_5:11">5:11</a> Kanjalo musani ukuba nabudlelane ngemisebenzi yobumnyama engenasiqhamo; makube kukhona niyohlwayayo.</p> 
 <p><a name="an_5:12">5:12</a> Kuba izinto ezenziwa ngabo emfihlekweni kulihlazo nokuzithetha.</p> 
 <p><a name="an_5:13">5:13</a> Ke zonke ezi zinto, zakohlwaywa, ziyabonakalaliswa kukukhanya; kuba konke okubonakalaliswayo kukukhanya.</p> 
 <p><a name="an_5:14">5:14</a> Kungoko athi, Vuka wena uleleyo, uvuke kwabafileyo; uKristu wokukhanyisela.</p> 
 <p><a name="an_5:15">5:15</a> Khangelani ngoko, ukuba ningathini na, ukuze kucokiseke ukuhamba kwenu; ningabi njengabaswele ubulumko, yibani njengezilumko;</p> 
 <p><a name="an_5:16">5:16</a> nizongela ixesha eli, ngokuba le mihla ayindawo.</p> 
 <p><a name="an_5:17">5:17</a> Ngenxa yoko musani ukuba ziintsweli-kuqonda; yibani ngabakuqondayo into okuyiyo ukuthanda kweNkosi.</p> 
 <p><a name="an_5:18">5:18</a> Kanjalo musani ukunxila yiwayini, ekukhoyo kuloo nto ukuzibhubhisa; manizaliswe nguMoya;</p> 
 <p><a name="an_5:19">5:19</a> nithetha omnye nomnye ngeendumiso, neengoma, nezango ezizezomoya, nivuma, nibetha uhadi entliziyweni yenu kuyo iNkosi,</p> 
 <p><a name="an_5:20">5:20</a> nimana nibulela ngenxa yeento zonke, egameni leNkosi yethu uYesu Kristu, kuye uThixo uYise;</p> 
 <p><a name="an_5:21">5:21</a> nilulamelana ngokoyika uThixo.</p> 
 <p><a name="an_5:22">5:22</a> Nina bafazi, walulameleni awenu amadoda, ngokokululamela iNkosi;</p> 
 <p><a name="an_5:23">5:23</a> ngokuba indoda le iyintloko yomfazi, njengokuba naye uKristu eyintloko yebandla, eli; waye yena ngokwakhe enguMsindisi wawo umzimba.</p> 
 <p><a name="an_5:24">5:24</a> Ke, kwanjengokuba ibandla eli limlulamela uKristu, mabathi ngokunjalo nabafazi bawalulamele awabo amadoda ezintweni zonke.</p> 
 <p><a name="an_5:25">5:25</a> Nina madoda, bathandeni abafazi benu, njengokuba naye uKristu walithandayo ibandla, wazinikela ngenxa yalo;</p> 
 <p><a name="an_5:26">5:26</a> ukuze alingcwalise, elihlambulule ngokuhlamba kwamanzi ngelizwi;</p> 
 <p><a name="an_5:27">5:27</a> ukuze alimise phambi kwakhe linobuqaqawuli, lilibandla elingenabala, elingenamibimbi nanye into enjalo, ukuze libe ngcwele, lingabi nasiphako.</p> 
 <p><a name="an_5:28">5:28</a> Ngoko amelwe amadoda ukubathanda abawo abafazi, njengokuba beyimizimba yawo. Lowo umthandayo umkakhe, uyazithanda;</p> 
 <p><a name="an_5:29">5:29</a> kuba akukho namnye wakha wayithiya eyakhe inyama; usuka ayondle, ayigcine, njengokuba nayo iNkosi ilenjenjalo ibandla.</p> 
 <p><a name="an_5:30">5:30</a> Ngokuba singamalungu omzimba wayo, singabenyama yayo,  singabamathambo ayo.</p> 
 <p><a name="an_5:31">5:31</a> Ngenxa yoko ke, umntu womshiya uyise nonina, anamathele kuye umkakhe, baze abo babini babe nyama-nye.</p> 
 <p><a name="an_5:32">5:32</a> Loo mfihlelo inkulu; ke mna ndithetha ndisingisele kuKristu, ndisingisele nakulo ibandla.</p> 
 <p><a name="an_5:33">5:33</a> Kodwa ke manithi nani ngabanye, elowo amthande umkakhe,  njengoko azithanda ngako; umfazi ke makayoyike indoda.</p> 
 <p><a name="an_6:1">6:1</a> Nina bantwana, baveni abazali benu ngokwabaseNkosini; kuba oko kububulungisa.</p> 
 <p><a name="an_6:2">6:2</a> Beka uyihlo nonyoko; wona lowo ngumthetho wokuqala onedinga;</p> 
 <p><a name="an_6:3">6:3</a> ukuze kulunge kuwe, ube nexesha elide emhlabeni.</p> 
 <p><a name="an_6:4">6:4</a> Nani boyise, musani ukubacaphukisa abantwana benu;  bondleleni ekuqeqesheni nasekululekeni kweNkosi.</p> 
 <p><a name="an_6:5">6:5</a> Nina bakhonzi, baveni abaziinkosi zenu ngokwenyama,  ninokuzoyikela nokugubha, ningenakumbi ezintliziyweni zenu,  ninge niva uKristu ngokwakhe.</p> 
 <p><a name="an_6:6">6:6</a> Ukukhonza kwenu makungabi ngokweliso, ngathi nithomalalisa abantu; makube ngokwabakhonzi bakaKristu, nikwenza ukuthanda kukaThixo ngokwasemphefumlweni,</p> 
 <p><a name="an_6:7">6:7</a> nikhonza ngentumekelelo, kukuyo iNkosi, kungekubo abantu;</p> 
 <p><a name="an_6:8">6:8</a> nisazi nje ukuba into esukuba ilungile, athe ulowo wayenza,  uya kwamkeliswa kwayona yiNkosi, nokuba uNonzi nokuba ungokhululekileyo.</p> 
 <p><a name="an_6:9">6:9</a> Nani baziinkosi zabo, yenzani kwaezo zinto kubo, nikuyeke ukusongela; nisazi nje ukuba kwaeyabo neyenu iNkosi isemazulwini, nokuba akukho kukhetha buso kuyo.</p> 
 <p><a name="an_6:10">6:10</a> Elokugqiba, bazalwana bam, ndithi, Yomelelani eNkosini,  nasekuqineni kokomelela kwayo.</p> 
 <p><a name="an_6:11">6:11</a> Xhobani sonke isikrweqe sikaThixo, ukuze nibe nako ukumisa nibuchase ubuqhinga boMtyholi.</p> 
 <p><a name="an_6:12">6:12</a> Ngokuba umzamo wethu asingowokuzamana negazi nenyama;  ngowokuzamana nazo izilawuli, nawo amagunya, nazo iziphatha-hlabathi zobumnyama balo eli phakade, nayo imikhosi yomoya abakhohlakeleyo kwezasezulwini iindawo.</p> 
 <p><a name="an_6:13">6:13</a> Ngenxa yoko, qubulani sonke isikrweqe sikaThixo; ukuze nibe nako ukuchasa ngomhla ombi, nithi nikufezile konke, nime nimi.</p> 
 <p><a name="an_6:14">6:14</a> Misani ke ngoko, nibhinqe inyaniso esinqeni senu, ninxibe isigcina-sifuba sobulungisa,</p> 
 <p><a name="an_6:15">6:15</a> nibophe ezinyaweni zenu ulungiselelo lweendaba ezilungileyo zoxolo.</p> 
 <p><a name="an_6:16">6:16</a> Ngaphezu kwezo zinto zonke, qubulani ikhaka lokholo, lona nothi ngalo nibe nako ukuzicima zonke iintolo ezinomlilo zakhe ongendawo.</p> 
 <p><a name="an_6:17">6:17</a> Yamkelani isigcina-ntloko sosindiso, nalo ikrele loMoya,  elililizwi likaThixo;</p> 
 <p><a name="an_6:18">6:18</a> ngako konke ukuthandaza nokukhunga, nithandaza amaxesha onke nikuye uMoya; niyiphaphamele loo nto ngako konke ukuzingisa nokukhunga, ngenxa yabo bonke abangcwele;</p> 
 <p><a name="an_6:19">6:19</a> nangenxa yam, ukuba ndiphiwe ilizwi ekuwuvuleni umlomo wam,  ndize ndazise ngokungafihlisiyo imfihlelo yeendaba ezi zilungileyo,</p> 
 <p><a name="an_6:20">6:20</a> ekungenxa yazo endisisigidimi esisezintanjeni; ukuze ndingafihlisi ukuthetha kuzo, njengoko ndimelwe kukuthetha ngako.</p> 
 <p><a name="an_6:21">6:21</a> Ke kaloku, ukuze nani nikwazi okukokwam, ukuba ndinjani na,  wonazisa konke uTikiko, umzalwana oyintanda, umlungiseleli othembekileyo ngokwaseNkosini;</p> 
 <p><a name="an_6:22">6:22</a> endimthume le nto kuni, ukuze nizazi iindaba zethu, nokuze azithuthuzele iintliziyo zenu.</p> 
 <p><a name="an_6:23">6:23</a> Makube luxolo kubo abazalwana, nothando, ndawonye nokholo oluvela kuThixo uYise, neNkosi yethu uYesu Kristu.</p> 
 <p><a name="an_6:24">6:24</a> Ubabalo malube nabo bonke abayithandayo iNkosi yethu uYesu Kristu ngokungenakonakala. Amen.</p> 
 <p></p><hr>
 <center>
 <a href="phi.htm">Next: Philippians</a></center>
 </body>