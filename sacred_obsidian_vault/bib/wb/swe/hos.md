<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="dan.htm">Previous</a> 
 <a href="joe.htm">Next</a> 
 </center>
 <hr>
  <h3 align="center">Swedish Bible: Hosea</h3> 
 <p><a name="an_1:1">1:1</a> Detta är HERRENS ord som kom till Hosea, Beeris son, i Ussias, Jotams, Ahas' och Hiskias, Juda konungars, tid, och i Jerobeams, Joas' sons, Israels konungs, tid.</p> 
 <p><a name="an_1:2">1:2</a> När HERREN först begynte tala genom Hosea, sade HERREN till honom: »Gå åstad och skaffa dig en trolös hustru och barn -- av en trolös moder; ty i trolös avfällighet löper landet bort ifrån HERREN.</p> 
 <p><a name="an_1:3">1:3</a> Då gick han åstad och tog Gomer, Diblaims dotter; och hon blev havande och födde honom en son.</p> 
 <p><a name="an_1:4">1:4</a> Och HERREN sade till honom: »Giv denne namnet Jisreel; ty när ännu en liten tid har förgått, skall jag hemsöka Jisreels blodskulder på Jehus hus och göra slut på konungadömet i Israels hus.</p> 
 <p><a name="an_1:5">1:5</a> Och det skall ske på den dagen att jag skall bryta sönder Israels båge i Jisreels dal.»</p> 
 <p><a name="an_1:6">1:6</a> Och hon blev åter havande och födde en dotter.  Då sade han till honom: »Giv denna namnet Lo-Ruhama; ty jag vill icke vidare förbarma mig över Israels hus, så att jag förlåter dem.</p> 
 <p><a name="an_1:7">1:7</a> Men över Juda hus vill jag förbarma mig, och jag skall giva dem frälsning genom HERREN, deras Gud; icke genom båge och svärd och vad till kriget hör skall jag frälsa dem, icke genom hästar och ryttare.</p> 
 <p><a name="an_1:8">1:8</a> Och när hon hade avvant Lo-Ruhama, blev hon åter havande och födde en son.</p> 
 <p><a name="an_1:9">1:9</a> Då sade han: »Giv denne namnet Lo-Ammi; ty I ären icke mitt folk, ej heller vill jag höra eder till.»</p> 
 <p><a name="an_1:10">1:10</a> Men antalet av Israels barn skall bliva såsom havets sand, som man icke kan mäta, ej heller räkna; och det skall ske, att i stället för att det sades till dem: »I ären icke mitt folk», skola de kallas »den levande Gudens barn».</p> 
 <p><a name="an_1:11">1:11</a> Och Juda barn och Israels barn skola samla sig tillhopa, och skola sätta över sig ett gemensamt huvud, och skola draga upp ur landet; ty stor skall Jisreels dag vara.</p> 
 <p><a name="an_2:1">2:1</a> Kallen då edra bröder Ammi och edra systrar Ruhama.</p> 
 <p><a name="an_2:2">2:2</a> Gån till rätta med eder moder, gån till rätta; ty hon är icke min hustru, och jag är icke hennes man. Må hon skaffa bort det lösaktiga väsendet från sitt ansikte och otuktsväsendet från sin barm.</p> 
 <p><a name="an_2:3">2:3</a> Varom icke, skall jag kläda av henne, så att hon ligger naken, jag skall låta henne stå där sådan hon var den dag då hon föddes. Jag skall göra henne lik en öken och låta henne bliva såsom ett torrt land och låta henne dö av törst.</p> 
 <p><a name="an_2:4">2:4</a> Och mot hennes barn skall jag icke visa något förbarmande, eftersom de äro barn av en trolös moder;</p> 
 <p><a name="an_2:5">2:5</a> ty deras moder var en trolös kvinna, ja, hon som födde dem bedrev skamliga ting. Hon sade ju: »Jag vill följa efter mina älskare, som giva mig min mat och min dryck, min ull och mitt lin, min olja och mitt vin.»</p> 
 <p><a name="an_2:6">2:6</a> Se, därför skall jag nu ock stänga din väg med törnen. Ja, en mur skall jag resa framför henne, så att hon ej skall finna någon stig.</p> 
 <p><a name="an_2:7">2:7</a> När hon då löper efter sina älskare, skall hon icke få dem fatt; när hon söker dem, skall hon ej finna dem. Då skall hon säga: »Jag vill gå tillbaka till min förste man ty bättre var mig då än nu.»</p> 
 <p><a name="an_2:8">2:8</a> Men hon har icke förstått att det var jag som skänkte åt henne både säden och vinet och oljan, och att det var jag som gav henne så mycket silver, så ock guld, varav de gjorde sin Baalsbild.</p> 
 <p><a name="an_2:9">2:9</a> Därför skall jag taga tillbaka min säd, när tiden är inne, och mitt vin, när stunden kommer; jag skall taga bort min ull och mitt lin, det varmed hon skulle skyla sin blygd.</p> 
 <p><a name="an_2:10">2:10</a> Ja, nu skall jag blotta hennes skam inför hennes älskares ögon, och ingen skall rädda henne ur min hand.</p> 
 <p><a name="an_2:11">2:11</a> Och jag skall göra slut på all hennes fröjd, på hennes fester, nymånader och sabbater och på alla hennes högtider.</p> 
 <p><a name="an_2:12">2:12</a> Jag skall föröda hennes vinträd och fikonträd, dem om vilka hon sade: »De äro en lön som mina älskare hava givit mig.» och jag skall göra därav en vildmark, och markens djur skola äta därav.</p> 
 <p><a name="an_2:13">2:13</a> Så skall jag hemsöka henne för hennes Baalsdagar, då hon tände offereld åt Baalerna och prydde sig med ring och bröstspänne och följde efter sina älskare, men glömde mig, säger HERREN.</p> 
 <p><a name="an_2:14">2:14</a> Se, fördenskull vill jag locka henne bort och föra henne ut i öknen och tala ljuvligt till henne.</p> 
 <p><a name="an_2:15">2:15</a> Därefter skall jag giva henne tillbaka hennes vingårdar och göra Akors dal till en hoppets port. Då skall hon sjunga såsom i sin ungdoms dagar, och såsom på den dag då hon drog upp ur Egyptens land.</p> 
 <p><a name="an_2:16">2:16</a> Och det skall ske på den dagen, säger HERREN, att du skall ropa: »Min man!», och icke mer ropa till mig: »Min Baal!»</p> 
 <p><a name="an_2:17">2:17</a> Ja, Baalernas namn skall jag skaffa bort ur hennes mun, så att de icke mer skola nämnas vid namn.</p> 
 <p><a name="an_2:18">2:18</a> Och jag skall på den dagen för deras räkning sluta ett förbund med djuren på marken och med fåglarna under himmelen och med kräldjuren på jorden. Och båge och svärd och vad till kriget hör skall jag bryta sönder och skaffa bort ur landet och låta dem bo där i trygghet.</p> 
 <p><a name="an_2:19">2:19</a> Och jag skall trolova mig med dig för evig tid; jag skall trolova mig med dig rättfärdighet och rätt, i nåd och barmhärtighet.</p> 
 <p><a name="an_2:20">2:20</a> Ja, i trofasthet skall jag trolova mig med dig, och du skall så lära känna HERREN.</p> 
 <p><a name="an_2:21">2:21</a> Och det skall ske på den dagen att jag skall bönhöra, säger HERREN, jag skall bönhöra himmelen, och den skall bönhöra jorden,</p> 
 <p><a name="an_2:22">2:22</a> och jorden skall bönhöra säden, så ock vinet och oljan, och de skola bönhöra Jisreel.</p> 
 <p><a name="an_2:23">2:23</a> Och jag skall plantera henne åt mig i landet och förbarma mig över Lo-Ruhama och säga till Lo-Ammi: »Du är mitt folk.» Och det skall svara: »Du är min Gud.»</p> 
 <p><a name="an_3:1">3:1</a> Och HERREN sade till mig: »Gå ännu en gång åstad och giv din kärlek åt en kvinna som har en älskare och är en äktenskapsbryterska; likasom HERREN älskar Israels barn, fastän de vända sig till andra gudar och älska druvkakor.»</p> 
 <p><a name="an_3:2">3:2</a> Och jag köpte henne åt mig och gav för henne femton siklar silver och en homer korn, och därutöver en letek korn.</p> 
 <p><a name="an_3:3">3:3</a> Sedan sade jag till henne: »I lång tid skall du bliva sittande för min räkning, utan att få bedriva någon otukt, och utan att hava att skaffa med någon man; och jag skall bete mig sammalunda mot dig.</p> 
 <p><a name="an_3:4">3:4</a> Ja, i lång tid skola Israels barn få sitta utan konung och furste, utan offer och stoder och utan efod och husgudar.</p> 
 <p><a name="an_3:5">3:5</a> Sedan skola Israels barn omvända sig och söka HERREN, sin Gud, och David, sin konung; med fruktan skola de söka HERREN och hans goda, i kommande dagar.</p> 
 <p><a name="an_4:1">4:1</a> Hören HERRENS ord, I Israels barn. Ty HERREN har sak med landets inbyggare, eftersom ingen sanning och ingen kärlek och ingen Guds kunskap finnes i landet.</p> 
 <p><a name="an_4:2">4:2</a> Man svär och ljuger, man mördar och stjäl och begår äktenskapsbrott; man far fram på våldsverkares vis, och blodsdåd följer på blodsdåd.</p> 
 <p><a name="an_4:3">4:3</a> Därför ligger landet sörjande, och allt som lever där försmäktar både djuren på marken och fåglarna under himmelen; själva fiskarna i havet förgås.</p> 
 <p><a name="an_4:4">4:4</a> Dock bör man icke så mycket gå till rätta med någon annan eller förebrå honom, eller förebrå ditt folk, som man bör gå till rätta med prästen.</p> 
 <p><a name="an_4:5">4:5</a> Ja, du skall komma på fall om dagen, på fall skall ock profeten komma jämte dig om natten, jämväl din moder skall jag förgöra.</p> 
 <p><a name="an_4:6">4:6</a> Det är förbi med mitt folk, därför att det ej får någon kunskap. Men eftersom du har förkastat kunskap, därför skall ock jag förkasta dig, så att du upphör att vara min präst. Och såsom du har förgätit din Guds lag, så skall ock jag förgäta dina barn.</p> 
 <p><a name="an_4:7">4:7</a> Ju mer de hava fått växa till, dess mer hava de syndat mot mig; men deras ära skall jag förbyta i skam.</p> 
 <p><a name="an_4:8">4:8</a> Av mitt folks synd föda de sig, och till dess missgärning står deras begår.</p> 
 <p><a name="an_4:9">4:9</a> Men nu skall det gå prästen och folket lika: jag skall hemsöka dem för deras vägar, och för deras gärningar skall jag vedergälla dem.</p> 
 <p><a name="an_4:10">4:10</a> När de äta, skola de icke bliva mätta, och genom sitt lösaktiga leverne skola de ej föröka sig; de hava ju upphört att hålla sig till HERREN.</p> 
 <p><a name="an_4:11">4:11</a> Lösaktighet och vin och must taga bort förståndet.</p> 
 <p><a name="an_4:12">4:12</a> Mitt folk frågar sin stock till råds och vill hämta besked av sin stav; ty en trolöshetens ande har fört dem vilse, så att de i trolös avfällighet hava lupit bort ifrån sin Gud.</p> 
 <p><a name="an_4:13">4:13</a> På bergens toppar frambära de offer, och på höjderna tända de offereld, under ekar, popplar och terebinter, eftersom skuggan där är så god. Så bliva edra döttrar skökor, och edra söners hustrur äktenskapsbryterskor.</p> 
 <p><a name="an_4:14">4:14</a> Dock kan jag icke straffa edra döttrar för att de äro skökor, eller edra söners hustrur för att de äro äktenskapsbryterskor, ty männen själva gå ju avsides med skökor, och offra med tempeltärnor. Så löper folket, som intet förstår, till sin undergång.</p> 
 <p><a name="an_4:15">4:15</a> Om nu du Israel vill bedriva din otukt, så må dock Juda icke ådraga sig skuld. Kommen då icke till Gilgal, dragen ej upp till Bet-Aven, och svärjen icke: »Så sant HERREN lever.»</p> 
 <p><a name="an_4:16">4:16</a> Om Israel spjärnar emot såsom en obändig ko, månne HERREN ändå skall föra dem i bet såsom lamm i vida öknen</p> 
 <p><a name="an_4:17">4:17</a> Nej, Efraim står i förbund med avgudar; må han då fara!</p> 
 <p><a name="an_4:18">4:18</a> Deras dryckenskap är omåttlig. hejdlöst bedriva de sin otukt; de som skulle vara landets sköldar älska vad skamligt är.</p> 
 <p><a name="an_4:19">4:19</a> Men en stormvind skall fatta dem med sina vingar, och de skola komma på skam med sina offer.</p> 
 <p><a name="an_5:1">5:1</a> Hören detta, I präster, akten härpå, I av Israels hus, och I av konungens hus, lyssnen härtill; ty eder gäller domen. Ty I haven varit en snara för Mispa och ett nät, utbrett på Tabor.</p> 
 <p><a name="an_5:2">5:2</a> Mitt under sitt offrande har man sjunkit allt djupare, men jag skall bliva ett tuktoris för allasammans.</p> 
 <p><a name="an_5:3">5:3</a> Jag känner Efraim, och Israel är icke fördold för mig. Du Efraim, du har ju nu blivit en sköka, Israel har orenat sig.</p> 
 <p><a name="an_5:4">5:4</a> De lägga sig icke vinn om att vända tillbaka till sin Gud, ty en trolöshetens ande bor i deras bröst, och HERREN känna de icke.</p> 
 <p><a name="an_5:5">5:5</a> Men Israels stolthet vittnar emot honom, och Israel och Efraim komma på fall genom sin missgärning; Juda kommer ock på fall jämte dem.</p> 
 <p><a name="an_5:6">5:6</a> Om de än med får och fäkreatur gå åstad för att söka HERREN, så finna de honom ändå icke; han har dragit sig undan från dem.</p> 
 <p><a name="an_5:7">5:7</a> Mot HERREN hava de handlat trolöst, ja, de hava fött barn som icke äro hans. Därför skall nu en nymånadsdag förtära dem, jämte det som de fingo på sin del.</p> 
 <p><a name="an_5:8">5:8</a> Stöten i basun i Gibea, i trumpet i Rama, blåsen larmsignal i Bet-Aven. Fienden är efter dig, Benjamin!</p> 
 <p><a name="an_5:9">5:9</a> Efraim skall varda ödelagt på straffets dag; mot Israels stammar kungör jag vad visst är.</p> 
 <p><a name="an_5:10">5:10</a> Juda furstar hava blivit råmärkflyttares likar; över dem skall jag utgjuta min vrede såsom vatten.</p> 
 <p><a name="an_5:11">5:11</a> Efraim lider förtryck, och hans rätt våldföres, ty han har tagit sig till att vandra efter tomma stadgar.</p> 
 <p><a name="an_5:12">5:12</a> Därför är jag nu för Efraim såsom mal och för Juda hus såsom röta i benen.</p> 
 <p><a name="an_5:13">5:13</a> Och Efraim har märkt sin sjukdom och Juda sitt sår; därför har Efraim gått till Assur och sänt bud till Jarebs-konungen. Men denne skall icke kunna hela eder; edert sår skall icke bliva läkt.</p> 
 <p><a name="an_5:14">5:14</a> Ty jag skall vara såsom ett lejon mot Efraim och såsom ett ungt lejon mot Juda hus. Själv griper jag mitt rov och går bort därmed; jag släpar det bort utan räddning.</p> 
 <p><a name="an_5:15">5:15</a> Jag vill gå min väg, tillbaka till min boning, till dess att de hava fått lida vad de hava förskyllt och begynna söka mitt ansikte.</p> 
 <p><a name="an_6:1">6:1</a> Ja, i sin nöd skola de söka mig: »Kommen, låtom oss vända om till HERREN. Ty han har sargat oss, han skall ock hela oss. Han har slagit oss, han skall ock förbinda oss.</p> 
 <p><a name="an_6:2">6:2</a> Han skall om två dagar åter göra oss helbrägda; ja, på tredje dagen skall han låta oss stå upp, så att vi få leva inför honom.</p> 
 <p><a name="an_6:3">6:3</a> Så låtom oss lära känna HERREN, ja, låtom oss fara efter att lära känna honom. Hans uppgång är så viss som morgonrodnadens, och han skall komma över oss lik ett regn, lik ett vårregn, som vattnar jorden.»</p> 
 <p><a name="an_6:4">6:4</a> Vad skall jag taga mig till med dig Efraim? Vad skall jag taga mig till med dig, Juda? Eder kärlek är ju lik morgonskyn, lik daggen, som tidigt försvinner.</p> 
 <p><a name="an_6:5">6:5</a> Därför har jag utdelat mina hugg genom profeterna, därför har jag dräpt dem genom min muns tal; så skall domen över dig stå fram i ljuset.</p> 
 <p><a name="an_6:6">6:6</a> Ty jag har behag till kärlek och icke till offer, och till Guds kunskap mer än till brännoffer.</p> 
 <p><a name="an_6:7">6:7</a> Men dessa hava på människovis överträtt förbundet; däri hava de handlat trolöst mot mig.</p> 
 <p><a name="an_6:8">6:8</a> Gilead är en stad av ogärningsmän, den är full med blodiga spår.</p> 
 <p><a name="an_6:9">6:9</a> Och lik en rövarskara, som ligger i försåt för människor, är prästernas hop. De mörda på vägen till Sikem, ja, vad skändligt är göra de.</p> 
 <p><a name="an_6:10">6:10</a> I Israels hus har jag sett gruvliga ting; där bedriver Efraim sin otukt, där orenar sig Israel.</p> 
 <p><a name="an_6:11">6:11</a> Också för dig, Juda, är en skördetid bestämd, när jag åter upprättar mitt folk.</p> 
 <p><a name="an_7:1">7:1</a> När jag vill hela Israel, då uppenbarar sig Efraims missgärning och Samariens ondska. Ty de öva falskhet, tjuvar göra inbrott, rövarskaror plundra på vägarna.</p> 
 <p><a name="an_7:2">7:2</a> Och de betänka icke i sina hjärtan att jag lägger all deras ondska på minnet. De äro nu kringrända av sina egna gärningar, ty dessa hava kommit inför mitt ansikte.</p> 
 <p><a name="an_7:3">7:3</a> Med sin ondska bereda de konungen glädje och med sina lögner furstarna.</p> 
 <p><a name="an_7:4">7:4</a> Allasammans äro de äktenskapsbrytare; de likna en ugn, upphettad av bagaren, som när han har knådat degen, underlåter att elda, till dess att degen är syrad.</p> 
 <p><a name="an_7:5">7:5</a> På vår konungs dag drucko sig furstarna febersjuka av vin; själv räckte han bespottarna handen.</p> 
 <p><a name="an_7:6">7:6</a> När de med sina anslag hava eldat upp sitt hjärta likasom en ugn, sover bagaren hela natten; men om morgonen brinner elden i ljus låga.</p> 
 <p><a name="an_7:7">7:7</a> Allasammans äro de heta såsom en ugn och förbränna så sina domare; ja, alla deras konungar falla, ty bland dem finnes ingen som åkallar mig.</p> 
 <p><a name="an_7:8">7:8</a> Efraim beblandar sig med andra folk; Efraim har blivit lik en ovänd kaka.</p> 
 <p><a name="an_7:9">7:9</a> Främlingar hava förtärt hans kraft, men han förstår intet; fastän han har fått grå hår, förstår han ändå intet.</p> 
 <p><a name="an_7:10">7:10</a> Men Israels stolthet vittnar emot honom; de vända icke om till HERREN, sin Gud, och de söka honom ej, allt detta oaktat.</p> 
 <p><a name="an_7:11">7:11</a> Efraim har blivit lik en duva, enfaldig, utan förstånd. Egypten påkalla de, till Assur gå de;</p> 
 <p><a name="an_7:12">7:12</a> men bäst de gå där, breder jag ut mitt nät över dem och drager dem ned, såsom vore de fåglar under himmelen. Ja, jag skall tukta dem, såsom det redan har sports i deras församling.</p> 
 <p><a name="an_7:13">7:13</a> Ve över dem, ty de hava flytt bort ifrån mig! Fördärv över dem, ty de hava avfallit från mig! Och jag skulle förlossa dem, dem som föra mot mig så lögnaktigt tal!</p> 
 <p><a name="an_7:14">7:14</a> De ropa icke till mig av hjärtat, allenast jämra sig på sina läger; de hava ångest för sin säd och sitt vin, men de äro gensträviga mot mig.</p> 
 <p><a name="an_7:15">7:15</a> Det var jag som undervisade dem och stärkte deras armar, men de hava ont i sinnet mot mig.</p> 
 <p><a name="an_7:16">7:16</a> De vända om, men icke till den som är därovan; de äro lika en båge som sviker. Deras furstar skola falla genom svärd, därför att deras tungor äro så hätska. Då skall man bespotta dem i Egyptens land.</p> 
 <p><a name="an_8:1">8:1</a> Sätt basunen för din mun! »Såsom en örn kommer fienden över HERRENS hus, eftersom de hava överträtt mitt förbund och avfallit från min lag.</p> 
 <p><a name="an_8:2">8:2</a> De ropa till mig: »Min Gud! Vi känna dig, vi av Israel.»</p> 
 <p><a name="an_8:3">8:3</a> Men eftersom Israel har förkastat vad gott är, skall fienden jaga honom.</p> 
 <p><a name="an_8:4">8:4</a> Själva valde de sig konungar, som icke kommo från mig; de tillsatte furstar, utan att jag fick veta något därom av sitt silver och guld gjorde de sig avgudar, ty det skulle ju förstöras.</p> 
 <p><a name="an_8:5">8:5</a> En styggelse är din kalv, Samarien! Min vrede är upptänd mot dessa människor; huru länge skola de kunna undgå straff?</p> 
 <p><a name="an_8:6">8:6</a> Från Israel har ju kalven kommit; en konstarbetare har gjort honom, och en gud är han icke. Nej, Samariens kalv skall bliva krossad till smulor.</p> 
 <p><a name="an_8:7">8:7</a> Ty vind så de, och storm skola de skörda. Säd skola de icke få, deras gröda skall icke giva någon föda, och giver den någon, skola främlingar uppsluka den.</p> 
 <p><a name="an_8:8">8:8</a> Uppslukad varder Israel!  Redan aktas de bland hedningarna såsom ett värdelöst ting.</p> 
 <p><a name="an_8:9">8:9</a> Ty väl hava de dragit åstad upp till Assur, lika vildåsnor som gå sin egen väg, ja, väl vill Efraim köpslå om älskog;</p> 
 <p><a name="an_8:10">8:10</a> men huru de än köpslå bland hedningarna, skall jag dock nu tränga dem tillhopa och låta dem begynna en tid av ringhet, under överkonungens förtryck.</p> 
 <p><a name="an_8:11">8:11</a> Eftersom Efraim har gjort sig så många altaren till synd, skola ock hans altaren bliva honom till synd.</p> 
 <p><a name="an_8:12">8:12</a> Om jag än skriver mina lagar för honom i tiotusental, så räknas de ju dock för en främlings lagar.</p> 
 <p><a name="an_8:13">8:13</a> Såsom slaktoffergåvor åt mig offrar man kött som man sedan äter upp; HERREN har intet behag till sådana.  Nu kommer han ihåg deras missgärning och hemsöker deras synder; till Egypten skola de få vända tillbaka.</p> 
 <p><a name="an_8:14">8:14</a> Och eftersom Israel har förgätit sin skapare och byggt sig palatser, och eftersom Juda har uppfört så många befästa städer, skall jag sända en eld mot hans städer, och den skall förtära palatsen i dem.</p> 
 <p><a name="an_9:1">9:1</a> Gläd dig icke, Israel, så att du jublar såsom andra folk, du som i trolös avfällighet har lupit bort ifrån din Gud, du som har haft ditt behag i skökolön på alla sädeslogar.</p> 
 <p><a name="an_9:2">9:2</a> Logen och vinpressen skola icke föda dem, och vinet skall slå fel för dem.</p> 
 <p><a name="an_9:3">9:3</a> De skola icke få bo i HERRENS land; Efraim måste vända tillbaka till Egypten, och i Assyrien skola de nödgas äta vad orent är.</p> 
 <p><a name="an_9:4">9:4</a> De skola ej få offra vin till drickoffer åt HERREN och skola icke vinna hans välbehag. Deras slaktoffer skola vara för dem såsom sorgebröd; alla som äta därav skola bliva orena. Ty det bröd de få stillar allenast deras hunger, det kommer icke in i HERRENS hus.</p> 
 <p><a name="an_9:5">9:5</a> Vad skolen I då göra, när en högtidsdag kommer, en HERRENS festdag?</p> 
 <p><a name="an_9:6">9:6</a> Ty se, om de undgå förödelsen, bliver det Egypten som får församla dem, Mof som får begrava dem. Deras silver, som är dem så kärt, skola nässlor taga i besittning; törne skall växa i deras hyddor.</p> 
 <p><a name="an_9:7">9:7</a> De komma, hemsökelsens dagar! De komma, vedergällningens dagar! Israel skall förnimma det. Såsom en dåre står då profeten, såsom en vanvetting andans man, för din stora missgärnings skull; ty stor har din hätskhet varit.</p> 
 <p><a name="an_9:8">9:8</a> Ja, en lurande fiende är Efraim mot min Gud; för profeten sättas fällor på alla hans vägar och utläggas snaror i hans Guds hus.</p> 
 <p><a name="an_9:9">9:9</a> I djupt fördärv äro de nedsjunkna, nu såsom i Gibeas dagar. Men han kommer ihåg deras missgärning, han hemsöker deras synder.</p> 
 <p><a name="an_9:10">9:10</a> Såsom druvor i öknen fann jag Israel; jag såg edra fäder såsom förstlingsfrukter på ett fikonträd, då det begynner bära frukt. Men när de kommo till Baal-Peor, invigde de sig åt skändlighetsguden och blevo en styggelse lika honom som de älskade.</p> 
 <p><a name="an_9:11">9:11</a> Efraims härlighet skall flyga sin kos såsom en fågel; ingen skall där föda barn eller gå havande, ingen bliva fruktsam.</p> 
 <p><a name="an_9:12">9:12</a> Och om de än få uppföda barn åt sig, skall jag taga dessa ifrån dem, så att ingen människa bliver kvar. Ja, ve dem själva, när jag viker ifrån dem!</p> 
 <p><a name="an_9:13">9:13</a> Väl är Efraim nu vad jag har sett Tyrus vara, en plantering på ängen; men Efraim skall en gång få föra ut sina söner till bödeln.</p> 
 <p><a name="an_9:14">9:14</a> Giv dem, HERRE, vad du bör giva dem. Giv dem ofruktsamma moderssköten och försinade bröst.</p> 
 <p><a name="an_9:15">9:15</a> All deras ondska är samlad i Gilgal; ja, där fick jag hat till dem För deras onda väsendes skull vill jag driva dem ut ur mitt hus. Jag skall icke längre bevisa dem kärlek; alla deras styresmän äro ju upprorsmän.</p> 
 <p><a name="an_9:16">9:16</a> Efraim skall bliva nedbruten; deras rot skall förtorkas, de skola ej bära någon frukt. Om de ock föda barn, skall jag döda deras livsfrukt, huru kär den än är dem.</p> 
 <p><a name="an_9:17">9:17</a> Ja, min Gud skall förkasta dem, eftersom de icke ville höra honom; de skola bliva flyktingar bland hedningarna.</p> 
 <p><a name="an_10:1">10:1</a> Israel var ett frodigt vinträd, som satte frukt. Men ju mer frukt han fick, dess flera altaren gjorde han åt sig; ju bättre det gick hans land, dess präktigare stoder reste han.</p> 
 <p><a name="an_10:2">10:2</a> Deras hjärtan voro hala; nu skola de lida vad de hava förskyllt. Han skall själv bryta ned deras altaren, förstöra deras stoder.</p> 
 <p><a name="an_10:3">10:3</a> Ja, nu skola de få säga: »Vi hava blivit utan konung, därför att vi icke fruktade HERREN. Dock, en konung, vad skulle nu han kunna göra för oss?»</p> 
 <p><a name="an_10:4">10:4</a> De tala tomma ord, de svärja falska eder, de sluta förbund; men såsom en bitter planta skjuter domen upp ur markens fåror.</p> 
 <p><a name="an_10:5">10:5</a> För kalvarna i Bet-Aven skola Samariens inbyggare få bekymmer; ja, för en sådan skall hans folk hava sorg, och hans präster skola skria för hans skull, när hans skatter föras bort från honom.</p> 
 <p><a name="an_10:6">10:6</a> Också han själv skall bliva släpad till Assyrien såsom en skänk åt Jarebs-konungen. Skam skall Efraim uppbära, Israel skall komma på skam med sina rådslag.</p> 
 <p><a name="an_10:7">10:7</a> Det är förbi med Samariens konung; såsom ett spån på vattnet far han hän.</p> 
 <p><a name="an_10:8">10:8</a> Ödelagda bliva Avens offerhöjder, som Israel så har försyndat sig med; törne och tistel skall skjuta upp på deras altaren. Då skall man säga till bergen: »Skylen oss», och till höjderna: »Fallen över oss.»</p> 
 <p><a name="an_10:9">10:9</a> Israels synd når tillbaka ända till Gibeas dagar; där hava de förblivit stående. Icke skulle hämndekriget mot de orättfärdiga kunna nå dem i deras Gibea?</p> 
 <p><a name="an_10:10">10:10</a> Jo, när mig så lyster, tuktar jag dem; då skola folken församlas mot dem och oka dem ihop med deras båda missgärningsverk.</p> 
 <p><a name="an_10:11">10:11</a> Efraim har varit en hemtam kalv, som fann behag i att gå på trösklogen; och jag har skonat hans frodiga hals. Nu skall jag spänna Efraim i oket, Juda skall gå för plogen, Jakob för harven.</p> 
 <p><a name="an_10:12">10:12</a> Sån ut åt eder i rättfärdighet, skörden efter kärlekens bud, bryten eder ny mark; ty det är tid att söka HERREN, för att han skall komma och låta rättfärdighet regna över eder.</p> 
 <p><a name="an_10:13">10:13</a> I haven plöjt ogudaktighet, orättfärdighet haven I skördat, I haven ätit lögnaktighets frukt, i förlitande på eder väg, på edra många hjältar.</p> 
 <p><a name="an_10:14">10:14</a> Men ett stridslarm skall uppstå bland edra stammar, och alla edra fästen skola ödeläggas, såsom Bet-Arbel ödelades av Salman på stridens dag, då man krossade både mödrar och barn.</p> 
 <p><a name="an_10:15">10:15</a> Sådant skall Betel tillskynda eder, för eder stora ondskas skull. När morgonrodnaden går upp, är det förbi, förbi med Israels konung!</p> 
 <p><a name="an_11:1">11:1</a> När Israel var ung, fick jag honom kär, och ut ur Egypten kallade jag min son.</p> 
 <p><a name="an_11:2">11:2</a> Men ju mer de hava blivit kallade, dess mer hava de dragit sig undan; de frambära offer åt Baalerna, och åt belätena tända de offereld.</p> 
 <p><a name="an_11:3">11:3</a> Och likväl var det jag som lärde Efraim att gå, och som tog dem upp i mina armar. Men de förstodo icke att jag ville hela dem.</p> 
 <p><a name="an_11:4">11:4</a> Med lena band drog jag dem, med kärlekens tåg; jag lättade oket över deras halsar, jag sänkte mig ned till dem och gav dem föda.</p> 
 <p><a name="an_11:5">11:5</a> Borde de då icke få vända tillbaka till Egyptens land eller få Assur till sin konung, eftersom de icke vilja omvända sig?</p> 
 <p><a name="an_11:6">11:6</a> Ja, svärdet skall rasa i deras städer och förstöra deras bommar och frossa omkring sig, för deras anslags skull.</p> 
 <p><a name="an_11:7">11:7</a> Ty mitt folks håg står till avfall från mig; och huru mycket man än kallar dem till den som är därovan, så höjer sig ändå ingen.</p> 
 <p><a name="an_11:8">11:8</a> Men huru skall jag kunna giva dig till pris, Efraim, och låta dig fara, Israel? Icke kan jag giva dig till pris såsom Adma och låta det gå dig såsom Seboim? Mitt hjärta vänder sig i mig, all min barmhärtighet vaknar.</p> 
 <p><a name="an_11:9">11:9</a> Jag vill icke låta dig känna min vredes glöd, jag skall icke vidare fördärva Efraim. Ty jag är Gud och icke en människa; helig är jag bland eder, och med vrede vill jag ej komma.</p> 
 <p><a name="an_11:10">11:10</a> Efter HERREN skola de så draga åstad, och han skall ryta såsom ett lejon; ja, han skall upphäva ett rytande, och hans barn skola då med bävan samlas västerifrån;</p> 
 <p><a name="an_11:11">11:11</a> såsom fåglar skola de med bävan komma från Egypten och såsom duvor från Assurs land. Och sedan skall jag låta dem bo kvar i sina hus, säger HERREN.</p> 
 <p><a name="an_11:12">11:12</a> Efraim har omvärvt mig med lögn och Israels hus med svek Juda är alltjämt trolös mot Gud, mot den Helige, den Trofaste.</p> 
 <p><a name="an_12:1">12:1</a> Efraim jagar efter vind och far efter östanväder; beständigt går han framåt i lögn och våld. Med Assur sluter man förbund, och olja för man till Egypten.</p> 
 <p><a name="an_12:2">12:2</a> Men HERREN skall gå till rätta med Juda och hemsöka Jakob, såsom hans vägar förtjäna; efter hans gärningar skall han vedergälla honom.</p> 
 <p><a name="an_12:3">12:3</a> I moderlivet grep han sin broder i hälen, och i sin mandomskraft kämpade han med Gud.</p> 
 <p><a name="an_12:4">12:4</a> Ja, han kämpade med ängeln och vann seger, han grät och bad honom om nåd. I Betel mötte han honom, och där talade han med oss.</p> 
 <p><a name="an_12:5">12:5</a> Och HERREN, härskarornas Gud, »HERREN» är hans namn.</p> 
 <p><a name="an_12:6">12:6</a> Så vänd nu om till din Gud; håll fast vid kärlek och rätt, och förbida din Gud beständigt.</p> 
 <p><a name="an_12:7">12:7</a> Kanaans folk går med falsk våg i sin hand, det älskar orättrådig vinning;</p> 
 <p><a name="an_12:8">12:8</a> så säger ock Efraim: »Jag har ju blivit rik, jag har förvärvat mig gods; vad jag än gör, skall det ej draga över mig skuld som kan räknas för synd.»</p> 
 <p><a name="an_12:9">12:9</a> Men jag som är HERREN, din Gud, alltsedan du var i Egyptens land, jag skall återigen låta dig bo i tält, likasom vid eder högtid.</p> 
 <p><a name="an_12:10">12:10</a> Jag har talat till profeterna, jag har låtit dem skåda mångahanda syner, och genom profeterna har jag talat i liknelser.</p> 
 <p><a name="an_12:11">12:11</a> Är nu Gilead ett ogärningsnäste, där allenast falskhet råder, och offrar man tjurar i Gilgal, så skola ock deras altaren bliva lika stenrösen vid markens fåror.</p> 
 <p><a name="an_12:12">12:12</a> Och Jakob flydde till Arams mark Israel tjänade för en kvinna, för en kvinnas skull vaktade han hjorden.</p> 
 <p><a name="an_12:13">12:13</a> Men genom en profet förde HERREN Israel upp ur Egypten, och genom en profet blev folket bevarat.</p> 
 <p><a name="an_12:14">12:14</a> Efraim har uppväckt bitter förtörnelse; hans Herre skall låta hans blodskulder drabba honom och låta hans smädelser falla tillbaka på honom själv.</p> 
 <p><a name="an_13:1">13:1</a> Så ofta Efraim tog till orda, uppstod skräck; högt tronade han i Israel. Men han ådrog sig skuld genom Baal och måste så dö.</p> 
 <p><a name="an_13:2">13:2</a> Och ännu fortgå de i sin synd; av sitt silver göra de sig gjutna beläten, avgudar efter sitt eget förstånd, alltsammans konstarbetares verk. Till sådana ställa de sina böner; under det att de slakta människor, giva de sin hyllningskyss åt kalvar.</p> 
 <p><a name="an_13:3">13:3</a> Därför skola de bliva lika morgonskyn, lika daggen som tidigt försvinner, lika agnar som blåsa bort ifrån tröskplatsen och lika rök som flyr hän ur ett rökfång.</p> 
 <p><a name="an_13:4">13:4</a> Men jag är HERREN, din Gud, alltsedan du var i Egyptens land; utom mig vet du ej av någon Gud, och ingen annan frälsare finnes än jag.</p> 
 <p><a name="an_13:5">13:5</a> Det var jag som lät mig vårda om dig i öknen, i den brännande torkans land.</p> 
 <p><a name="an_13:6">13:6</a> Men ju bättre bete de fingo, dess mättare blevo de, och när de voro mätta till fyllest, blevo deras hjärtan högmodiga; och så glömde de mig.</p> 
 <p><a name="an_13:7">13:7</a> Då blev jag mot dem såsom ett lejon; lik en panter lurar jag nu vid vägen.</p> 
 <p><a name="an_13:8">13:8</a> Jag kommer över dem såsom en björninna från vilken man har tagit ungarna, jag river sönder deras hjärtans hölje; jag uppslukar dem på stället, lik en lejoninna, lik ett vilddjur som söndersliter dem.</p> 
 <p><a name="an_13:9">13:9</a> Det har blivit ditt fördärv, o Israel, att du satte dig upp mot mig som var din hjälp.</p> 
 <p><a name="an_13:10">13:10</a> Var är nu din konung, som skulle bereda dig frälsning i alla dina städer? Och var har du dina domare, du som sade: »Låt mig få konung och furstar»?</p> 
 <p><a name="an_13:11">13:11</a> Ja, en konung skall jag giva dig i min vrede, och i min förgrymmelse skall jag åter taga honom bort.</p> 
 <p><a name="an_13:12">13:12</a> Efraims missgärning är samlad såsom i en pung, och hans synd är i förvar.</p> 
 <p><a name="an_13:13">13:13</a> En barnaföderskas vånda skall komma över honom. Han är ett oförnuftigt foster, som icke kommer fram i födseln. när tiden är inne.</p> 
 <p><a name="an_13:14">13:14</a> Skulle jag förlossa sådana ur dödsrikets våld, köpa dem fria ifrån döden? -- Var har du dina hemsökelser, du död? Var har du din pest, du dödsrike? Ånger må vara fördold för mina ögon.</p> 
 <p><a name="an_13:15">13:15</a> Bäst han står där frodig bland sina bröder skall en östanvind komma, ett HERRENS väder, som stiger upp från öknen; då skall hans brunn komma på skam och hans källa sina ut. Den vinden rycker bort de skatter han har samlat av alla slags dyrbara håvor.</p> 
 <p><a name="an_14:1">14:1</a> Samarien skall lida vad det har förskyllt genom sin gensträvighet mot sin Gud. Inbyggarna skola falla för svärd, deras späda barn skola bliva krossade och deras havande kvinnor skall man upprista.</p> 
 <p><a name="an_14:2">14:2</a> Vänd om, o Israel, till HERREN, din Gud; ty genom din missgärning har du kommit på fall.</p> 
 <p><a name="an_14:3">14:3</a> Tagen med eder böneord, och vänden så åter till HERREN; sägen till honom: »Skaffa bort all missgärning, och tag fram goda håvor, så vilja vi hembära dig våra läppars offer, såsom man offrar tjurar.</p> 
 <p><a name="an_14:4">14:4</a> Hos Assur skola vi ej mer söka vår frälsning, vi skola icke vidare stiga till häst. våra händers verk skola vi icke mer kalla för vår Gud. Ty hos dig är det som den faderlöse undfår barmhärtighet.»</p> 
 <p><a name="an_14:5">14:5</a> Ja, deras avfällighet vill jag hela, jag vill bevisa dem kärlek av hjärtat, ty min vrede har vänt sig ifrån dem.</p> 
 <p><a name="an_14:6">14:6</a> Jag skall bliva för Israel såsom dagg, han skall blomstra såsom en lilja, och såsom Libanons skog skall han skjuta rötter.</p> 
 <p><a name="an_14:7">14:7</a> Telningar skola utgå från honom, han skall bliva lik ett olivträd i fägring och doft skall han sprida såsom Libanon.</p> 
 <p><a name="an_14:8">14:8</a> De som bo i hans skugga skola åter få odla säd och skola grönska såsom vinträd; hans namn skall vara såsom Libanons vin.</p> 
 <p><a name="an_14:9">14:9</a> Men vad har jag då mer att skaffa med avgudarna, du Efraim! Jag själv vill ju giva bönhörelse och se till honom. Ja, lik en grönskande cypress vill jag bliva; hos mig skall finnas frukt att hämta för dig.</p> 
 <p><a name="an_14:10">14:10</a> Den som är vis, han akte härpå; den som är förståndig, han besinne detta. Ty HERRENS vägar äro rätta, och på dem vandra de rättfärdiga, men överträdarna komma där på fall.</p> 
 <p></p><hr>
 <center>
 <a href="joe.htm">Next: Joel</a></center>
 </body>