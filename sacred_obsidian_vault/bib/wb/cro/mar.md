<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mat.htm">Previous</a> 
 <a href="luk.htm">Next</a> 
 </center>
 <hr>
  <h3 align="center">Croatian Bible: Mark</h3> 
 <p><a name="an_1:1">1:1</a> Početak Evanđelja Isusa Krista Sina Božjega. </p> 
 <p><a name="an_1:2">1:2</a> Pisano je u  Izaiji proroku: Evo šaljem glasnika svoga pred licem tvojim da ti pripravi put. </p> 
 <p><a name="an_1:3">1:3</a> Glas viče u pustinji: Pripravite put Gospodinu, poravnite mu staze!</p> 
 <p><a name="an_1:4">1:4</a> Tako se pojavi Ivan: krstio je u pustinji i propovijedao  krst obraćenja na otpuštenje grijeha. </p> 
 <p><a name="an_1:5">1:5</a> Grnula k njemu sva judejska  zemlja i svi Jeruzalemci: primali su od njega krštenje u rijeci  Jordanu ispovijedajući svoje grijehe.</p> 
 <p><a name="an_1:6">1:6</a> Ivan bijaše odjeven u devinu dlaku, s kožnatim pojasom  oko bokova; hranio se skakavcima i divljim medom.</p> 
 <p><a name="an_1:7">1:7</a> I propovijedao je: "Nakon mene dolazi jači od mene. Ja nisam dostojan sagnuti  se i odriješiti mu remenje na obući. </p> 
 <p><a name="an_1:8">1:8</a> Ja vas krstim vodom,  a on će vas krstiti Duhom Svetim."</p> 
 <p><a name="an_1:9">1:9</a> Onih dana dođe Isus iz Nazareta galilejskoga i primi u  Jordanu krštenje od Ivana. </p> 
 <p><a name="an_1:10">1:10</a> I odmah, čim izađe iz vode, ugleda  otvorena nebesa i Duha poput goluba gdje silazi na nj, </p> 
 <p><a name="an_1:11">1:11</a> a  glas se zaori s nebesa: Ti si Sin moj, Ljubljeni! U tebi mi  sva milina!</p> 
 <p><a name="an_1:12">1:12</a> I odmah ga Duh nagna u pustinju. </p> 
 <p><a name="an_1:13">1:13</a> I bijaše u pustinji  četrdeset dana, gdje ga je iskušavao Sotona; bijaše sa zvijerima, a anđeli mu služahu.</p> 
 <p><a name="an_1:14">1:14</a> A pošto Ivan bijaše predan, otiđe Isus u Galileju. Propovijedao  je evanđelje Božje: </p> 
 <p><a name="an_1:15">1:15</a> "Ispunilo se vrijeme, približilo se kraljevstvo  Božje! Obratite se i vjerujte evanđelju!"</p> 
 <p><a name="an_1:16">1:16</a> I prolazeći uz Galilejsko more, ugleda Šimuna i Andriju, brata Šimunova, gdje ribare na moru; bijahu ribari. </p> 
 <p><a name="an_1:17">1:17</a> I reče  im Isus: "Hajdete za mnom i učinit ću vas ribarima ljudi!" </p> 
 <p><a name="an_1:18">1:18</a> Oni  odmah ostaviše mreže i pođoše za njim.</p> 
 <p><a name="an_1:19">1:19</a> Pošavši malo naprijed, ugleda Jakova Zebedejeva i njegova  brata Ivana: u lađi su krpali mreže. </p> 
 <p><a name="an_1:20">1:20</a> Odmah pozva i njih.  Oni ostave oca Zebedeja u lađi s nadničarima i otiđu za njim.</p> 
 <p><a name="an_1:21">1:21</a> I stignu u Kafarnaum. Odmah u subotu uđe on u sinagogu  i poče naučavati. </p> 
 <p><a name="an_1:22">1:22</a> Bijahu zaneseni njegovim naukom. Ta učio  ih je kao onaj koji ima vlast, a ne kao pismoznanci.</p> 
 <p><a name="an_1:23">1:23</a> A u njihovoj se sinagogi upravo zatekao čovjek opsjednut  nečistim duhom. On povika: </p> 
 <p><a name="an_1:24">1:24</a> "Što ti imaš s nama, Isuse Nazarećanine?  Došao si da nas uništiš? Znam tko si: Svetac Božji!" </p> 
 <p><a name="an_1:25">1:25</a> Isus  mu zaprijeti: "Umukni i iziđi iz njega!" </p> 
 <p><a name="an_1:26">1:26</a> Nato nečisti duh  potrese njime pa povika iz svega glasa i iziđe iz njega.</p> 
 <p><a name="an_1:27">1:27</a> Svi se zaprepastiše te se zapitkivahu: "Što li je ovo?  Nova li i snažna nauka! Pa i samim nečistim dusima zapovijeda, i pokoravaju mu se."</p> 
 <p><a name="an_1:28">1:28</a> I pročulo se odmah o njemu posvuda, po svoj okolici galilejskoj.</p> 
 <p><a name="an_1:29">1:29</a> I odmah pošto iziđoše iz sinagoge, uđe s Jakovom i Ivanom  u kuću Šimunovu i Andrijinu. </p> 
 <p><a name="an_1:30">1:30</a> A punica Šimunova ležala u ognjici.  I odmah mu kažu za nju. </p> 
 <p><a name="an_1:31">1:31</a> On pristupi, prihvati je za ruku  i podiže. I pusti je ognjica. I posluživaše im.</p> 
 <p><a name="an_1:32">1:32</a> Uvečer, kad sunce zađe, donošahu preda nj sve bolesne  i opsjednute. </p> 
 <p><a name="an_1:33">1:33</a> I sav je grad nagrnuo k vratima. </p> 
 <p><a name="an_1:34">1:34</a> I on ozdravi  bolesnike - a bijahu mnogi i razne im bolesti - i zloduhe mnoge  izagna. I ne dopusti zlodusima govoriti jer su ga znali.</p> 
 <p><a name="an_1:35">1:35</a> Rano ujutro, još za mraka, ustane, iziđe i povuče se  na samotno mjesto i ondje se moljaše. </p> 
 <p><a name="an_1:36">1:36</a> Potražiše ga Šimun  i njegovi drugovi. </p> 
 <p><a name="an_1:37">1:37</a> Kad ga nađoše, rekoše mu: "Svi te traže." </p> 
 <p><a name="an_1:38">1:38</a> Kaže im: "Hajdemo drugamo, u obližnja mjesta, da i ondje  propovijedam! Ta zato sam došao." </p> 
 <p><a name="an_1:39">1:39</a> I prođe svom Galilejom:  propovijedao je u njihovim sinagogama i zloduhe izgonio.</p> 
 <p><a name="an_1:40">1:40</a> I dođe k njemu neki gubavac, klekne i zamoli: "Ako hoćeš, možeš me očistiti!" </p> 
 <p><a name="an_1:41">1:41</a> Isus ganut pruži ruku, dotače ga se  pa će mu: "Hoću, budi čist!" </p> 
 <p><a name="an_1:42">1:42</a> I odmah nesta s njega gube i  očisti se. </p> 
 <p><a name="an_1:43">1:43</a> Isus se otrese na nj i odmah ga otpravi </p> 
 <p><a name="an_1:44">1:44</a> riječima:  "Pazi, nikomu ništa ne kazuj, nego idi, pokaži se svećeniku  i prinesi za svoje očišćenje što propisa Mojsije, njima za svjedočanstvo." </p> 
 <p><a name="an_1:45">1:45</a> Ali čim iziđe, stane on uvelike pripovijedati i razglašavati  događaj tako da Isus više nije mogao javno ući u grad, nego se  zadržavao vani na samotnim mjestima. I dolažahu k njemu odasvud.</p> 
 <p><a name="an_2:1">2:1</a> I pošto nakon nekoliko dana opet uđe u Kafarnaum, pročulo se  da je u kući. </p> 
 <p><a name="an_2:2">2:2</a> I skupiše se mnogi te više nije bilo mjesta  ni pred vratima. On im navješćivaše Riječ. </p> 
 <p><a name="an_2:3">2:3</a> I dođu noseći k  njemu uzetoga. Nosila ga četvorica. </p> 
 <p><a name="an_2:4">2:4</a> Budući da ga zbog mnoštva  nisu mogli unijeti k njemu, otkriju krov nad mjestom gdje bijaše  Isus. Načinivši otvor, spuste postelju na kojoj je uzeti ležao. </p> 
 <p><a name="an_2:5">2:5</a> Vidjevši njihovu vjeru, kaže Isus uzetome: "Sinko! Otpuštaju  ti se grijesi." </p> 
 <p><a name="an_2:6">2:6</a> Sjedjeli su ondje neki pismoznanci koji počeše  mudrovati u sebi: </p> 
 <p><a name="an_2:7">2:7</a> "Što to ovaj govori? Huli! Ta tko može grijehe  otpuštati doli Bog jedini?" </p> 
 <p><a name="an_2:8">2:8</a> Isus duhom odmah proniknu da tako  mudruju u sebi, pa će im: "Što to mudrujete u sebi? </p> 
 <p><a name="an_2:9">2:9</a> Ta što  je lakše? Reći uzetomu: 'Otpuštaju ti se grijesi' ili reći: 'Ustani, uzmi svoju postelju i hodi?' </p> 
 <p><a name="an_2:10">2:10</a> Ali da znate: vlastan je Sin  Čovječji na zemlji otpuštati grijehe!" I reče uzetomu: </p> 
 <p><a name="an_2:11">2:11</a> "Tebi  zapovijedam, ustani, uzmi postelju i pođi kući!" </p> 
 <p><a name="an_2:12">2:12</a> I on usta, uze odmah postelju i iziđe na očigled svima. Svi su zaneseni  slavili Boga govoreći: "Takvo što nikad još ne vidjesmo!"</p> 
 <p><a name="an_2:13">2:13</a> Isus ponovno iziđe k moru. Sve je ono mnoštvo grnulo  k njemu i on ih poučavaše. </p> 
 <p><a name="an_2:14">2:14</a> Prolazeći ugleda Levija Alfejeva  gdje sjedi u carinarnici. I kaže mu: "Pođi za mnom!" On usta  i pođe za njim.</p> 
 <p><a name="an_2:15">2:15</a> Kada zatim Isus bijaše za stolom u njegovoj kući, nađoše  se za stolom s njime i njegovim učenicima i mnogi carinici i  grešnici. Bilo ih je uistinu mnogo. A slijedili su ga </p> 
 <p><a name="an_2:16">2:16</a> i pismoznanci  farizejske sljedbe pa vidjevši da jede s grešnicima i carinicima  rekoše njegovim učenicima: "Zašto jede s carinicima i grešnicima?" </p> 
 <p><a name="an_2:17">2:17</a> Čuvši to, Isus im reče: "Ne treba zdravima liječnika, nego  bolesnima! Ne dođoh zvati pravednike, nego grešnike."</p> 
 <p><a name="an_2:18">2:18</a> Ivanovi su učenici i farizeji postili. I dođu neki i  kažu mu: "Zašto učenici Ivanovi i učenici farizejski poste, a  tvoji učenici ne poste?" </p> 
 <p><a name="an_2:19">2:19</a> Nato im Isus reče: "Mogu li svatovi  postiti dok je zaručnik s njima? Dokle god imaju zaručnika sa  sobom, ne mogu postiti. </p> 
 <p><a name="an_2:20">2:20</a> Doći će već dani kad će im se ugrabiti  zaručnik i tada će postiti u onaj dan!"</p> 
 <p><a name="an_2:21">2:21</a> "Nitko ne prišiva krpe od sirova sukna na staro odijelo.  Inače nova zakrpa vuče sa starog odijela pa nastane još veća  rupa." </p> 
 <p><a name="an_2:22">2:22</a> "I nitko ne ulijeva novo vino u stare mješine. Inače  će vino poderati mješine pa propade i vino i mješine. Nego -  novo vino u nove mješine!"</p> 
 <p><a name="an_2:23">2:23</a> Jedne je subote prolazio kroz usjeve. Njegovi učenici  počeše putem trgati klasje. A farizeji mu rekoše: </p> 
 <p><a name="an_2:24">2:24</a> "Gle! Zašto  čine što subotom nije dopušteno?"</p> 
 <p><a name="an_2:25">2:25</a> Isus im odgovori: "Zar nikad niste čitali što učini David  kad ogladnje te se nađe u potrebi on i njegovi pratioci? </p> 
 <p><a name="an_2:26">2:26</a> Kako  za velikog svećenika Ebjatara uđe u Dom Božji i pojede prinesene  kruhove kojih ne smije jesti nitko osim svećenika; a on dade  i svojim pratiocima?"</p> 
 <p><a name="an_2:27">2:27</a> I govoraše im: "Subota je stvorena radi čovjeka, a ne  čovjek radi subote. </p> 
 <p><a name="an_2:28">2:28</a> Tako, Sin Čovječji gospodar je subote!"</p> 
 <p><a name="an_3:1">3:1</a> Uđe ponovno u sinagogu. Bio je ondje čovjek usahle ruke. </p> 
 <p><a name="an_3:2">3:2</a> A  oni vrebahu hoće li ga Isus u subotu izliječiti, da ga optuže. </p> 
 <p><a name="an_3:3">3:3</a> On kaže čovjeku usahle ruke: "Stani na sredinu!" </p> 
 <p><a name="an_3:4">3:4</a> A njima  će: "Je li subotom dopušteno činiti dobro ili činiti zlo, život  spasiti ili pogubiti?" No oni su šutjeli.</p> 
 <p><a name="an_3:5">3:5</a> A on, ražalošćen okorjelošću srca njihova, srdito ih ošinu  pogledom pa reče tom čovjeku: "Ispruži ruku!" On ispruži - i  ruka mu zdrava!</p> 
 <p><a name="an_3:6">3:6</a> Farizeji iziđu i dadnu se odmah s herodovcima na vijećanje  protiv njega kako da ga pogube.</p> 
 <p><a name="an_3:7">3:7</a> Isus se s učenicima povuče k moru. Za njim je išao silan  svijet iz Galileje. I iz Judeje, </p> 
 <p><a name="an_3:8">3:8</a> iz Jeruzalema, iz Idumeje, iz Transjordanije i iz okolice Tira i Sidona - silno je mnoštvo  čulo što čini i nagrnulo k njemu.</p> 
 <p><a name="an_3:9">3:9</a> Stoga reče učenicima neka mu se zbog mnoštva pripravi  lađica da ga ne bi zgnjeli. </p> 
 <p><a name="an_3:10">3:10</a> Jer mnoge je ozdravio pa su se  svi koji bijahu pogođeni kakvim zlom bacali na nj da bi ga se  dotakli. </p> 
 <p><a name="an_3:11">3:11</a> A nečisti duhovi, čim bi ga spazili, padali bi preda  nj i vikali: "Ti si Sin Božji!" </p> 
 <p><a name="an_3:12">3:12</a> A on im se oštro prijetio  da ga ne prokazuju.</p> 
 <p><a name="an_3:13">3:13</a> Uziđe na goru i pozove koje sam htjede. I dođoše k njemu. </p> 
 <p><a name="an_3:14">3:14</a> I ustanovi dvanaestoricu da budu s njime i da ih šalje propovijedati </p> 
 <p><a name="an_3:15">3:15</a> s vlašću da izgone đavle. </p> 
 <p><a name="an_3:16">3:16</a> Ustanovi dakle dvanaestoricu:  Šimuna, kojemu nadjenu ime Petar, </p> 
 <p><a name="an_3:17">3:17</a> i Jakova Zebedejeva i Ivana, brata Jakovljeva, kojima nadjenu ime Boanerges, to jest Sinovi  groma, </p> 
 <p><a name="an_3:18">3:18</a> i Andriju i Filipa i Bartolomeja i Mateja i Tomu i  Jakova Alfejeva i Tadeja i Šimuna Kananajca </p> 
 <p><a name="an_3:19">3:19</a> i Judu Iškariotskoga, koji ga izda.</p> 
 <p><a name="an_3:20">3:20</a> I dođe Isus u kuću. Opet se skupi toliko mnoštvo da nisu  mogli ni jesti. </p> 
 <p><a name="an_3:21">3:21</a> Čuvši to, dođoše njegovi da ga obuzdaju jer  se govorilo: "Izvan sebe je!"</p> 
 <p><a name="an_3:22">3:22</a> I pismoznanci što siđoše iz Jeruzalema govorahu: "Beelzebula  ima, po poglavici đavolskom izgoni đavle."</p> 
 <p><a name="an_3:23">3:23</a> A on ih dozva pa im u prispodobama govoraše: "Kako može  Sotona Sotonu izgoniti? </p> 
 <p><a name="an_3:24">3:24</a> Ako se kraljevstvo u sebi razdijeli, ono ne može opstati. </p> 
 <p><a name="an_3:25">3:25</a> Ili: ako se kuća u sebi razdijeli,  ona ne može opstati. </p> 
 <p><a name="an_3:26">3:26</a> Ako je dakle Sotona sam na sebe ustao  i razdijelio se, ne može opstati, nego mu je kraj. </p> 
 <p><a name="an_3:27">3:27</a> Nitko, dakako, ne može u kuću jakoga ući i oplijeniti mu pokućstvo  ako prije jakoga ne sveže. Tada će mu kuću oplijeniti!"</p> 
 <p><a name="an_3:28">3:28</a> Doista, kažem vam, sve će se oprostiti sinovima ljudskima, koliki god bili grijesi i hule kojima pohule. </p> 
 <p><a name="an_3:29">3:29</a> No pohuli  li tko na Duha Svetoga, nema oproštenja dovijeka; krivac je grijeha  vječnoga." </p> 
 <p><a name="an_3:30">3:30</a> Jer govorahu: "Duha nečistoga ima."</p> 
 <p><a name="an_3:31">3:31</a> I dođu majka njegova i braća njegova. Ostanu vani, a  k njemu pošalju neka ga pozovu. </p> 
 <p><a name="an_3:32">3:32</a> Oko njega je sjedjelo mnoštvo.  I reknu mu: "Eno vani majke tvoje i braće tvoje, traže te!" </p> 
 <p><a name="an_3:33">3:33</a> On  im odgovori: "Tko je majka moja i braća moja?"</p> 
 <p><a name="an_3:34">3:34</a> I okruži pogledom po onima što su sjedjeli oko njega  u krugu i kaže: "Evo majke moje, evo braće moje! </p> 
 <p><a name="an_3:35">3:35</a> Tko god  vrši volju Božju, on mi je brat i sestra i majka."</p> 
 <p><a name="an_4:1">4:1</a> I poče opet poučavati uz more. I zgrnu se k njemu silan svijet  te on uđe u lađu i sjede na moru, a sve ono mnoštvo bijaše uz  more, na kopnu.</p> 
 <p><a name="an_4:2">4:2</a> Poučavao ih je u prispodobama mnogočemu. Govorio im u  pouci: </p> 
 <p><a name="an_4:3">4:3</a> "Poslušajte! Gle, iziđe sijač sijati. </p> 
 <p><a name="an_4:4">4:4</a> I dok je sijao, poneko zrno pade uz put, dođoše ptice i pozobaše ga. </p> 
 <p><a name="an_4:5">4:5</a> Neko  opet pade na kamenito tlo gdje nemaše dosta zemlje. Odmah izniknu  jer nemaše duboke zemlje. </p> 
 <p><a name="an_4:6">4:6</a> Ali kad ogranu sunce, izgorje; i  jer nemaše korijenja, osuši se. </p> 
 <p><a name="an_4:7">4:7</a> Neko opet pade u trnje i trnje  uzraste i uguši ga te ploda ne donese. </p> 
 <p><a name="an_4:8">4:8</a> Neko napokon pade u  dobru zemlju i dade plod, razraste se i razmnoži, te donese:  jedno tridesetostruko, jedno šezdesetostruko, jedno stostruko."</p> 
 <p><a name="an_4:9">4:9</a> I doda: "Tko ima uši da čuje, neka čuje!"</p> 
 <p><a name="an_4:10">4:10</a> Kad bijaše nasamo, oni oko njega zajedno s dvanaestoricom  pitahu ga o prispodobama. </p> 
 <p><a name="an_4:11">4:11</a> I govoraše im: "Vama je dano otajstvo  kraljevstva Božjega, a onima vani sve biva u prispodobama: </p> 
 <p><a name="an_4:12">4:12</a> da gledaju, gledaju - i ne vide, slušaju, slušaju - i ne razumiju, da se ne obrate pa da im se otpusti."</p> 
 <p><a name="an_4:13">4:13</a> I kaže im: "Zar ne znate tu prispodobu? Kako ćete onda  razumjeti prispodobe uopće? </p> 
 <p><a name="an_4:14">4:14</a> Sijač sije Riječ. </p> 
 <p><a name="an_4:15">4:15</a> Oni uz  put, gdje je Riječ posijana, jesu oni kojima, netom čuju, odmah  dolazi Sotona i odnosi Riječ u njih posijanu. </p> 
 <p><a name="an_4:16">4:16</a> Zasijani na  tlo kamenito jesu oni koji kad čuju Riječ, odmah je s radošću  prime, </p> 
 <p><a name="an_4:17">4:17</a> ali nemaju u sebi korijena, nego su nestalni: kad  nastane nevolja ili progonstvo zbog Riječi, odmah se sablazne. </p> 
 <p><a name="an_4:18">4:18</a> A drugi su oni u trnje zasijani. To su oni koji poslušaju  Riječ, </p> 
 <p><a name="an_4:19">4:19</a> ali nadošle brige vremenite, zavodljivost bogatstva  i ostale požude uguše Riječ te ona ostane bez ploda. </p> 
 <p><a name="an_4:20">4:20</a> A zasijani  na dobru zemlju jesu oni koji čuju i prime Riječ te urode: tridesetostruko, šezdesetostruko, stostruko.</p> 
 <p><a name="an_4:21">4:21</a> I govoraše im: "Unosi li se svjetiljka da se pod posudu  stavi ili pod postelju? Zar ne da se stavi na svijećnjak? </p> 
 <p><a name="an_4:22">4:22</a> Ta  ništa nije zastrto, osim zato da se očituje; i ništa skriveno, osim zato da dođe na vidjelo! </p> 
 <p><a name="an_4:23">4:23</a> Ima li tko uši da čuje, neka  čuje." </p> 
 <p><a name="an_4:24">4:24</a> I govoraše im: "Pazite što slušate. Mjerom kojom mjerite  mjerit će vam se. I nadodat će vam se. </p> 
 <p><a name="an_4:25">4:25</a> Doista, onomu tko  ima dat će se, a onomu tko nema oduzet će se i ono što ima."</p> 
 <p><a name="an_4:26">4:26</a> I govoraše im: "Kraljevstvo je Božje kao kad čovjek baci  sjeme u zemlju. </p> 
 <p><a name="an_4:27">4:27</a> Spavao on ili bdio, noću i danju sjeme klija  i raste - sam ne zna kako; </p> 
 <p><a name="an_4:28">4:28</a> zemlja sama od sebe donosi plod:  najprije stabljiku, onda klas i napokon puno zrnja na klasu. </p> 
 <p><a name="an_4:29">4:29</a> A čim plod dopusti, brže se on laća srpa jer eto žetve."</p> 
 <p><a name="an_4:30">4:30</a> I govoraše: "Kako da prispodobimo kraljevstvo nebesko  ili u kojoj da ga prispodobi iznesemo? </p> 
 <p><a name="an_4:31">4:31</a> Kao kad se gorušičino  zrno posije u zemlju. Manje od svega sjemenja na zemlji, </p> 
 <p><a name="an_4:32">4:32</a> jednoć  posijano, naraste i postane veće od svega povrća pa potjera velike  grane te se pod sjenom njegovom gnijezde ptice nebeske."</p> 
 <p><a name="an_4:33">4:33</a> Mnogim takvim prispodobama navješćivaše im Riječ, kako  već mogahu slušati. </p> 
 <p><a name="an_4:34">4:34</a> Bez prispodobe im ne govoraše, a nasamo  bi svojim učenicima sve razjašnjavao.</p> 
 <p><a name="an_4:35">4:35</a> Uvečer istoga dana kaže im: "Prijeđimo prijeko!" </p> 
 <p><a name="an_4:36">4:36</a> Oni  otpuste mnoštvo i povezu Isusa kako već bijaše u lađi. A pratile  su ga i druge lađe. </p> 
 <p><a name="an_4:37">4:37</a> Najednom nasta žestoka oluja, na lađu  navale valovi te su je već gotovo napunili. </p> 
 <p><a name="an_4:38">4:38</a> A on na krmi  spavaše na uzglavku. Probude ga i kažu mu: "Učitelju! Zar ne  mariš što ginemo?" </p> 
 <p><a name="an_4:39">4:39</a> On se probudi, zaprijeti vjetru i reče  moru: "Utihni! Umukni!" I smiri se vjetar i nasta velika utiha. </p> 
 <p><a name="an_4:40">4:40</a> Tada im reče: "Što ste bojažljivi? Kako nemate vjere?" </p> 
 <p><a name="an_4:41">4:41</a> Oni  se silno prestrašiše pa se zapitkivahu: "Tko li je ovaj da mu  se i vjetar i more pokoravaju?"</p> 
 <p><a name="an_5:1">5:1</a> Stigoše na onu stranu mora, u kraj gerazenski. </p> 
 <p><a name="an_5:2">5:2</a> Čim iziđe  iz lađe, odmah mu iz grobnica pohiti u susret neki čovjek s nečistim  duhom. </p> 
 <p><a name="an_5:3">5:3</a> Obitavalište je imao u grobnicama. I nitko ga više  nije mogao svezati ni lancima </p> 
 <p><a name="an_5:4">5:4</a> jer je već često bio i okovima  i lancima svezan, ali je raskinuo okove i iskidao lance i nitko  ga nije mogao ukrotiti. </p> 
 <p><a name="an_5:5">5:5</a> Po cijele bi noći i dane u grobnicama  i po brdima vikao i bio se kamenjem.</p> 
 <p><a name="an_5:6">5:6</a> Kad izdaleka opazi Isusa, dotrči i pokloni mu se, </p> 
 <p><a name="an_5:7">5:7</a> a  onda u sav glas povika: "Što ti imaš sa mnom, Isuse, Sine  Boga Svevišnjega? Zaklinjem te Bogom, ne muči me!" </p> 
 <p><a name="an_5:8">5:8</a> Jer Isus  mu bijaše rekao: "Iziđi, duše nečisti, iz ovoga čovjeka!" </p> 
 <p><a name="an_5:9">5:9</a> Isus  ga nato upita: "Kako ti je ime?" Kaže mu: "Legija mi je ime!  Ima nas mnogo!" </p> 
 <p><a name="an_5:10">5:10</a> I uporno zaklinjaše Isusa da ih ne istjera  iz onoga kraja.</p> 
 <p><a name="an_5:11">5:11</a> A ondje je pod brdom paslo veliko krdo svinja. </p> 
 <p><a name="an_5:12">5:12</a> Zaklinjahu  ga dakle: "Pošalji nas u ove svinje da u njih uđemo!" </p> 
 <p><a name="an_5:13">5:13</a> I on  im dopusti. Tada iziđoše nečisti duhovi i uđoše u svinje. I krdo  od oko dvije tisuće jurnu niz obronak u more i podavi se u moru.</p> 
 <p><a name="an_5:14">5:14</a> Svinjari pobjegoše i razglasiše gradom i selima. A ljudi  pođoše vidjeti što se dogodilo. </p> 
 <p><a name="an_5:15">5:15</a> Dođu Isusu. Ugledaju opsjednutoga:  sjedio je obučen i zdrave pameti - on koji ih je imao legiju.  I prestraše se. </p> 
 <p><a name="an_5:16">5:16</a> A očevici im razlagahu kako je to bilo s  opsjednutim i ono o svinjama. </p> 
 <p><a name="an_5:17">5:17</a> Tada ga stanu moliti da ode  iz njihova kraja.</p> 
 <p><a name="an_5:18">5:18</a> Kad je ulazio u lađu, onaj što bijaše opsjednut molio  ga da bude uza nj. </p> 
 <p><a name="an_5:19">5:19</a> No on mu ne dopusti, nego mu reče: "Pođi  kući k svojima pa im javi što ti je učinio Gospodin, kako ti  se smilovao." </p> 
 <p><a name="an_5:20">5:20</a> On ode i poče razglašavati po Dekapolu što  mu učini Isus. I svi su se divili.</p> 
 <p><a name="an_5:21">5:21</a> Kad se Isus lađom ponovno prebacio prijeko, zgrnu se  k njemu silan svijet. </p> 
 <p><a name="an_5:22">5:22</a> Stajao je uz more. I dođe, gle, jedan  od nadstojnika sinagoge, imenom Jair. Ugledavši ga, padne mu  pred noge </p> 
 <p><a name="an_5:23">5:23</a> pa ga usrdno moljaše: "Kćerkica mi je na umoru!  Dođi, stavi ruke na nju da ozdravi i ostane u životu!" </p> 
 <p><a name="an_5:24">5:24</a> I  pođe s njima. A za njim je išao silan svijet i pritiskao ga.</p> 
 <p><a name="an_5:25">5:25</a> A neka je žena dvanaest godina bolovala od krvarenja,</p> 
 <p><a name="an_5:26">5:26</a> mnogo pretrpjela od pustih liječnika, razdala sve svoje  i ništa nije koristilo; štoviše, bivalo joj je sve gore. </p> 
 <p><a name="an_5:27">5:27</a> Čuvši  za Isusa, priđe mu među mnoštvom odostraga i dotaknu se njegove  haljine. </p> 
 <p><a name="an_5:28">5:28</a> Mislila je: "Dotaknem li se samo njegovih haljina, bit ću spašena." </p> 
 <p><a name="an_5:29">5:29</a> I odmah prestane njezino krvarenje te osjeti  u tijelu da je ozdravila od zla.</p> 
 <p><a name="an_5:30">5:30</a> Isus odmah u sebi osjeti da je iz njega izišla sila pa  se okrenu usred mnoštva i reče: "Tko se to dotaknu mojih haljina?" </p> 
 <p><a name="an_5:31">5:31</a> A učenici mu rekoše: "Ta vidiš kako te mnoštvo odasvud pritišće  i još pitaš: 'Tko me se to dotaknu?'" </p> 
 <p><a name="an_5:32">5:32</a> A on zaokruži pogledom  da vidi onu koja to učini.</p> 
 <p><a name="an_5:33">5:33</a> Žena, sva u strahu i trepetu, svjesna onoga što joj se  dogodilo, pristupi i baci se preda nj pa mu kaza sve po istini. </p> 
 <p><a name="an_5:34">5:34</a> On joj reče: "Kćeri, vjera te tvoja spasila! Pođi u miru  i budi zdrava od svojega zla!"</p> 
 <p><a name="an_5:35">5:35</a> Dok je Isus još govorio, eto nadstojnikovih s porukom.  "Kći ti je umrla. Čemu dalje mučiti učitelja?" </p> 
 <p><a name="an_5:36">5:36</a> Isus je čuo  taj razgovor, pa će nadstojniku: "Ne boj se! Samo vjeruj!" </p> 
 <p><a name="an_5:37">5:37</a> I  ne dopusti da ga itko drugi prati osim Petra i Jakova i Ivana, brata Jakovljeva. </p> 
 <p><a name="an_5:38">5:38</a> I dođu u kuću nadstojnikovu. Ugleda buku  i one koji plakahu i naricahu u sav glas. </p> 
 <p><a name="an_5:39">5:39</a> Uđe i kaže im:  "Što bučite i plačete? Dijete nije umrlo, nego spava." </p> 
 <p><a name="an_5:40">5:40</a> A  oni mu se podsmjehivahu. No on ih sve izbaci, uzme sa sobom djetetova oca i majku  i svoje pratioce pa uđe onamo gdje bijaše dijete. </p> 
 <p><a name="an_5:41">5:41</a> Primi dijete  za ruku govoreći: "Talita, kum!" što znači: "Djevojko! Zapovijedam  ti, ustani!" </p> 
 <p><a name="an_5:42">5:42</a> I djevojka odmah usta i poče hodati. Bijaše  joj dvanaest godina. I u tren ostadoše zapanjeni, u čudu veliku. </p> 
 <p><a name="an_5:43">5:43</a> On im dobro poprijeti neka toga nitko ne dozna; i reče da  djevojci dadnu jesti.</p> 
 <p><a name="an_6:1">6:1</a> I otišavši odande, dođe u svoj zavičaj. A doprate ga učenici. </p> 
 <p><a name="an_6:2">6:2</a> I kada dođe subota, poče učiti u sinagogi. I mnogi što su  ga slušali preneraženi govorahu: "Odakle to ovome? Kakva li mu  je mudrost dana? I kakva se to silna djela događaju po njegovim  rukama? </p> 
 <p><a name="an_6:3">6:3</a> Nije li ovo drvodjelja, sin Marijin, i brat Jakovljev, i Josipov, i Judin, i Šimunov? I nisu li mu sestre ovdje među  nama?" I sablažnjavahu se o njega.</p> 
 <p><a name="an_6:4">6:4</a> A Isus im govoraše: "Nije prorok bez časti doli u svom  zavičaju i među rodbinom i u svom domu." </p> 
 <p><a name="an_6:5">6:5</a> I ne mogaše ondje  učiniti ni jedno čudo, osim što ozdravi nekoliko nemoćnika stavivši  ruke na njih. </p> 
 <p><a name="an_6:6">6:6</a> I čudio se njihovoj nevjeri. Obilazio je selima uokolo i naučavao.</p> 
 <p><a name="an_6:7">6:7</a> Dozva dvanaestoricu te ih poče slati dva po dva dajući  im vlast nad nečistim dusima. </p> 
 <p><a name="an_6:8">6:8</a> I zapovjedi im da na put ne  nose ništa osim štapa: ni kruha, ni torbe, ni novaca o pojasu,</p> 
 <p><a name="an_6:9">6:9</a> nego da nose samo sandale i da ne oblače dviju haljina.</p> 
 <p><a name="an_6:10">6:10</a> I govoraše im: "Kad uđete gdje u kuću, u njoj ostanite  dok ne odete odande. </p> 
 <p><a name="an_6:11">6:11</a> Ako vas gdje ne prime te vas ne poslušaju, iziđite odande i otresite prah ispod svojih nogu njima za svjedočanstvo."</p> 
 <p><a name="an_6:12">6:12</a> Otišavši, propovijedali su obraćenje, </p> 
 <p><a name="an_6:13">6:13</a> izgonili mnoge  zloduhe i mnoge su nemoćnike mazali uljem i oni su ozdravljali.</p> 
 <p><a name="an_6:14">6:14</a> Dočuo to i kralj Herod jer se razglasilo Isusovo ime  te se govorilo: "Ivan Krstitelj uskrsnuo od mrtvih i zato čudesne  sile djeluju u njemu." </p> 
 <p><a name="an_6:15">6:15</a> A drugi govorahu: "Ilija je!" Treći  opet: "Prorok, kao jedan od proroka." </p> 
 <p><a name="an_6:16">6:16</a> Herod pak na to govoraše:  "Uskrsnu Ivan kojemu ja odrubih glavu."</p> 
 <p><a name="an_6:17">6:17</a> Herod doista bijaše dao uhititi Ivana i svezati ga u  tamnici zbog Herodijade, žene brata svoga Filipa, kojom se bio  oženio. </p> 
 <p><a name="an_6:18">6:18</a> Budući da je Ivan govorio Herodu: "Ne smiješ imati  žene brata svojega!", </p> 
 <p><a name="an_6:19">6:19</a> Herodijada ga mrzila i htjela ga ubiti, ali nije mogla </p> 
 <p><a name="an_6:20">6:20</a> jer se Herod bojao Ivana; znao je da je on  čovjek pravedan i svet pa ga je štitio. I kad god bi ga slušao, uvelike bi se zbunio, a rado ga je slušao.</p> 
 <p><a name="an_6:21">6:21</a> I dođe zgodan dan kad Herod o svom rođendanu priredi  gozbu svojim velikašima, časnicima i prvacima galilejskim. </p> 
 <p><a name="an_6:22">6:22</a> Uđe  kći Herodijadina i zaplesa. Svidje se Herodu i sustolnicima.  Kralj reče djevojci: "Zaišti od mene što god hoćeš i dat ću ti!" </p> 
 <p><a name="an_6:23">6:23</a> I zakle joj se: "Što god zaišteš od mene, dat ću ti, pa  bilo to i pol mojega kraljevstva." </p> 
 <p><a name="an_6:24">6:24</a> Ona iziđe pa će svojoj  materi: "Što da zaištem?" A ona će: "Glavu Ivana Krstitelja!" </p> 
 <p><a name="an_6:25">6:25</a> I odmah žurno uđe kralju te zaište: "Hoću da mi odmah dadeš  na pladnju glavu Ivana Krstitelja!"</p> 
 <p><a name="an_6:26">6:26</a> Ožalosti se kralj, ali zbog zakletve i sustolnika na  htjede je odbiti. </p> 
 <p><a name="an_6:27">6:27</a> Kralj odmah posla krvnika i naredi da donese  glavu Ivanovu. On ode, odrubi mu glavu u tamnici, </p> 
 <p><a name="an_6:28">6:28</a> donese  je na pladnju i dade je djevojci, a djevojka materi. </p> 
 <p><a name="an_6:29">6:29</a> Kad  za to dočuše Ivanovi učenici, dođu, uzmu njegovo tijelo i polože  ga u grob.</p> 
 <p><a name="an_6:30">6:30</a> Uto se apostoli skupe oko Isusa i izvijeste ga o svemu  što su činili i naučavali. </p> 
 <p><a name="an_6:31">6:31</a> I reče im: "Hajdete i vi u osamu  na samotno mjesto, i otpočinite malo." Jer mnogo je svijeta dolazilo  i odlazilo pa nisu imali kada ni jesti. </p> 
 <p><a name="an_6:32">6:32</a> Otploviše dakle lađom  na samotno mjesto, u osamu. </p> 
 <p><a name="an_6:33">6:33</a> No kad su odlazili, mnogi ih  vidješe i prepoznaše te se pješice iz svih gradova strčaše onamo  i pretekoše ih.</p> 
 <p><a name="an_6:34">6:34</a> Kad iziđe, vidje silan svijet i sažali mu se jer bijahu  kao ovce bez pastira pa ih stane poučavati u mnogočemu.</p> 
 <p><a name="an_6:35">6:35</a> A u kasni već sat pristupe mu učenici pa mu reknu: "Pust  je ovo kraj i već je kasno. </p> 
 <p><a name="an_6:36">6:36</a> Otpusti ih da odu po okolnim  zaseocima i selima i kupe sebi što za jelo." </p> 
 <p><a name="an_6:37">6:37</a> No on im odgovori:  "Podajte im vi jesti." Kažu mu: "Da pođemo i kupimo za dvjesta  denara kruha pa da im damo jesti?"</p> 
 <p><a name="an_6:38">6:38</a> A on će im: "Koliko kruhova imate? Idite i vidite!" Pošto  izvidješe, kažu: "Pet, i dvije ribe." </p> 
 <p><a name="an_6:39">6:39</a> I zapovjedi im da sve, u skupinama, posjedaju po zelenoj travi. </p> 
 <p><a name="an_6:40">6:40</a> I pružiše se po  sto i po pedeset na svaku lijehu.</p> 
 <p><a name="an_6:41">6:41</a> On uze pet kruhova i dvije ribe, pogleda na nebo, izreče  blagoslov pa razlomi kruhove i davaše učenicima da posluže ljude.  Tako i dvije ribe razdijeli svima.</p> 
 <p><a name="an_6:42">6:42</a> I jeli su svi i nasitili se. </p> 
 <p><a name="an_6:43">6:43</a> I od ulomaka nakupiše dvanaest  punih košara, a i od riba. </p> 
 <p><a name="an_6:44">6:44</a> A jelo je pet tisuća muškaraca.</p> 
 <p><a name="an_6:45">6:45</a> On odmah prisili učenike da uđu u lađu i da se prebace  prijeko, prema Betsaidi, dok on otpusti mnoštvo. </p> 
 <p><a name="an_6:46">6:46</a> I pošto  se rasta s ljudima, otiđe u goru da se pomoli.</p> 
 <p><a name="an_6:47">6:47</a> Uvečer pak lađa bijaše posred mora, a on sam na kraju. </p> 
 <p><a name="an_6:48">6:48</a> Vidjevši kako se muče veslajući, jer im bijaše protivan vjetar, oko četvrte noćne straže dođe k njima hodeći po moru. I htjede  ih mimoići. </p> 
 <p><a name="an_6:49">6:49</a> A oni, vidjevši kako hodi po moru, pomisliše  da je utvara pa kriknuše. </p> 
 <p><a name="an_6:50">6:50</a> Jer svi su ga vidjeli i prestrašili  se. A on im odmah progovori: "Hrabro samo! Ja sam! Ne bojte se!" </p> 
 <p><a name="an_6:51">6:51</a> I uziđe k njima u lađu, a vjetar utihnu. I veoma se, prekomjerno, snebivahu; </p> 
 <p><a name="an_6:52">6:52</a> još ne shvatiše ono o kruhovima, nego im srce  bijaše stvrdnuto.</p> 
 <p><a name="an_6:53">6:53</a> Pošto doploviše na kraj, dođu u Genezaret i pristanu. </p> 
 <p><a name="an_6:54">6:54</a> Kad iziđu iz lađe, ljudi ga odmah prepoznaju </p> 
 <p><a name="an_6:55">6:55</a> pa oblete  sav onaj kraj. I počnu donositi na nosilima bolesnike onamo gdje  bi čuli da se on nalazi. </p> 
 <p><a name="an_6:56">6:56</a> I kamo bi god ulazio - u sela, u  gradove, u zaseoke - po trgovima bi stavljali bolesnike i molili  ga da se dotaknu makar skuta njegove haljine. I koji bi ga se  god dotakli, ozdravljali bi.</p> 
 <p><a name="an_7:1">7:1</a> Skupe se oko njega farizeji i neki od pismoznanaca koji dođoše  iz Jeruzalema. </p> 
 <p><a name="an_7:2">7:2</a> I opaze da neki njegovi učenici jedu kruh nečistih, to jest neopranih ruku.</p> 
 <p><a name="an_7:3">7:3</a> A farizeji i svi Židovi ne jedu ako prije temeljito ne  operu ruke; drže se predaje starih. </p> 
 <p><a name="an_7:4">7:4</a> Niti s trga što jedu ako  prije ne operu. Mnogo toga još ima što zbog predaje drže: pranje  čaša, vrčeva i lonaca.</p> 
 <p><a name="an_7:5">7:5</a> Zato farizeji i pismoznanci upitaju Isusa: "Zašto tvoji  učenici ne postupaju po predaji starih, nego nečistih ruku blaguju?"</p> 
 <p><a name="an_7:6">7:6</a> A on im reče: "Dobro prorokova Izaija o vama, licemjeri, kad napisa: Ovaj me narod usnama časti, a srce mu je daleko od mene. </p> 
 <p><a name="an_7:7">7:7</a> Uzalud me štuju naučavajući nauke - uredbe ljudske.</p> 
 <p><a name="an_7:8">7:8</a> Napustili ste zapovijed Božju, a držite se predaje ljudske."</p> 
 <p><a name="an_7:9">7:9</a> Još im govoraše: "Lijepo! Dokidate Božju zapovijed da  biste sačuvali svoju predaju. </p> 
 <p><a name="an_7:10">7:10</a> Mojsije doista reče: Poštuj  oca svoga i majku svoju. I: Tko prokune oca ili majku, smrću neka se kazni. </p> 
 <p><a name="an_7:11">7:11</a> A vi velite: 'Rekne li tko ocu  ili majci: Pomoć koja te od mene ide neka bude 'korban', to jest  sveti dar', </p> 
 <p><a name="an_7:12">7:12</a> takvome više ne dopuštate ništa učiniti za oca  ili majku. </p> 
 <p><a name="an_7:13">7:13</a> Tako dokidate riječ Božju svojom predajom, koju  sami sebi predadoste. I još štošta tomu slično činite." </p> 
 <p><a name="an_7:14">7:14</a> Tada  ponovno dozove mnoštvo i stane govoriti: "Poslušajte me svi i  razumijte! </p> 
 <p><a name="an_7:15">7:15</a> Ništa što izvana ulazi u čovjeka ne može ga onečistiti, nego što iz čovjeka izlazi - to ga onečišćuje. </p> 
 <p><a name="an_7:16">7:16</a> Tko ima uši  da čuje, neka čuje!"</p> 
 <p><a name="an_7:17">7:17</a> I kad od mnoštva uđe u kuću, upitaše ga učenici za prispodobu. </p> 
 <p><a name="an_7:18">7:18</a> I reče im: "Tako? Ni vi ne razumijete? Ne shvaćate li da  čovjeka ne može onečistiti što u nj ulazi </p> 
 <p><a name="an_7:19">7:19</a> jer mu ne ulazi  u srce, nego u utrobu te izlazi u zahod?" Tako on očisti sva  jela. </p> 
 <p><a name="an_7:20">7:20</a> Još dometnu: "Što iz čovjeka izlazi, te onečišćuje čovjeka. </p> 
 <p><a name="an_7:21">7:21</a> Ta iznutra, iz srca čovječjega, izlaze zle namisli, bludništva, krađe, ubojstva, </p> 
 <p><a name="an_7:22">7:22</a> preljubi, lakomstva, opakosti, prijevara, razuzdanost, zlo oko, psovka, uznositost, bezumlje. </p> 
 <p><a name="an_7:23">7:23</a> Sva  ta zla iznutra izlaze i onečišćuju čovjeka."</p> 
 <p><a name="an_7:24">7:24</a> Odande otiđe u kraj tirski. I uđe u neku kuću. Htio je  da nitko ne sazna, ali se nije mogao sakriti, </p> 
 <p><a name="an_7:25">7:25</a> nego odmah  doču žena koje kćerkica imaše duha nečistoga. Ona dođe i pade  mu pred noge. </p> 
 <p><a name="an_7:26">7:26</a> A žena bijaše Grkinja, Sirofeničanka rodom.  I moljaše ga da joj iz kćeri istjera zloduha. </p> 
 <p><a name="an_7:27">7:27</a> A on joj govoraše:  "Pusti da se prije nasite djeca! Ne priliči uzeti kruh djeci  i baciti ga psićima." </p> 
 <p><a name="an_7:28">7:28</a> A ona će mu: "Da, Gospodine! Ali i  psići ispod stola jedu od mrvica dječjih." </p> 
 <p><a name="an_7:29">7:29</a> Reče joj: "Zbog  te riječi idi, izišao je iz tvoje kćeri zloduh." </p> 
 <p><a name="an_7:30">7:30</a> I ode kući  te nađe dijete gdje leži na postelji, a zloduh je bio izišao.</p> 
 <p><a name="an_7:31">7:31</a> Zatim se ponovno vrati iz krajeva tirskih pa preko Sidona  dođe Galilejskom moru, u krajeve dekapolske.</p> 
 <p><a name="an_7:32">7:32</a> Donesu mu nekoga gluhog mucavca pa ga zamole da stavi  na nj ruku. </p> 
 <p><a name="an_7:33">7:33</a> On ga uzme nasamo od mnoštva, utisne svoje prste  u njegove uši, zatim pljune i dotakne se njegova jezika. </p> 
 <p><a name="an_7:34">7:34</a> Upravi  pogled u nebo, uzdahne i kaže mu: "Effata!" - to će reći: "Otvori  se!" </p> 
 <p><a name="an_7:35">7:35</a> I odmah mu se otvoriše uši i razdriješi spona jezika  te stade govoriti razgovijetno.</p> 
 <p><a name="an_7:36">7:36</a> A Isus im zabrani da nikome ne kazuju. No što im je on  više branio, oni su to više razglašavali </p> 
 <p><a name="an_7:37">7:37</a> i preko svake mjere  zadivljeni govorili: "Dobro je sve učinio! Gluhima daje čuti, nijemima govoriti!"</p> 
 <p><a name="an_8:1">8:1</a> Onih se dana opet skupio silan svijet. Budući da nisu imali  što jesti, dozva Isus učenike pa im reče: </p> 
 <p><a name="an_8:2">8:2</a> "Žao mi je naroda  jer su već tri dana uza me i nemaju što jesti. </p> 
 <p><a name="an_8:3">8:3</a> Ako ih otpravim  gladne njihovim kućama, klonut će putom. A neki su od njih došli  iz daleka." </p> 
 <p><a name="an_8:4">8:4</a> Učenici mu odgovore: "Otkuda bi ih tko ovdje u  pustinji mogao nahraniti kruhom?" </p> 
 <p><a name="an_8:5">8:5</a> On ih zapita: "Koliko kruhova  imate?" Oni odgovore: "Sedam." </p> 
 <p><a name="an_8:6">8:6</a> Nato zapovjedi mnoštvu da posjeda  po zemlji. I uze sedam kruhova, zahvali, razlomi i davaše svojim  učenicima da posluže. I poslužiše mnoštvu. </p> 
 <p><a name="an_8:7">8:7</a> A imali su i malo  ribica. Blagoslovi i njih te reče da i to posluže. </p> 
 <p><a name="an_8:8">8:8</a> I jeli  su i nasitili se. A od preteklih ulomaka odniješe sedam košara. </p> 
 <p><a name="an_8:9">8:9</a> Bilo ih je oko četiri tisuće. Tada ih otpusti, </p> 
 <p><a name="an_8:10">8:10</a> a sam sa  svojim učenicima odmah uđe u lađu i ode u kraj dalmanutski.</p> 
 <p><a name="an_8:11">8:11</a> Tada istupiše farizeji i počeše raspravljati s njime.  Iskušavajući ga, zatraže od njega znak s neba. </p> 
 <p><a name="an_8:12">8:12</a> On uzdahnu  iz sve duše i reče: "Zašto ovaj naraštaj traži znak? Zaista,  kažem vam, ovome se naraštaju neće dati znak." </p> 
 <p><a name="an_8:13">8:13</a> Tada ih ostavi, ponovno uđe u lađu pa otiđe prijeko.</p> 
 <p><a name="an_8:14">8:14</a> A zaboraviše ponijeti kruha; imali su samo jedan kruh  sa sobom na lađi. </p> 
 <p><a name="an_8:15">8:15</a> Nato ih Isus opomenu: "Pazite, čuvajte  se kvasca farizejskog i kvasca Herodova!" </p> 
 <p><a name="an_8:16">8:16</a> Oni, zamišljeni, među sobom govorahu: "Kruha nemamo." </p> 
 <p><a name="an_8:17">8:17</a> Zamijetio to Isus pa  im reče: "Zašto ste zamišljeni što kruha nemate? Zar još ne shvaćate  i ne razumijete? Zar vam je srce stvrdnuto? </p> 
 <p><a name="an_8:18">8:18</a> Oči imate, a ne vidite; uši imate, a ne čujete? Zar se ne sjećate? </p> 
 <p><a name="an_8:19">8:19</a> Kad sam ono razlomio pet kruhova na  pet tisuća, koliko punih košara ulomaka odnijeste?" Kažu mu:  "Dvanaest." </p> 
 <p><a name="an_8:20">8:20</a> "A kada razlomih sedam na četiri tisuće, koliko  punih košara ulomaka odnijeste?" Odgovore: "Sedam." </p> 
 <p><a name="an_8:21">8:21</a> A on  će njima: "I još ne razumijete?"</p> 
 <p><a name="an_8:22">8:22</a> Dođu u Betsaidu, dovedu mu slijepca pa ga zamole da ga  se dotakne. </p> 
 <p><a name="an_8:23">8:23</a> On uhvati slijepca za ruku, izvede ga iz sela, pljunu mu u oči, stavi na nj ruke i zapita ga: "Vidiš li što?" </p> 
 <p><a name="an_8:24">8:24</a> Slijepac upilji pogled i reče: "Opažam ljude; vidim nešto  kao drveće ... hodaju." </p> 
 <p><a name="an_8:25">8:25</a> Tada mu Isus opet stavi ruke na oči  i slijepac progleda i ozdravi te je mogao sve jasno na daleko  vidjeti. </p> 
 <p><a name="an_8:26">8:26</a> Tada ga posla kući i reče mu: "Ne ulazi u selo."</p> 
 <p><a name="an_8:27">8:27</a> I krenu Isus i njegovi učenici u sela Cezareje Filipove.  Putem on upita učenike: "Što govore ljudi, tko sam ja?" </p> 
 <p><a name="an_8:28">8:28</a> Oni  mu rekoše: "Da si Ivan Krstitelj, drugi da si Ilija, treći opet  da si neki od proroka." </p> 
 <p><a name="an_8:29">8:29</a> On njih upita: "A vi, što vi kažete, tko sam ja?" Petar prihvati i reče: "Ti si Pomazanik - Krist!" </p> 
 <p><a name="an_8:30">8:30</a> I zaprijeti im da nikomu ne kazuju o njemu.</p> 
 <p><a name="an_8:31">8:31</a> I poče ih poučavati kako Sin Čovječji treba da mnogo  pretrpi, da ga starješine, glavari svećenički i pismoznanci odbace, da bude ubijen i nakon tri dana da ustane. </p> 
 <p><a name="an_8:32">8:32</a> Otvoreno im to  govoraše. Petar ga uze u stranu i poče odvraćati. </p> 
 <p><a name="an_8:33">8:33</a> A on se  okrenu, pogleda svoje učenike pa zaprijeti Petru: "Nosi se od  mene, sotono, jer ti nije na pameti što je Božje, nego što je  ljudsko!" </p> 
 <p><a name="an_8:34">8:34</a> Tada dozva narod i učenike pa im reče: "Hoće li tko za  mnom, neka se odrekne samoga sebe, neka uzme svoj križ i neka  ide za mnom. </p> 
 <p><a name="an_8:35">8:35</a> Tko hoće život svoj spasiti, izgubit će ga;  a tko izgubi život svoj poradi mene i evanđelja, spasit će ga. </p> 
 <p><a name="an_8:36">8:36</a> Ta što koristi čovjeku steći sav svijet, a životu svojemu  nauditi? </p> 
 <p><a name="an_8:37">8:37</a> Ta što da čovjek dadne u zamjenu za život svoj? </p> 
 <p><a name="an_8:38">8:38</a> Doista, tko se zastidi mene i mojih riječi u ovom preljubničkom  i grešničkom naraštaju - njega će se stidjeti i Sin Čovječji  kada dođe u slavi Oca svoga zajedno sa svetim anđelima."</p> 
 <p><a name="an_9:1">9:1</a> Još im govoraše: "Zaista, kažem vam, neki od ovdje nazočnih  neće okusiti smrti dok ne vide da je kraljevstvo Božje došlo  u sili."</p> 
 <p><a name="an_9:2">9:2</a> Nakon šest dana uze Isus sa sobom Petra, Jakova i Ivana  i povede ih na goru visoku, u osamu, same, i preobrazi se pred  njima. </p> 
 <p><a name="an_9:3">9:3</a> I haljine mu postadoše sjajne, bijele veoma - nijedan  ih bjelilac na zemlji ne bi mogao tako izbijeliti. </p> 
 <p><a name="an_9:4">9:4</a> I ukaza  im se Ilija s Mojsijem te razgovarahu s Isusom.</p> 
 <p><a name="an_9:5">9:5</a> A Petar prihvati i reče Isusu: "Učitelju, dobro nam je  ovdje biti! Načinimo tri sjenice: tebi jednu, Mojsiju jednu i  Iliji jednu." </p> 
 <p><a name="an_9:6">9:6</a> Doista nije znao što da kaže jer bijahu prestrašeni.</p> 
 <p><a name="an_9:7">9:7</a> I pojavi se oblak i zasjeni ih, a iz oblaka se začu glas:  "Ovo je Sin moj, Ljubljeni! Slušajte ga!" </p> 
 <p><a name="an_9:8">9:8</a> I odjednom, obazrevši se uokolo, nikoga uza se ne vidješe doli Isusa sama.</p> 
 <p><a name="an_9:9">9:9</a> Dok su silazili s gore, naloži im da nikomu ne pripovijedaju  što su vidjeli dok Sin Čovječji od mrtvih ne ustane. </p> 
 <p><a name="an_9:10">9:10</a> Oni  održaše tu riječ, ali se među sobom pitahu što znači to njegovo  "od mrtvih ustati" </p> 
 <p><a name="an_9:11">9:11</a> pa ga upitaju: "Zašto pismoznanci govore  da prije treba da dođe Ilija?" </p> 
 <p><a name="an_9:12">9:12</a> A on im reče: "Ilija će,  doduše, prije doći i sve obnoviti. Pa kako ipak piše  o Sinu Čovječjem da će mnogo pretrpjeti i biti prezren? </p> 
 <p><a name="an_9:13">9:13</a> Ali, velim vam: Ilija je već došao i oni učiniše s njim što im se  prohtjelo, kao što piše o njemu."</p> 
 <p><a name="an_9:14">9:14</a> Kada dođoše k učenicima, ugledaše oko njih silan svijet  i pismoznance kako raspravljaju s njima. </p> 
 <p><a name="an_9:15">9:15</a> Čim ga sve ono mnoštvo  ugleda, iznenađeno brže pohrli pozdraviti ga. </p> 
 <p><a name="an_9:16">9:16</a> A on ih upita:  "Što to raspravljaste s njima?" </p> 
 <p><a name="an_9:17">9:17</a> Odvrati netko iz mnoštva:  "Učitelju, dovedoh k tebi svoga sina koji ima nijemoga duha. </p> 
 <p><a name="an_9:18">9:18</a> Gdje ga god zgrabi, obara ga, a on pjeni, škripi zubima i  koči se. Rekoh tvojim učenicima da ga izagnaju, ali ne mogoše."</p> 
 <p><a name="an_9:19">9:19</a> On im odvrati: "O rode nevjerni! Dokle mi je biti s vama?  Dokle li vas podnositi? Dovedite ga k meni!" </p> 
 <p><a name="an_9:20">9:20</a> I dovedoše ga  k njemu. Čim zloduh ugleda Isusa, potrese dječakom i on se, oboren  na zemlju, stane valjati i pjeniti. </p> 
 <p><a name="an_9:21">9:21</a> Isus upita njegova oca:  "Koliko je vremena kako mu se to događa?" On reče: "Od djetinjstva! </p> 
 <p><a name="an_9:22">9:22</a> A često ga znade baciti i u vatru i u vodu da ga upropasti.  Nego, ako što možeš, pomozi nam, imaj samilosti s nama!" </p> 
 <p><a name="an_9:23">9:23</a> Nato  mu Isus reče: "Što? Ako možeš? Sve je moguće onomu koji vjeruje!" </p> 
 <p><a name="an_9:24">9:24</a> Dječakov otac brže povika: "Vjerujem! Pomozi mojoj nevjeri!" </p> 
 <p><a name="an_9:25">9:25</a> Vidjevši da svijet odasvud grne, Isus zaprijeti nečistomu  duhu: "Nijemi i gluhi duše, ja ti zapovijedam, iziđi iz njega  i da nisi više u nj ušao!" </p> 
 <p><a name="an_9:26">9:26</a> Zloduh nato zaviče, žestoko strese  dječaka te iziđe, a on osta kao mrtav te su mnogi govorili da  je umro. </p> 
 <p><a name="an_9:27">9:27</a> No Isus ga dohvati za ruku, podiže ga i on ustade.</p> 
 <p><a name="an_9:28">9:28</a> Kad Isus uđe u kuću, upitaše ga učenici nasamo: "Kako  to da ga mi ne mogosmo izagnati?" </p> 
 <p><a name="an_9:29">9:29</a> Odgovori im: "Ovaj se rod  ničim drugim ne može izagnati osim molitvom i postom."</p> 
 <p><a name="an_9:30">9:30</a> Otišavši odande, prolažahu kroz Galileju. On ne htjede  da to itko sazna. </p> 
 <p><a name="an_9:31">9:31</a> Jer poučavaše svoje učenike. Govoraše im:  "Sin Čovječji predaje se u ruke ljudima. Ubit će ga, ali će on, ubijen, nakon tri dana ustati." </p> 
 <p><a name="an_9:32">9:32</a> No oni ne razumješe te besjede, a bojahu ga se pitati.</p> 
 <p><a name="an_9:33">9:33</a> I dođoše u Kafarnaum. I već u kući upita ih: "Što ste  putem raspravljali?" </p> 
 <p><a name="an_9:34">9:34</a> A oni umukoše jer putem među sobom razgovarahu  o tome tko je najveći. </p> 
 <p><a name="an_9:35">9:35</a> On sjede i dozove dvanaestoricu te  im reče: "Ako tko želi biti prvi, neka bude od svih posljednji  i svima poslužitelj!" </p> 
 <p><a name="an_9:36">9:36</a> I uzme dijete, postavi ga posred njih, zagrli ga i reče im: </p> 
 <p><a name="an_9:37">9:37</a> "Tko god jedno ovakvo dijete primi  u moje ime, mene prima. A tko mene prima, ne prima mene, nego  onoga koji mene posla."</p> 
 <p><a name="an_9:38">9:38</a> Reče mu Ivan: "Učitelju, vidjesmo jednoga kako u tvoje  ime izgoni zloduhe. Mi smo mu branili jer ne ide s nama." </p> 
 <p><a name="an_9:39">9:39</a> A  Isus reče: "Ne branite mu! Jer nitko ne može učiniti nešto silno  u moje ime pa me ubrzo zatim pogrditi. </p> 
 <p><a name="an_9:40">9:40</a> Tko nije protiv nas, za nas je."</p> 
 <p><a name="an_9:41">9:41</a> "Uistinu, tko vas napoji čašom vode u ime toga što ste  Kristovi, zaista, kažem vam, neće mu propasti plaća."</p> 
 <p><a name="an_9:42">9:42</a> "Onomu naprotiv tko bi sablaznio jednoga od ovih najmanjih  što vjeruju, daleko bi bolje bilo da s mlinskim kamenom o vratu  bude bačen u more."</p> 
 <p><a name="an_9:43">9:43</a> "Pa ako te ruka sablažnjava, odsijeci je. Bolje ti je  sakatu ući u život, nego s obje ruke otići u pakao, u oganj neugasivi. </p> 
 <p><a name="an_9:44">9:44</a> #  </p> 
 <p><a name="an_9:45">9:45</a> I ako te noga sablažnjava, odsijeci je. Bolje ti je  hromu ući u život, nego s obje noge bit bačen u pakao. </p> 
 <p><a name="an_9:46">9:46</a> # </p> 
 <p><a name="an_9:47">9:47</a> I ako te oko sablažnjava, iskopaj ga. Bolje ti je jednooku  ući u kraljevstvo Božje, nego s oba oka biti bačen u pakao, </p> 
 <p><a name="an_9:48">9:48</a> gdje  crv njihov ne gine niti se oganj gasi.</p> 
 <p><a name="an_9:49">9:49</a> Uistinu, ognjem će svaki od njih biti posoljen.</p> 
 <p><a name="an_9:50">9:50</a> Dobra je sol. Ali ako sol postane neslana, čime ćete  nju začiniti? Imajte sol u sebi, a mir među sobom!"</p> 
 <p><a name="an_10:1">10:1</a> Krenuvši odande, dođe u judejski kraj i na onu stranu Jordana.  I opet mnoštvo nagrnu k njemu, a on ih po svojem običaju ponovno  poučavaše. </p> 
 <p><a name="an_10:2">10:2</a> A pristupe farizeji pa, da ga iskušaju, upitaše: "Je li  mužu dopušteno otpustiti ženu?" </p> 
 <p><a name="an_10:3">10:3</a> On im odgovori: "Što vam zapovjedi  Mojsije?" </p> 
 <p><a name="an_10:4">10:4</a> Oni rekoše: "Mojsije je dopustio napisati otpusno  pismo i - otpustiti." </p> 
 <p><a name="an_10:5">10:5</a> A Isus će im: "Zbog okorjelosti  srca vašega napisa vam on tu zapovijed. </p> 
 <p><a name="an_10:6">10:6</a> Od početka stvorenja  muško i žensko stvori ih. </p> 
 <p><a name="an_10:7">10:7</a> Stoga će čovjek ostaviti oca  i majku da prione uza svoju ženu; </p> 
 <p><a name="an_10:8">10:8</a> i dvoje njih bit će jedno  tijelo. Tako više nisu dvoje, nego jedno tijelo. </p> 
 <p><a name="an_10:9">10:9</a> Što dakle  Bog združi, čovjek neka ne rastavlja!"</p> 
 <p><a name="an_10:10">10:10</a> U kući su ga učenici ponovno o tome ispitivali. </p> 
 <p><a name="an_10:11">10:11</a> I  reče im: "Tko otpusti svoju ženu pa se oženi drugom, čini prema  prvoj preljub. </p> 
 <p><a name="an_10:12">10:12</a> I ako žena napusti svoga muža pa se uda za  drugoga, čini preljub."</p> 
 <p><a name="an_10:13">10:13</a> Donosili mu dječicu da ih se dotakne, a učenici im branili. </p> 
 <p><a name="an_10:14">10:14</a> Opazivši to, Isus se ozlovolji i reče im: "Pustite dječicu  neka dolaze k meni; ne priječite im jer takvih je kraljevstvo  Božje! </p> 
 <p><a name="an_10:15">10:15</a> Zaista, kažem vam, tko ne primi kraljevstva Božjega  kao dijete, ne, u nj neće ući." </p> 
 <p><a name="an_10:16">10:16</a> Nato ih zagrli pa ih blagoslivljaše  polažući na njih ruke.</p> 
 <p><a name="an_10:17">10:17</a> I dok je izlazio na put, dotrči netko, klekne preda nj  pa ga upita: "Učitelju dobri, što mi je činiti da baštinim život  vječni?" </p> 
 <p><a name="an_10:18">10:18</a> Isus mu reče: "Što me zoveš dobrim? Nitko nije dobar  doli Bog jedini! </p> 
 <p><a name="an_10:19">10:19</a> Zapovijedi znadeš: Ne ubij! Ne čini preljuba! Ne ukradi! Ne svjedoči lažno! Ne otmi! Poštuj oca svoga i majku!"</p> 
 <p><a name="an_10:20">10:20</a> On mu odgovori: "Učitelju, sve sam to čuvao od svoje  mladosti." </p> 
 <p><a name="an_10:21">10:21</a> Isus ga nato pogleda, zavoli ga i rekne mu: "Jedno  ti nedostaje! Idi i što imaš, prodaj i podaj siromasima pa ćeš  imati blago na nebu. A onda dođi i idi za mnom." </p> 
 <p><a name="an_10:22">10:22</a> On se na  tu riječ smrkne i ode žalostan jer imaše velik imetak.</p> 
 <p><a name="an_10:23">10:23</a> Isus zaokruži pogledom pa će svojim učenicima: "Kako  li će teško imućnici u kraljevstvo Božje!" </p> 
 <p><a name="an_10:24">10:24</a> Učenici ostadoše  zapanjeni tim njegovim riječima. Zato im Isus ponovi: "Djeco, kako je teško u kraljevstvo Božje! </p> 
 <p><a name="an_10:25">10:25</a> Lakše je devi kroz ušice  iglene nego bogatašu u kraljevstvo Božje."</p> 
 <p><a name="an_10:26">10:26</a> Oni se još većma snebivahu te će jedan drugome: "Pa tko  se onda može spasiti?" </p> 
 <p><a name="an_10:27">10:27</a> Isus upre u njih pogled i reče: "Ljudima  je nemoguće, ali ne Bogu! Ta Bogu je sve moguće!"</p> 
 <p><a name="an_10:28">10:28</a> Petar mu poče govoriti: "Evo, mi sve ostavismo i pođosmo  za tobom." </p> 
 <p><a name="an_10:29">10:29</a> Reče Isus: "Zaista, kažem vam, nema ga tko ostavi  kuću, ili braću, ili sestre, ili majku, ili oca, ili djecu, ili  polja poradi mene i poradi evanđelja, </p> 
 <p><a name="an_10:30">10:30</a> a da ne bi sada, u  ovom vremenu, s progonstvima primio stostruko kuća, i braće,  i sestara, i majki, i djece, i polja - i u budućem vijeku život  vječni. </p> 
 <p><a name="an_10:31">10:31</a> A mnogi prvi bit će posljednji i posljednji prvi."</p> 
 <p><a name="an_10:32">10:32</a> Putovali su tako uzlazeći u Jeruzalem. Isus je išao pred  njima te bijahu zaprepašteni, a oni koji su išli za njima, prestrašeni. Tada Isus opet uze dvanaestoricu i poče im kazivati što će  ga zadesiti: </p> 
 <p><a name="an_10:33">10:33</a> "Evo, uzlazimo u Jeruzalem i Sin Čovječji bit  će predan glavarima svećeničkim i pismoznancima. Osudit će ga  na smrt, predati poganima, </p> 
 <p><a name="an_10:34">10:34</a> izrugati i popljuvati. Izbičevat  će ga, ubit će ga, ali on će nakon tri dana ustati."</p> 
 <p><a name="an_10:35">10:35</a> I pristupe mu Jakov i Ivan, sinovi Zebedejevi, govoreći  mu: "Učitelju, htjeli bismo da nam učiniš što te zaištemo." </p> 
 <p><a name="an_10:36">10:36</a> A  on će im: "Što hoćete da vam učinim?" </p> 
 <p><a name="an_10:37">10:37</a> Oni mu rekoše: "Daj  nam da ti u slavi tvojoj sjednemo jedan zdesna, a drugi slijeva." </p> 
 <p><a name="an_10:38">10:38</a> A Isus im reče: "Ne znate što ištete. Možete li piti čašu  koju ja pijem, ili krstiti se krstom kojim se ja krstim?" </p> 
 <p><a name="an_10:39">10:39</a> Oni  mu rekoše: "Možemo." A Isus će im: "Čašu koju ja pijem pit ćete  i krstom kojim se ja krstim bit ćete kršteni, </p> 
 <p><a name="an_10:40">10:40</a> ali sjesti  meni zdesna ili slijeva nisam ja vlastan dati - to je onih kojima  je pripravljeno."</p> 
 <p><a name="an_10:41">10:41</a> Kad su to čula ostala desetorica, počeše se gnjeviti  na Jakova i Ivana. </p> 
 <p><a name="an_10:42">10:42</a> Zato ih Isus dozva i reče im: "Znate da  oni koji se smatraju vladarima gospoduju svojim narodima i velikaši  njihovi drže ih pod vlašću. </p> 
 <p><a name="an_10:43">10:43</a> Nije tako među vama! Naprotiv, tko hoće da među vama bude najveći, neka vam bude poslužitelj! </p> 
 <p><a name="an_10:44">10:44</a> I tko hoće da među vama bude prvi, neka bude svima sluga. </p> 
 <p><a name="an_10:45">10:45</a> Jer ni Sin Čovječji nije došao da bude služen, nego da služi  i život svoj dade kao otkupninu za mnoge."</p> 
 <p><a name="an_10:46">10:46</a> Dođu tako u Jerihon. Kad je Isus s učenicima i sa silnim  mnoštvom izlazio iz Jerihona, kraj puta je sjedio slijepi prosjak  Bartimej, sin Timejev. </p> 
 <p><a name="an_10:47">10:47</a> Kad je čuo da je to Isus Nazarećanin, stane vikati: "Sine Davidov, Isuse, smiluj mi se!" </p> 
 <p><a name="an_10:48">10:48</a> Mnogi  ga ušutkivahu, ali on još jače vikaše: "Sine Davidov, smiluj  mi se!" </p> 
 <p><a name="an_10:49">10:49</a> Isus se zaustavi i reče: "Pozovite ga!" I pozovu  slijepca sokoleći ga: "Ustani! Zove te!" </p> 
 <p><a name="an_10:50">10:50</a> On baci sa sebe  ogrtač, skoči i dođe Isusu. </p> 
 <p><a name="an_10:51">10:51</a> Isus ga upita: "Što hoćeš da  ti učinim?" Slijepac mu reče: "Učitelju moj, da progledam." </p> 
 <p><a name="an_10:52">10:52</a> Isus  će mu: "Idi, vjera te tvoja spasila!" I on odmah progleda i uputi  se za njim.</p> 
 <p><a name="an_11:1">11:1</a> Kad se približe Jeruzalemu, Betfagi i Betaniji, do Maslinske  gore, pošalje dva učenika </p> 
 <p><a name="an_11:2">11:2</a> i kaže im: "Hajdete u selo pred  vama. Čim u nj uđete, naći ćete privezano magare koje još nitko  nije zajahao. Odriješite ga i vodite. </p> 
 <p><a name="an_11:3">11:3</a> Ako vam tko reče: 'Što  to radite?' recite: 'Gospodinu treba', i odmah će ga ipak ovamo  pustiti." </p> 
 <p><a name="an_11:4">11:4</a> Otiđoše i nađoše magare privezano uz vrata vani na cesti  i odriješe ga. </p> 
 <p><a name="an_11:5">11:5</a> A neki od nazočnih upitaše: "Što radite? Što  driješite magare?" </p> 
 <p><a name="an_11:6">11:6</a> Oni im odvrate kako im reče Isus. I pustiše  ih. </p> 
 <p><a name="an_11:7">11:7</a> I dovedu magare Isusu, prebace preko njega svoje haljine  i on zajaha na nj. </p> 
 <p><a name="an_11:8">11:8</a> Mnogi prostriješe svoje haljine po putu, a drugi narezaše zelenih grana po poljima. </p> 
 <p><a name="an_11:9">11:9</a> I oni pred njim  i oni za njim klicahu: "Hosana! Blagoslovljen Onaj koji dolazi  u ime Gospodnje! </p> 
 <p><a name="an_11:10">11:10</a> Blagoslovljeno kraljevstvo oca našega  Davida koji dolazi! Hosana u visinama!"</p> 
 <p><a name="an_11:11">11:11</a> I uđe u Jeruzalem, u Hram. I sve uokolo razgleda, pa  kako već bijaše kasno, pođe s dvanaestoricom u Betaniju.</p> 
 <p><a name="an_11:12">11:12</a> Sutradan su izlazili iz Betanije, a on ogladnje. </p> 
 <p><a name="an_11:13">11:13</a> Ugleda  izdaleka lisnatu smokvu i priđe ne bi li na njoj što našao. Ali  došavši bliže, ne nađe ništa osim lišća jer ne bijaše vrijeme  smokvama. </p> 
 <p><a name="an_11:14">11:14</a> Tada reče smokvi: "Nitko nikada više ne jeo s tebe!"  Čuli su to njegovi učenici.</p> 
 <p><a name="an_11:15">11:15</a> Stignu tako u Jeruzalem. On uđe u Hram i stane izgoniti  one koji su prodavali i kupovali u Hramu. Mjenjačima isprevrta  stolove i prodavačima golubova klupe. </p> 
 <p><a name="an_11:16">11:16</a> I ne dopusti da itko  išta pronese kroz Hram. </p> 
 <p><a name="an_11:17">11:17</a> Učio ih je i govorio: "Nije li pisano:  Dom će se moj zvati Dom molitve za sve narode? A vi od  njega načinili pećinu razbojničku!"</p> 
 <p><a name="an_11:18">11:18</a> Kada su za to dočuli glavari svećenički i pismoznanci, tražili su kako da ga pogube. Uistinu, bojahu ga se jer je sav  narod bio očaran njegovim naukom. </p> 
 <p><a name="an_11:19">11:19</a> A kad se uvečerilo, izlazili  su iz grada.</p> 
 <p><a name="an_11:20">11:20</a> Kad su ujutro prolazili mimo one smokve, opaze da je  usahla do korijena. </p> 
 <p><a name="an_11:21">11:21</a> Petar se prisjeti pa će Isusu: "Učitelju, pogledaj! Smokva koju si prokleo usahnu."</p> 
 <p><a name="an_11:22">11:22</a> Isus im odvrati: "Imajte vjeru Božju. </p> 
 <p><a name="an_11:23">11:23</a> Zaista, kažem  vam, rekne li tko ovoj gori: 'Digni se i baci u more!' i u srcu  svome ne posumnja, nego vjeruje da će se dogoditi to što kaže  - doista, bit će mu! </p> 
 <p><a name="an_11:24">11:24</a> Stoga vam kažem: Sve što god zamolite  i zaištete, vjerujte da ste postigli i bit će vam! </p> 
 <p><a name="an_11:25">11:25</a> No kad  ustanete na molitvu, otpustite ako što imate protiv koga da i  vama Otac vaš, koji je na nebesima, otpusti vaše prijestupke." </p> 
 <p><a name="an_11:26">11:26</a> # </p> 
 <p><a name="an_11:27">11:27</a> I dođu opet u Jeruzalem. Dok je obilazio Hramom, dođu  k njemu glavari svećenički, pismoznanci i starješine. </p> 
 <p><a name="an_11:28">11:28</a> I govorahu  mu: "Kojom vlašću to činiš? Ili tko ti dade tu vlast da to činiš?" </p> 
 <p><a name="an_11:29">11:29</a> A Isus im reče: "Jedno ću vas upitati. Odgovorite mi, pa  ću vam kazati kojom vlašću ovo činim. </p> 
 <p><a name="an_11:30">11:30</a> Krst Ivanov bijaše  li od Neba ili od ljudi? Odgovorite mi!" </p> 
 <p><a name="an_11:31">11:31</a> A oni umovahu među  sobom: "Reknemo li 'od Neba', odvratit će 'Zašto mu dakle ne  povjerovaste?' </p> 
 <p><a name="an_11:32">11:32</a> Nego, da reknemo 'od ljudi!'" - Bojahu se  mnoštva. Ta svi Ivana smatrahu doista prorokom. </p> 
 <p><a name="an_11:33">11:33</a> I odgovore  Isusu: "Ne znamo." A Isus će im: "Ni ja vama neću kazati kojom  vlašću ovo činim."</p> 
 <p><a name="an_12:1">12:1</a> I uze im zboriti u prispodobama: Čovjek vinograd posadi, ogradom ogradi, iskopa tijesak i kulu podiže pa ga iznajmi  vinogradarima i otputova. </p> 
 <p><a name="an_12:2">12:2</a> I u svoje vrijeme posla vinogradarima  slugu da od njih uzme dio uroda vinogradarskoga. </p> 
 <p><a name="an_12:3">12:3</a> A oni ga  pograbiše, istukoše i otposlaše praznih ruku. </p> 
 <p><a name="an_12:4">12:4</a> I opet posla  k njima drugog slugu: i njemu razbiše glavu i izružiše ga. </p> 
 <p><a name="an_12:5">12:5</a> Trećega  također posla: njega ubiše. Tako i mnoge druge: jedne istukoše, druge pobiše."</p> 
 <p><a name="an_12:6">12:6</a> "Još jednoga imaše, sina ljubljenoga. Njega naposljetku  posla k njima misleći: 'Poštovat će sina moga.' </p> 
 <p><a name="an_12:7">12:7</a> Ali ti vinogradari  među sobom rekoše: 'Ovo je baštinik! Hajde da ga ubijemo i baština  će biti naša.' </p> 
 <p><a name="an_12:8">12:8</a> I pograbe ga, ubiju i izbace iz vinograda."</p> 
 <p><a name="an_12:9">12:9</a> "Što li će učiniti gospodar vinograda? Doći će i pobiti  te vinogradare i dati vinograd drugima.</p> 
 <p><a name="an_12:10">12:10</a> Niste li čitali ovo Pismo: Kamen što ga odbaciše graditelji, postade kamen zaglavni. </p> 
 <p><a name="an_12:11">12:11</a> Gospodnje je to djelo - kakvo čudo u očima našim!"</p> 
 <p><a name="an_12:12">12:12</a> I tražili su da ga uhvate, ali se pobojaše mnoštva. Razumješe  da je protiv njih izrekao prispodobu pa ga ostave i odu.</p> 
 <p><a name="an_12:13">12:13</a> I pošalju k njemu neke od farizeja i herodovaca da ga  uhvate u riječi. </p> 
 <p><a name="an_12:14">12:14</a> Oni dođu i kažu mu: "Učitelju, znamo da  si istinit i ne mariš tko je tko jer nisi pristran, nego po istini  učiš putu Božjemu. Je li dopušteno dati porez caru ili nije?  Da damo ili da ne damo?" </p> 
 <p><a name="an_12:15">12:15</a> A on im reče prozirući njihovo licemjerje:  "Što me iskušavate? Donesite mi denar da vidim!" </p> 
 <p><a name="an_12:16">12:16</a> Oni doniješe.  I reče im: "Čija je ovo slika i natpis?" A oni će mu: "Carev." </p> 
 <p><a name="an_12:17">12:17</a> A Isus im reče: "Caru podajte carevo, a Bogu Božje!" I divili  su mu se.</p> 
 <p><a name="an_12:18">12:18</a> Dođu k njemu saduceji, koji vele da nema uskrsnuća, i  upitaju ga: </p> 
 <p><a name="an_12:19">12:19</a> "Učitelju, Mojsije nam napisa: Umre li čiji  brat i ostavi ženu, a ne ostavi djeteta, neka njegov brat  uzme tu ženu te podigne porod bratu svomu. </p> 
 <p><a name="an_12:20">12:20</a> Sedmero braće  bijaše. Prvi uze ženu i umrije ne ostavivši poroda. </p> 
 <p><a name="an_12:21">12:21</a> I drugi  je uze te umrije ne ostavivši poroda. I treći jednako tako. </p> 
 <p><a name="an_12:22">12:22</a> I  sedmorica ne ostaviše poroda. Najposlije i žena umrije. </p> 
 <p><a name="an_12:23">12:23</a> Komu  će biti žena o uskrsnuću, kad uskrsnu? Jer sedmorica su je imala  za ženu."</p> 
 <p><a name="an_12:24">12:24</a> Reče im Isus: "Niste li u zabludi zbog toga što ne razumijete  Pisama ni sile Božje? </p> 
 <p><a name="an_12:25">12:25</a> Ta kad od mrtvih ustaju, niti se žene  niti udavaju, nego su kao anđeli na nebesima. </p> 
 <p><a name="an_12:26">12:26</a> A što se tiče  mrtvih, da ustaju, niste li čitali u knjizi Mojsijevoj ono o  grmu, kako Mojsiju reče Bog: Ja sam Bog Abrahamov i Bog Izakov  i Bog Jakovljev? </p> 
 <p><a name="an_12:27">12:27</a> Nije on Bog mrtvih, nego živih. Uvelike  se varate."</p> 
 <p><a name="an_12:28">12:28</a> Tada pristupi jedan od pismoznanaca koji je slušao njihovu  raspravu. Vidjevši da im je dobro odgovorio, upita ga: "Koja  je zapovijed prva od sviju?" </p> 
 <p><a name="an_12:29">12:29</a> Isus odgovori: "Prva je: Slušaj, Izraele! Gospodin Bog naš Gospodin je jedini. </p> 
 <p><a name="an_12:30">12:30</a> Zato ljubi  Gospodina Boga svojega iz svega srca svojega, i iz sve duše svoje,  i iz svega uma svoga, i iz sve snage svoje!"</p> 
 <p><a name="an_12:31">12:31</a> "Druga je: Ljubi svoga bližnjega kao sebe samoga.  Nema druge zapovijedi veće od tih."</p> 
 <p><a name="an_12:32">12:32</a> Nato će mu pismoznanac: "Dobro, učitelju! Po istini si  kazao: On je jedini, nema drugoga osim njega. </p> 
 <p><a name="an_12:33">12:33</a> Njega ljubiti  iz svega srca, iz svega razuma i iz sve snage i ljubiti bližnjega  kao sebe samoga - više je nego sve paljenice i žrtve."</p> 
 <p><a name="an_12:34">12:34</a> Kad Isus vidje kako je pametno odgovorio, reče mu: "Nisi  daleko od kraljevstva Božjega!" I nitko se više nije usuđivao  pitati ga.</p> 
 <p><a name="an_12:35">12:35</a> A naučavajući u Hramu, uze Isus govoriti: "Kako pismoznanci  kažu da je Krist sin Davidov? </p> 
 <p><a name="an_12:36">12:36</a> A sam David reče u Duhu Svetome: Reče Gospod Gospodinu mojemu: 'Sjedni mi zdesna dok ne položim neprijatelje tvoje za podnožje nogama tvojim!'</p> 
 <p><a name="an_12:37">12:37</a> Sam ga David zove Gospodinom. Kako mu je onda sin?" Silan ga je svijet s užitkom slušao. </p> 
 <p><a name="an_12:38">12:38</a> A on im u pouci  svojoj govoraše: "Čuvajte se pismoznanaca, koji rado idu u dugim  haljinama, vole pozdrave na trgovima, </p> 
 <p><a name="an_12:39">12:39</a> prva sjedala u sinagogama  i pročelja na gozbama; </p> 
 <p><a name="an_12:40">12:40</a> proždiru kuće udovičke, još pod izlikom  dugih molitava. Stići će ih to oštrija osuda!"</p> 
 <p><a name="an_12:41">12:41</a> Potom sjede nasuprot riznici te promatraše kako narod  baca sitniš u riznicu. Mnogi bogataši bacahu mnogo. </p> 
 <p><a name="an_12:42">12:42</a> Dođe  i neka siromašna udovica i baci dva novčića, to jest jedan kvadrant. </p> 
 <p><a name="an_12:43">12:43</a> Tada dozove svoje učenike i reče im: "Doista, kažem vam,  ova je sirota udovica ubacila više od svih koji ubacuju u riznicu. </p> 
 <p><a name="an_12:44">12:44</a> Svi su oni zapravo ubacili od svoga suviška, a ona je od  svoje sirotinje ubacila sve što je imala, sav svoj žitak."</p> 
 <p><a name="an_13:1">13:1</a> Kad je izlazio iz Hrama, rekne mu jedan od njegovih učenika:  "Učitelju, gledaj! Kakva li kamenja, kakvih li zdanja!" </p> 
 <p><a name="an_13:2">13:2</a> Isus  mu odvrati: "Vidiš li ta veličanstvena zdanja? Ne, neće se ostaviti  ni kamen na kamenu nerazvaljen."</p> 
 <p><a name="an_13:3">13:3</a> Dok je zatim na Maslinskoj gori sjedio sučelice Hramu, upitaju ga nasamo Petar, Jakov, Ivan i Andrija: </p> 
 <p><a name="an_13:4">13:4</a> "Reci nam  kada će to biti i na koji se znak sve to ima svršiti?"</p> 
 <p><a name="an_13:5">13:5</a> Tada im Isus poče govoriti: "Pazite da vas tko ne zavede. </p> 
 <p><a name="an_13:6">13:6</a> Mnogi će doći u moje ime i govoriti: Ja sam! I mnoge  će zavesti. </p> 
 <p><a name="an_13:7">13:7</a> Kada pak čujete za ratove i za glasove o ratovima, ne uznemirujte se. Treba da se to dogodi, ali to još nije svršetak."</p> 
 <p><a name="an_13:8">13:8</a> "Narod će ustati protiv naroda, kraljevstvo protiv  kraljevstva. Bit će potresa po raznim mjestima, bit će gladi.  To je početak trudova."</p> 
 <p><a name="an_13:9">13:9</a> "Vi pak pazite sami na sebe. Predavat će vas vijećima  i tući vas u sinagogama, pred upraviteljima i kraljevima stajat  ćete zbog mene, njima za svjedočanstvo. </p> 
 <p><a name="an_13:10">13:10</a> A treba da se najprije  svim narodima propovijeda evanđelje."</p> 
 <p><a name="an_13:11">13:11</a> "Kad vas budu vodili na izručenje, ne brinite se unaprijed  što ćete govoriti, nego govorite što vam bude dano u onaj čas.  Ta niste vi koji govorite, nego Duh Sveti. </p> 
 <p><a name="an_13:12">13:12</a> Predavat će na  smrt brat brata i otac sina. Djeca će ustajati na roditelje  i ubijati ih. </p> 
 <p><a name="an_13:13">13:13</a> Svi će vas zamrziti zbog imena moga. Ali tko  ustraje do svršetka, bit će spašen."</p> 
 <p><a name="an_13:14">13:14</a> "I kad vidite da grozota pustoši stoluje gdje  joj nije mjesto - tko čita, neka razumije - koji se tada zateknu  u Judeji, neka bježe u gore! </p> 
 <p><a name="an_13:15">13:15</a> Tko bude na krovu, neka ne silazi  i ne ulazi u kuću da iz nje što uzme. </p> 
 <p><a name="an_13:16">13:16</a> I tko bude u polju, neka se ne okreće natrag da uzme ogrtač!"</p> 
 <p><a name="an_13:17">13:17</a> "Jao trudnicama i dojiljama u one dane! </p> 
 <p><a name="an_13:18">13:18</a> A molite  da to ne bude zimi </p> 
 <p><a name="an_13:19">13:19</a> jer će onih dana biti tjeskoba kakve  ne bi od početka stvorenja, koje stvori Bog, sve do sada,  a neće je ni biti. </p> 
 <p><a name="an_13:20">13:20</a> I kad Gospodin ne bi skratio dane  one, nitko se ne bi spasio. No poradi izabranih, koje on sebi  izabra, skratio je on te dane."</p> 
 <p><a name="an_13:21">13:21</a> Ako vam tada tko rekne: 'Evo Krista ovdje! Eno ondje!'  - ne vjerujte. </p> 
 <p><a name="an_13:22">13:22</a> Ustat će doista lažni kristi i lažni proroci  i tvorit će znamenja i čudesa da, bude li moguće, zavedu  izabrane. </p> 
 <p><a name="an_13:23">13:23</a> Vi dakle budite na oprezu! Evo, prorekao sam vam  sve!" </p> 
 <p><a name="an_13:24">13:24</a> Nego, u one dane, nakon one nevolje, sunce će pomrčati i mjesec neće više svijetljeti </p> 
 <p><a name="an_13:25">13:25</a> a zvijezde će s neba padati i sile će se nebeske poljuljati.</p> 
 <p><a name="an_13:26">13:26</a> Tada će ugledati Sina Čovječjega gdje dolazi na oblacima  s velikom moći i slavom. </p> 
 <p><a name="an_13:27">13:27</a> I razaslat će anđele i sabrati  svoje izabranike s četiri vjetra, s kraja zemlje do  na kraj neba."</p> 
 <p><a name="an_13:28">13:28</a> A od smokve se naučite prispodobi! Kad joj grana već  omekša i lišće potjera, znate: ljeto je blizu. </p> 
 <p><a name="an_13:29">13:29</a> Tako i vi  kad vidite da se to zbiva, znajte: blizu je, na vratima! </p> 
 <p><a name="an_13:30">13:30</a> Zaista, kažem vam, ne, neće uminuti naraštaj ovaj dok se sve to ne zbude. </p> 
 <p><a name="an_13:31">13:31</a> Nebo će i zemlja uminuti, ali riječi moje ne, neće uminuti."</p> 
 <p><a name="an_13:32">13:32</a> "A o onom danu i času nitko ne zna, pa ni anđeli na nebu, ni Sin, nego samo Otac."</p> 
 <p><a name="an_13:33">13:33</a> "Pazite! Bdijte jer ne znate kada je čas.</p> 
 <p><a name="an_13:34">13:34</a> Kao kad ono čovjek neki polazeći na put ostavi svoju  kuću, upravu povjeri slugama, svakomu svoj posao, a vrataru zapovjedi  da bdije. </p> 
 <p><a name="an_13:35">13:35</a> Bdijte, dakle, jer ne znate kad će se domaćin vratiti  - da li uvečer ili o ponoći, da li za prvih pijetlova ili ujutro  - </p> 
 <p><a name="an_13:36">13:36</a> da vas ne bi našao pozaspale ako iznenada dođe."</p> 
 <p><a name="an_13:37">13:37</a> "Što vama kažem, svima kažem: Bdijte!"</p> 
 <p><a name="an_14:1">14:1</a> Za dva dana bijaše Pasha i Beskvasni kruhovi. Glavari svećenički  i pismoznanci tražili su kako da ga na prijevaru uhvate i ubiju. </p> 
 <p><a name="an_14:2">14:2</a> Jer se govorilo: "Nikako ne na Blagdan da ne nastane pobuna  naroda." </p> 
 <p><a name="an_14:3">14:3</a> I kad je u Betaniji, u kući Šimuna Gubavca, bio za stolom, dođe neka žena s alabastrenom posudicom prave skupocjene nardove  pomasti. Razbi posudicu i poli ga po glavi. </p> 
 <p><a name="an_14:4">14:4</a> A neki negodovahu  te će jedan drugomu: "Čemu to rasipanje pomasti? </p> 
 <p><a name="an_14:5">14:5</a> Mogla se  pomast prodati za više od tristo denara i dati siromasima." I  otresahu se na nju. </p> 
 <p><a name="an_14:6">14:6</a> A Isus reče: "Pustite je, što joj dodijavate?  Dobro djelo učini na meni. </p> 
 <p><a name="an_14:7">14:7</a> Ta siromaha svagda imate uza se  i kad god hoćete možete im dobro činiti, a mene nemate svagda. </p> 
 <p><a name="an_14:8">14:8</a> Učinila je što je mogla: unaprijed mi pomaza tijelo za ukop. </p> 
 <p><a name="an_14:9">14:9</a> Zaista, kažem vam, gdje se god bude propovijedalo evanđelje, po svem svijetu, navješćivat će se i ovo što ona učini - njoj  na spomen."</p> 
 <p><a name="an_14:10">14:10</a> A Juda Iškariotski, jedan od dvanaestorice, ode glavarima  svećeničkim da im ga preda. </p> 
 <p><a name="an_14:11">14:11</a> Kad su oni to čuli, obradovali  su se i obećali mu dati novca. I tražio je zgodu da ga preda.</p> 
 <p><a name="an_14:12">14:12</a> Prvoga dana Beskvasnih kruhova, kad se žrtvovala pasha, upitaju učenici Isusa: "Gdje hoćeš blagovati pashu, da odemo  i pripravimo?" </p> 
 <p><a name="an_14:13">14:13</a> On pošalje dvojicu učenika i rekne im: "Idite  u grad i namjerit ćete se na čovjeka koji nosi krčag vode. Pođite  za njim </p> 
 <p><a name="an_14:14">14:14</a> pa gdje on uđe, recite domaćinu: 'Učitelj pita: Gdje  mi je svratište u kojem bih blagovao pashu sa svojim učenicima?' </p> 
 <p><a name="an_14:15">14:15</a> I on će vam pokazati na katu veliko blagovalište, prostrto  i spremljeno. Ondje nam pripravite."</p> 
 <p><a name="an_14:16">14:16</a> Učenici odu, dođu u grad i nađu kako im on reče te priprave  pashu. </p> 
 <p><a name="an_14:17">14:17</a> A uvečer dođe on s dvanaestoricom.</p> 
 <p><a name="an_14:18">14:18</a> I dok bijahu za stolom te blagovahu, reče Isus: "Zaista, kažem vam, jedan će me od vas izdati - koji sa mnom blaguje." </p> 
 <p><a name="an_14:19">14:19</a> Ožalošćeni, stanu mu govoriti jedan za drugim: "Da nisam  ja?" </p> 
 <p><a name="an_14:20">14:20</a> A on im reče: "Jedan od dvanaestorice koji umače sa  mnom u zdjelicu. </p> 
 <p><a name="an_14:21">14:21</a> Sin Čovječji, istina, odlazi kako je o njemu  pisano, ali jao čovjeku onomu koji ga predaje. Tomu bi čovjeku  bolje bilo da se ni rodio nije!"</p> 
 <p><a name="an_14:22">14:22</a> I dok su blagovali, on uze kruh, izreče blagoslov pa  razlomi, dade im i reče: "Uzmite, ovo je tijelo moje." </p> 
 <p><a name="an_14:23">14:23</a> I  uze čašu, zahvali i dade im. I svi su iz nje pili. </p> 
 <p><a name="an_14:24">14:24</a> A on im  reče: "Ovo je krv moja, krv Saveza, koja se za mnoge prolijeva. </p> 
 <p><a name="an_14:25">14:25</a> Zaista, kažem vam, ne, neću više piti od ovoga roda trsova  do onoga dana kad ću ga - novoga - piti u kraljevstvu Božjem."</p> 
 <p><a name="an_14:26">14:26</a> Otpjevavši hvalospjeve, zaputiše se prema Maslinskoj  gori. </p> 
 <p><a name="an_14:27">14:27</a> I reče im Isus: "Svi ćete se sablazniti. Ta pisano  je:  Udarit ću pastira i ovce će se razbjeći.</p> 
 <p><a name="an_14:28">14:28</a> Ali kad uskrsnem, ići ću pred vama u Galileju." </p> 
 <p><a name="an_14:29">14:29</a> Nato  će mu Petar: "Ako se i svi sablazne, ja neću!" </p> 
 <p><a name="an_14:30">14:30</a> A Isus mu  reče: "Zaista, kažem ti, baš ti, danas, ove noći, prije nego  se pijetao dvaput oglasi, triput ćeš me zatajiti." </p> 
 <p><a name="an_14:31">14:31</a> Ali on  je upornije uvjeravao: "Bude li trebalo i umrijeti s tobom -  ne, neću te zatajiti." A tako su svi govorili.</p> 
 <p><a name="an_14:32">14:32</a> I dođu u predio imenom Getsemani. I kaže Isus svojim  učenicima: "Sjednite ovdje dok se ne pomolim." </p> 
 <p><a name="an_14:33">14:33</a> I povede sa  sobom Petra, Jakova i Ivana. Spopade ga užas i tjeskoba </p> 
 <p><a name="an_14:34">14:34</a> pa  im reče: "Duša mi je nasmrt žalosna! Ostanite ovdje  i bdijte!" </p> 
 <p><a name="an_14:35">14:35</a> Ode malo dalje i rušeći se na zemlju molio je  da ga, ako je moguće, mimoiđe ovaj čas. </p> 
 <p><a name="an_14:36">14:36</a> Govoraše: "Abba!  Oče! Tebi je sve moguće! Otkloni čašu ovu od mene! Ali ne što  ja hoću, nego što hoćeš ti!"</p> 
 <p><a name="an_14:37">14:37</a> I dođe, nađe ih pozaspale pa reče Petru: "Šimune, spavaš?  Jedan sat nisi mogao probdjeti? </p> 
 <p><a name="an_14:38">14:38</a> Bdijte i molite da ne padnete  u napast. Duh je, istina, voljan, no tijelo je slabo."</p> 
 <p><a name="an_14:39">14:39</a> Opet ode i pomoli se istim riječima. </p> 
 <p><a name="an_14:40">14:40</a> Ponovno dođe  i nađe ih pozaspale. Oči im se sklapale i nisu znali što da mu  odgovore. </p> 
 <p><a name="an_14:41">14:41</a> Dođe i treći put i reče im: "Samo spavajte i počivajte!  Gotovo je! Dođe čas! Evo, predaje se Sin Čovječji u ruke grešničke! </p> 
 <p><a name="an_14:42">14:42</a> Ustanite, hajdemo! Evo, izdajica se moj približio!"</p> 
 <p><a name="an_14:43">14:43</a> Uto, dok je on još govorio, stiže Juda, jedan od dvanaestorice, i s njime svjetina s mačevima i toljagama, poslana od glavara  svećeničkih, pismoznanaca i starješina. </p> 
 <p><a name="an_14:44">14:44</a> A izdajica im njegov  dade znak: "Koga poljubim, taj je! Uhvatite ga i oprezno odvedite!" </p> 
 <p><a name="an_14:45">14:45</a> I kako dođe, odmah pristupi k njemu i reče: "Učitelju!" I  poljubi ga. </p> 
 <p><a name="an_14:46">14:46</a> Oni podignu na nj ruke i uhvate ga. </p> 
 <p><a name="an_14:47">14:47</a> A jedan  od nazočnih trgnu mač, udari slugu velikoga svećenika i odsiječe  mu uho.</p> 
 <p><a name="an_14:48">14:48</a> Isus im prozbori: "Kao na razbojnika iziđoste s mačevima  i toljagama da me uhvatite. </p> 
 <p><a name="an_14:49">14:49</a> Danomice bijah vam u Hramu, naučavah  i ne uhvatiste me. No neka se ispune Pisma!"</p> 
 <p><a name="an_14:50">14:50</a> I svi ga ostave i pobjegnu.</p> 
 <p><a name="an_14:51">14:51</a> A jedan je mladić išao za njim, ogrnut samo plahtom.  I njega htjedoše uhvatiti, </p> 
 <p><a name="an_14:52">14:52</a> no on ostavi plahtu i gol pobježe.</p> 
 <p><a name="an_14:53">14:53</a> Zatim odvedoše Isusa velikom svećeniku. I skupe se svi  glavari svećenički, starješine i pismoznanci. </p> 
 <p><a name="an_14:54">14:54</a> Petar je izdaleka  išao za njim do u dvor velikog svećenika. Tu je sjedio sa stražarima  i grijao se uz vatru.</p> 
 <p><a name="an_14:55">14:55</a> A glavari svećenički i cijelo Vijeće, da bi mogli pogubiti  Isusa, tražili su protiv njega kakvo svjedočanstvo, ali nikako  da ga nađu. </p> 
 <p><a name="an_14:56">14:56</a> Mnogi su doduše lažno svjedočili protiv njega, ali im se svjedočanstva ne slagahu. </p> 
 <p><a name="an_14:57">14:57</a> Ustali su neki i lažno  svjedočili protiv njega: </p> 
 <p><a name="an_14:58">14:58</a> "Mi smo ga čuli govoriti: 'Ja ću  razvaliti ovaj rukotvoreni Hram i za tri dana sagraditi drugi, nerukotvoreni!'" </p> 
 <p><a name="an_14:59">14:59</a> Ali ni u tom im svjedočanstvo ne bijaše  složno. </p> 
 <p><a name="an_14:60">14:60</a> Usta nato veliki svećenik na sredinu i upita Isusa: "Zar  ništa ne odgovaraš? Što to ovi svjedoče protiv tebe? </p> 
 <p><a name="an_14:61">14:61</a> A on  je šutio i ništa mu nije odgovarao. Veliki ga svećenik ponovo  upita: "Ti li si Krist, Sin Blagoslovljenoga?" </p> 
 <p><a name="an_14:62">14:62</a> A Isus mu  reče: "Ja jesam! I gledat ćete Sina Čovječjega gdje  sjedi zdesna Sile i dolazi s oblacima nebeskim." </p> 
 <p><a name="an_14:63">14:63</a> Nato  veliki svećenik razdrije haljine i reče: "Što nam još trebaju  svjedoci? </p> 
 <p><a name="an_14:64">14:64</a> Čuli ste hulu. Što vam se čini?" Oni svi presudiše  da zaslužuje smrt.</p> 
 <p><a name="an_14:65">14:65</a> I neki stanu pljuvati po njemu, zastirati mu lice i udarati  ga govoreći: "Proreci!" I sluge ga stadoše pljuskati.</p> 
 <p><a name="an_14:66">14:66</a> I dok je Petar bio dolje u dvoru, dođe jedna sluškinja  velikoga svećenika; </p> 
 <p><a name="an_14:67">14:67</a> ugledavši Petra gdje se grije, upre u  nj pogled i reče: "I ti bijaše s Nazarećaninom, Isusom." </p> 
 <p><a name="an_14:68">14:68</a> On  zanijeka: "Niti znam niti razumijem što govoriš." I iziđe van  u predvorje, a pijetao se oglasi. </p> 
 <p><a name="an_14:69">14:69</a> Sluškinja ga ugleda i poče  opet govoriti nazočnima: "Ovaj je od njih!" </p> 
 <p><a name="an_14:70">14:70</a> On opet nijekaše.  Domalo nazočni opet stanu govoriti Petru: "Doista, i ti si od  njih! Ta Galilejac si!" </p> 
 <p><a name="an_14:71">14:71</a> On se tada stane kleti i preklinjati:  "Ne znam čovjeka o kom govorite!" </p> 
 <p><a name="an_14:72">14:72</a> I odmah se po drugi put  oglasi pijetao. I spomenu se Petar one besjede, kako mu ono Isus  reče: "Prije nego se pijetao dvaput oglasi, triput ćeš me zatajiti."  I briznu u plač.</p> 
 <p><a name="an_15:1">15:1</a> Odmah izjutra glavari svećenički zajedno sa starješinama i  pismoznancima - cijelo Vijeće - upriličili su vijećanje pa Isusa  svezali, odveli i predali Pilatu. </p> 
 <p><a name="an_15:2">15:2</a> I upita ga Pilat: "Ti li  si kralj židovski?" On mu odgovori: "Ti kažeš." </p> 
 <p><a name="an_15:3">15:3</a> I glavari  ga svećenički teško optuživahu. </p> 
 <p><a name="an_15:4">15:4</a> Pilat ga opet upita: "Ništa  ne odgovaraš? Gle, koliko te optužuju." </p> 
 <p><a name="an_15:5">15:5</a> A Isus ništa više  ne odgovori te se Pilat čudio.</p> 
 <p><a name="an_15:6">15:6</a> O Blagdanu bi im pustio uznika koga bi zaiskali. </p> 
 <p><a name="an_15:7">15:7</a> A  zajedno s pobunjenicima koji u pobuni počiniše umorstvo bijaše  u okove bačen čovjek zvani Baraba. </p> 
 <p><a name="an_15:8">15:8</a> I uziđe svjetina te poče  od Pilata iskati ono što im običavaše činiti. </p> 
 <p><a name="an_15:9">15:9</a> A on im odgovori:  "Hoćete li da vam pustim kralja židovskoga?" </p> 
 <p><a name="an_15:10">15:10</a> Znao je doista  da ga glavari svećenički bijahu predali iz zavisti. </p> 
 <p><a name="an_15:11">15:11</a> Ali glavari  svećenički podjare svjetinu da traži neka im radije pusti Barabu. </p> 
 <p><a name="an_15:12">15:12</a> Pilat ih opet upita: "Što dakle da učinim s ovim kojega zovete  kraljem židovskim?" </p> 
 <p><a name="an_15:13">15:13</a> A oni opet povikaše: "Raspni ga!" </p> 
 <p><a name="an_15:14">15:14</a> Reče  im Pilat: "Ta što je zla učinio?" Povikaše još jače: "Raspni  ga!" </p> 
 <p><a name="an_15:15">15:15</a> Hoteći ugoditi svjetini, Pilat im pusti Barabu, a Isusa  izbičeva i preda da se razapne.</p> 
 <p><a name="an_15:16">15:16</a> Vojnici ga odvedu u unutarnjost dvora, to jest u pretorij, pa sazovu cijelu četu </p> 
 <p><a name="an_15:17">15:17</a> i zaogrnu ga grimizom; spletu trnov  vijenac i stave mu na glavu </p> 
 <p><a name="an_15:18">15:18</a> te ga stanu pozdravljati: "Zdravo, kralju židovski!" </p> 
 <p><a name="an_15:19">15:19</a> I udarahu ga trskom po glavi, pljuvahu  po njemu i klanjahu mu se prigibajući koljena. </p> 
 <p><a name="an_15:20">15:20</a> A pošto ga  izrugaše, svukoše mu grimiz i obukoše mu njegove haljine. I izvedu ga da ga razapnu. </p> 
 <p><a name="an_15:21">15:21</a> I prisile nekog prolaznika  koji je dolazio s polja, Šimuna Cirenca, oca Aleksandrova i Rufova, da mu ponese križ.</p> 
 <p><a name="an_15:22">15:22</a> I dovuku ga na mjesto Golgotu, što znači Lubanjsko mjesto. </p> 
 <p><a name="an_15:23">15:23</a> I nuđahu mu piti namirisana vina, ali on ne uze. </p> 
 <p><a name="an_15:24">15:24</a> Kad  ga razapeše, razdijele među se haljine njegove bacivši za  njih kocku - što će tko uzeti. </p> 
 <p><a name="an_15:25">15:25</a> A bijaše treća ura kad  ga razapeše. </p> 
 <p><a name="an_15:26">15:26</a> Bijaše napisan i natpis o njegovoj krivici:  "Kralj židovski." </p> 
 <p><a name="an_15:27">15:27</a> A zajedno s njime razapnu i dva razbojnika, jednoga njemu zdesna, drugoga slijeva. </p> 
 <p><a name="an_15:28">15:28</a> #  </p> 
 <p><a name="an_15:29">15:29</a> Prolaznici su ga pogrđivali mašući glavama: "Ej, ti,  koji razvaljuješ Hram i sagradiš ga za tri dana, </p> 
 <p><a name="an_15:30">15:30</a> spasi sam  sebe, siđi s križa!" </p> 
 <p><a name="an_15:31">15:31</a> Slično i glavari svećenički s pismoznancima  rugajući se govorahu jedni drugima: "Druge je spasio, sebe ne  može spasiti! </p> 
 <p><a name="an_15:32">15:32</a> Krist, kralj Izraelov! Neka sad siđe s križa  da vidimo i povjerujemo!" Vrijeđahu ga i oni koji bijahu s njim  raspeti. </p> 
 <p><a name="an_15:33">15:33</a> A o šestoj uri tama nasta po svoj zemlji - sve do ure  devete. </p> 
 <p><a name="an_15:34">15:34</a> O devetoj uri povika Isus iza glasa: "Eloi, Eloi  lama sabahtani?" To znači: "Bože moj, Bože moj, zašto  si me ostavio?" </p> 
 <p><a name="an_15:35">15:35</a> Neki od nazočnih čuvši to govorahu: "Gle, Iliju zove." </p> 
 <p><a name="an_15:36">15:36</a> A jedan otrča, natopi spužvu octom,  natakne na trsku i pruži mu piti govoreći: "Pustite da  vidimo hoće li doći Ilija da ga skine."</p> 
 <p><a name="an_15:37">15:37</a> A Isus zavapi jakim glasom i izdahnu.</p> 
 <p><a name="an_15:38">15:38</a> I zavjesa se hramska razdrije nadvoje, odozgor dodolje. </p> 
 <p><a name="an_15:39">15:39</a> A kad satnik koji stajaše njemu nasuprot vidje da tako izdahnu, reče: "Zaista, ovaj čovjek bijaše Sin Božji!"</p> 
 <p><a name="an_15:40">15:40</a> Izdaleka promatrahu i neke žene: među njima Marija Magdalena  i Marija, majka Jakova Mlađega i Josipa, i Saloma - </p> 
 <p><a name="an_15:41">15:41</a> te su  ga pratile kad bijaše u Galileji i posluživale mu - i mnoge druge  koje uziđoše s njim u Jeruzalem.</p> 
 <p><a name="an_15:42">15:42</a> A uvečer, budući da je bila Priprava, to jest predvečerje  subote, </p> 
 <p><a name="an_15:43">15:43</a> dođe Josip iz Arimateje, ugledan vijećnik, koji također  isčekivaše kraljevstvo Božje: odvaži se, uđe k Pilatu i zaiska  tijelo Isusovo. </p> 
 <p><a name="an_15:44">15:44</a> Pilat se začudi da je već umro pa dozva satnika  i upita ga je li odavna umro. </p> 
 <p><a name="an_15:45">15:45</a> Kad sazna od satnika, darova  Josipu tijelo. </p> 
 <p><a name="an_15:46">15:46</a> Josip kupi platno, skine tijelo i zavije ga  u platno te položi u grob, koji bijaše izduben iz stijene. I  dokotrlja kamen na grobna vrata.</p> 
 <p><a name="an_15:47">15:47</a> A Marija Magdalena i Marija Josipova promatrahu kamo  ga polažu.</p> 
 <p><a name="an_16:1">16:1</a> Kad prođe subota, Marija Magdalena i Marija Jakovljeva i Saloma  kupiše miomirisa da odu pomazati Isusa. </p> 
 <p><a name="an_16:2">16:2</a> I prvoga dana u tjednu, veoma rano, o izlasku sunčevu, dođu na grob.</p> 
 <p><a name="an_16:3">16:3</a> I razgovarahu među sobom: "Tko će nam otkotrljati kamen  s vrata grobnih?" </p> 
 <p><a name="an_16:4">16:4</a> Pogledaju, a ono kamen otkotrljan. Bijaše  doista veoma velik. </p> 
 <p><a name="an_16:5">16:5</a> I ušavši u grob, ugledaju mladića zaogrnuta  bijelom haljinom gdje sjedi zdesna. I preplaše se. </p> 
 <p><a name="an_16:6">16:6</a> A on će  im: "Ne plašite se! Isusa tražite, Nazarećanina, Raspetoga? Uskrsnu!  Nije ovdje! Evo mjesta kamo ga položiše. </p> 
 <p><a name="an_16:7">16:7</a> Nego idite, recite  njegovim učenicima i Petru: Ide pred vama u Galileju! Ondje ćete  ga vidjeti, kamo vam reče!"</p> 
 <p><a name="an_16:8">16:8</a> One iziđu i stanu bježati od groba: spopade ih strah i  trepet. I nikomu ništa ne rekoše jer se bojahu.</p> 
 <p><a name="an_16:9">16:9</a> Uskrsnuvši dakle rano prvog dana u tjednu, ukaza se najprije  Mariji Magdaleni iz koje bijaše istjerao sedam zloduha. </p> 
 <p><a name="an_16:10">16:10</a> Ona  ode i dojavi njegovima, tužnima i zaplakanima. </p> 
 <p><a name="an_16:11">16:11</a> Kad su oni  čuli da je živ i da ga je ona vidjela, ne povjerovaše.</p> 
 <p><a name="an_16:12">16:12</a> Nakon toga ukazao se u drugome obličju dvojici od njih  na putu dok su išli u selo. </p> 
 <p><a name="an_16:13">16:13</a> I oni odu i dojave drugima. Ni  njima ne povjerovaše.</p> 
 <p><a name="an_16:14">16:14</a> Napokon se ukaza jedanaestorici dok bijahu za stolom.  Prekori njihovu nevjeru i okorjelost srca što ne povjerovaše  onima koji ga vidješe uskrsla od mrtvih.</p> 
 <p><a name="an_16:15">16:15</a> I reče im: "Pođite po svem svijetu, propovijedajte evanđelje  svemu stvorenju. </p> 
 <p><a name="an_16:16">16:16</a> Tko uzvjeruje i pokrsti se, spasit će se, a tko ne uzvjeruje, osudit će se. </p> 
 <p><a name="an_16:17">16:17</a> A ovi će znakovi pratiti  one koji uzvjeruju: u ime će moje izganjati zloduhe, novim će  jezicima zboriti, </p> 
 <p><a name="an_16:18">16:18</a> zmije uzimati; i popiju li što smrtonosno, ne, neće im nauditi; na nemoćnike će ruke polagati, i bit će  im dobro."</p> 
 <p><a name="an_16:19">16:19</a> I Gospodin Isus, pošto im to reče, bude uzet na nebo  i sjede zdesna Bogu.</p> 
 <p><a name="an_16:20">16:20</a> Oni pak odoše i propovijedahu posvuda, a Gospodin surađivaše  i utvrđivaše Riječ popratnim znakovima.</p> 
 <p></p><hr>
 <center>
 <a href="luk.htm">Next: Luke</a></center>
 </body>