<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="eph.htm">Previous</a> 
 <a href="col.htm">Next</a> 
 </center>
 <hr>
  <h3 align="center">Croatian Bible: Philippians</h3> 
 <p><a name="an_1:1">1:1</a> Pavao i Timotej, sluge Krista Isusa, svima svetima u Kristu  Isusu koji su u Filipima, s nadglednicima i poslužiteljima. </p> 
 <p><a name="an_1:2">1:2</a> Milost  vam i mir od Boga, Oca našega, i Gospodina Isusa Krista!</p> 
 <p><a name="an_1:3">1:3</a> Zahvaljujem Bogu svomu kad vas se god sjetim. </p> 
 <p><a name="an_1:4">1:4</a> Uvijek  se u svakoj svojoj molitvi za vas s radošću molim </p> 
 <p><a name="an_1:5">1:5</a> zbog vašeg  udjela u evanđelju od onoga prvog dana sve do sada - </p> 
 <p><a name="an_1:6">1:6</a> uvjeren  u ovo: Onaj koji otpoče u vama dobro djelo, dovršit će ga do  Dana Krista Isusa. </p> 
 <p><a name="an_1:7">1:7</a> I pravo je da tako osjećam o svima vama!  Ta ja vas nosim u srcu jer u okovima mojim i u obrani i utvrđivanju  evanđelja svi ste vi suzajedničari moje milosti. </p> 
 <p><a name="an_1:8">1:8</a> Bog mi je  doista svjedok koliko žudim za svima vama srcem Isusa Krista! </p> 
 <p><a name="an_1:9">1:9</a> I molim za ovo: da ljubav vaša sve više i više raste u spoznanju  i potpunu pronicanju </p> 
 <p><a name="an_1:10">1:10</a> te mognete prosuditi što je najbolje  da budete čisti i besprijekorni za Dan Kristov, </p> 
 <p><a name="an_1:11">1:11</a> puni ploda  pravednosti po Isusu Kristu - na slavu i hvalu Božju.</p> 
 <p><a name="an_1:12">1:12</a> A hoću da znate, braćo: ovaj se moj udes pače okrenuo  u napredovanje evanđelja </p> 
 <p><a name="an_1:13">1:13</a> tako da se moji okovi u Kristu razglasiše  u svem pretoriju i među svima drugima, </p> 
 <p><a name="an_1:14">1:14</a> a većina braće u Gospodinu, ohrabrena mojim okovima, još se više usuđuje neustrašivo zboriti  Riječ. </p> 
 <p><a name="an_1:15">1:15</a> Neki, istina, propovijedaju Krista iz zavisti i nadmetanja, a neki iz dobre volje: </p> 
 <p><a name="an_1:16">1:16</a> ovi iz ljubavi jer znaju da sam ovdje  za obranu evanđelja; </p> 
 <p><a name="an_1:17">1:17</a> oni pak Krista navješćuju iz suparništva, neiskreno - misleći da će tako otežati nevolju mojih okova. </p> 
 <p><a name="an_1:18">1:18</a> Pa što onda? Samo se na svaki način, bilo himbeno, bilo istinito, Krist navješćuje. I tome se radujem, a i radovat ću se. </p> 
 <p><a name="an_1:19">1:19</a> Jer  znadem: po vašoj molitvi i pomoći Duha Isusa Krista to će  mi biti na spasenje, </p> 
 <p><a name="an_1:20">1:20</a> kako željno i očekujem i nadam se  da se ni zbog čega neću smesti, nego da će se mojom posvemašnjom  odvažnošću - kako uvijek tako i sada - Krist uzveličati u mome  tijelu, bilo životom, bilo smrću. </p> 
 <p><a name="an_1:21">1:21</a> Ta meni je živjeti Krist, a umrijeti dobitak! </p> 
 <p><a name="an_1:22">1:22</a> A ako mi živjeti u tijelu omogućuje  plodno djelovanje, što da odaberem? Ne znam! </p> 
 <p><a name="an_1:23">1:23</a> Pritiješnjen  sam od ovoga dvoga: želja mi je otići i s Kristom biti jer to  je mnogo, mnogo bolje; </p> 
 <p><a name="an_1:24">1:24</a> ali ostati u tijelu potrebnije je  poradi vas. </p> 
 <p><a name="an_1:25">1:25</a> U to uvjeren, znam da ću ostati i biti uz vas  sve, za vaš napredak i na radost vjere, </p> 
 <p><a name="an_1:26">1:26</a> da ponos vaš mnome  poraste u Kristu Isusu kad opet dođem k vama.</p> 
 <p><a name="an_1:27">1:27</a> Samo se ponašajte dostojno evanđelja Kristova, pa - došao  ja i vidio vas ili nenazočan slušao što je s vama - da mogu utvrditi  kako ste postojani u jednome duhu i jednodušno se zajednički  borite za evanđeosku vjeru </p> 
 <p><a name="an_1:28">1:28</a> ne plašeći se ni u čemu protivnika.  To je njima najava njihove propasti, a vašega spasenja, i to  od Boga. </p> 
 <p><a name="an_1:29">1:29</a> Jer vama je dana milost: "za Krista", ne samo u  njega vjerovati nego za njega i trpjeti, </p> 
 <p><a name="an_1:30">1:30</a> isti boj bijući  koji na meni vidjeste i sada o meni čujete.</p> 
 <p><a name="an_2:1">2:1</a> Ima li dakle u Kristu kakve utjehe, ima li kakva ljubazna bodrenja, ima li kakva zajedništva Duha, ima li kakva srca i samilosti,</p> 
 <p><a name="an_2:2">2:2</a> ispunite me radošću: složni budite, istu ljubav njegujte, jednodušni, jedne misli budite; </p> 
 <p><a name="an_2:3">2:3</a> nikakvo suparništvo ni umišljenost, nego - u poniznosti jedni druge smatrajte višima od sebe; </p> 
 <p><a name="an_2:4">2:4</a> ne  starajte se samo svaki za svoje, nego i za ono što se tiče drugih! </p> 
 <p><a name="an_2:5">2:5</a> Neka u vama bude isto mišljenje kao i u Kristu Isusu:</p> 
 <p><a name="an_2:6">2:6</a> On, trajni lik Božji, nije se kao plijena držao svoje jednakosti s Bogom,</p> 
 <p><a name="an_2:7">2:7</a> nego sam sebe "oplijeni" uzevši lik sluge, postavši ljudima sličan; obličjem čovjeku nalik,</p> 
 <p><a name="an_2:8">2:8</a> ponizi sam sebe, poslušan do smrti, smrti na križu.</p> 
 <p><a name="an_2:9">2:9</a> Zato Bog njega preuzvisi i darova mu ime, ime nad svakim imenom,</p> 
 <p><a name="an_2:10">2:10</a> da se na ime Isusovo prigne svako koljeno nebesnika, zemnika i podzemnika. </p> 
 <p><a name="an_2:11">2:11</a> I svaki će jezik priznati: "Isus Krist jest Gospodin!" - na slavu Boga Oca.</p> 
 <p><a name="an_2:12">2:12</a> Tako, ljubljeni moji, poslušni kako uvijek bijaste, ne  samo kao ono za moje nazočnosti nego mnogo više sada, za moje  nenazočnosti, sa strahom i trepetom radite oko svoga spasenja! </p> 
 <p><a name="an_2:13">2:13</a> Da, Bog u svojoj dobrohotnosti izvodi u vama i htjeti i djelovati. </p> 
 <p><a name="an_2:14">2:14</a> Sve činite bez mrmljanja i oklijevanja </p> 
 <p><a name="an_2:15">2:15</a> da budete besprijekorni  i čisti, djeca Božja neporočna posred poroda  izopačena i lukava u kojem svijetlite kao svjetlila u svijetu </p> 
 <p><a name="an_2:16">2:16</a> držeći riječ Života meni na ponos za Dan Kristov, što nisam  zaludu trčao niti se zaludu trudio. </p> 
 <p><a name="an_2:17">2:17</a> Naprotiv, ako  se ja i izlijevam za žrtvu i bogoslužje, za vjeru vašu, radostan  sam i radujem se sa svima vama. </p> 
 <p><a name="an_2:18">2:18</a> A tako i vi budite radosni  i radujte se sa mnom.</p> 
 <p><a name="an_2:19">2:19</a> Nadam se u Gospodinu Isusu da ću vam uskoro poslati Timoteja  da mi odlane kad saznam što je s vama. </p> 
 <p><a name="an_2:20">2:20</a> Nikoga doista nemam  tako srodne duše tko bi se kao on svojski za vas pobrinuo </p> 
 <p><a name="an_2:21">2:21</a> jer  svi traže svoje, a ne ono što je Isusa Krista. </p> 
 <p><a name="an_2:22">2:22</a> A prokušanost  vam je njegova poznata: kao dijete s ocem služio je sa mnom evanđelju. </p> 
 <p><a name="an_2:23">2:23</a> Njega se dakle nadam poslati tek što razvidim što je sa mnom. </p> 
 <p><a name="an_2:24">2:24</a> A uvjeren sam u Gospodinu da ću i sam uskoro doći.</p> 
 <p><a name="an_2:25">2:25</a> Smatrao sam potrebnim poslati k vama Epafrodita, brata, suradnika i suborca moga kojega ste poslali da mi poslužuje  u potrebi. </p> 
 <p><a name="an_2:26">2:26</a> Jer je čeznuo za svima vama i bio zabrinut što  ste saznali da je obolio. </p> 
 <p><a name="an_2:27">2:27</a> I doista je gotovo na smrt bio  obolio, ali Bog mu se smilovao, ne samo njemu nego i meni, da  me ne zadesi žalost na žalost. </p> 
 <p><a name="an_2:28">2:28</a> Brže ga dakle poslah da se, pošto ga vidite, opet obradujete, i ja da budem manje žalostan. </p> 
 <p><a name="an_2:29">2:29</a> Primite ga dakle u Gospodinu sa svom radosti i poštujte takve </p> 
 <p><a name="an_2:30">2:30</a> jer se za djelo Kristovo smrti sasvim približio, životnoj  se pogibli izložio da nadopuni ono u čemu me vi ne mogoste poslužiti.</p> 
 <p><a name="an_3:1">3:1</a> Uostalom, braćo moja, radujte se u Gospodinu! Pisati vam jedno  te isto meni nije dosadno, a za vas je sigurnije. </p> 
 <p><a name="an_3:2">3:2</a> Čuvajte  se tih pasa, čuvajte se tih opakih radnika, čuvajte se te osakaćenosti! </p> 
 <p><a name="an_3:3">3:3</a> Jer mi smo obrezanje, mi koji u Duhu Božjemu obavljamo bogoslužje  i dičimo se Kristom Isusom, a ne pouzdajemo se u tijelo, </p> 
 <p><a name="an_3:4">3:4</a> iako  bih se ja mogao pouzdati i u tijelo. Smatra li tko drugi da se  može uzdati u tijelo, ja još više: </p> 
 <p><a name="an_3:5">3:5</a> obrezan osmog dana, od  roda sam Izraelova, plemena Benjaminova, Hebrej od Hebreja; po  Zakonu farizej, </p> 
 <p><a name="an_3:6">3:6</a> po revnosti progonitelj Crkve, po pravednosti  zakonskoj besprijekoran. </p> 
 <p><a name="an_3:7">3:7</a> Ali što mi god bijaše dobitak, to  poradi Krista smatram gubitkom. </p> 
 <p><a name="an_3:8">3:8</a> Štoviše, čak sve gubitkom  smatram zbog onoga najizvrsnijeg, zbog spoznanja Isusa Krista, Gospodina mojega, radi kojega sve izgubih i otpadom smatram:  da Krista steknem </p> 
 <p><a name="an_3:9">3:9</a> i u njemu se nađem - ne svojom pravednošću, onom od Zakona, nego pravednošću po vjeri u Krista, onom od  Boga, na vjeri utemeljenoj - </p> 
 <p><a name="an_3:10">3:10</a> da upoznam njega i snagu uskrsnuća  njegova i zajedništvo u patnjama njegovim, </p> 
 <p><a name="an_3:11">3:11</a> ne bih li kako, suobličen smrti njegovoj, prispio k uskrsnuću od mrtvih. </p> 
 <p><a name="an_3:12">3:12</a> Ne  kao da sam već postigao ili dopro do savršenstva, nego - hitim  ne bih li kako dohvatio jer sam i zahvaćen od Krista. </p> 
 <p><a name="an_3:13">3:13</a> Braćo, ja nipošto ne smatram da sam već dohvatio. Jedno samo: što je  za mnom, zaboravljam, za onim što je preda mnom, prežem, </p> 
 <p><a name="an_3:14">3:14</a> k  cilju hitim, k nagradi višnjeg poziva Božjeg u Kristu Isusu. </p> 
 <p><a name="an_3:15">3:15</a> Koji smo god zreli, ovako mislimo! I ako što drukčije mislite, Bog će vam ovako objaviti. </p> 
 <p><a name="an_3:16">3:16</a> Samo, držimo se onoga do čega  smo stigli!</p> 
 <p><a name="an_3:17">3:17</a> Braćo! Nasljedovatelji moji budite i promatrajte one  koji žive po uzoru koji imate u nama. </p> 
 <p><a name="an_3:18">3:18</a> Jer često sam vam govorio, a sada i plačući govorim: mnogi žive kao neprijatelji križa  Kristova. </p> 
 <p><a name="an_3:19">3:19</a> Svršetak im je propast, bog im je trbuh, slava  u sramoti - jer misle na zemaljsko. </p> 
 <p><a name="an_3:20">3:20</a> Naša je pak domovina  na nebesima, odakle iščekujemo Spasitelja, Gospodina našega Isusa  Krista: </p> 
 <p><a name="an_3:21">3:21</a> snagom kojom ima moć sve sebi podložiti on će preobraziti  ovo naše bijedno tijelo i suobličiti ga tijelu svomu slavnomu.</p> 
 <p><a name="an_4:1">4:1</a> Stoga, braćo moja ljubljena i željkovana, radosti moja i vijenče  moj, tako - čvrsto stojte u Gospodinu.</p> 
 <p><a name="an_4:2">4:2</a> Evodiju zaklinjem, i Sintihu zaklinjem da budu složne  u Gospodinu. </p> 
 <p><a name="an_4:3">4:3</a> Da, molim i tebe, čestiti druže, pomaži im jer  su se one u evanđelju borile zajedno sa mnom, i s Klementom i  ostalim mojim suradnicima, kojih su imena u knjizi Života.</p> 
 <p><a name="an_4:4">4:4</a> Radujte se u Gospodinu uvijek! Ponavljam: radujte se! </p> 
 <p><a name="an_4:5">4:5</a> Blagost vaša neka je znana svim ljudima! Gospodin je blizu! </p> 
 <p><a name="an_4:6">4:6</a> Ne budite zabrinuti ni za što, nego u svemu - molitvom i prošnjom, sa zahvaljivanjem - očitujte svoje molbe Bogu. </p> 
 <p><a name="an_4:7">4:7</a> I mir Božji  koji je iznad svakog razuma čuvat će srca vaša i vaše misli u  Kristu Isusu.</p> 
 <p><a name="an_4:8">4:8</a> Uostalom, braćo, što je god istinito, što god časno, što  god pravedno, što god čisto, što god ljubazno, što god hvalevrijedno;  je li što krepost, je li što pohvala - to nek vam je na srcu! </p> 
 <p><a name="an_4:9">4:9</a> Što ste naučili, i primili, i čuli, i vidjeli na meni - to  činite i Bog mira bit će s vama!</p> 
 <p><a name="an_4:10">4:10</a> Uvelike se obradovah u Gospodinu što ste napokon procvali  te mislite na me; mislili ste i prije, ali niste imali prigode. </p> 
 <p><a name="an_4:11">4:11</a> Govorim to ne zbog oskudice, ta naučen sam u svakoj prigodi  biti zadovoljan. </p> 
 <p><a name="an_4:12">4:12</a> Znam i oskudijevati, znam i obilovati! Na  sve sam i na svašta navikao: i sit biti i gladovati, i obilovati  i oskudijevati. </p> 
 <p><a name="an_4:13">4:13</a> Sve mogu u Onome koji me jača! </p> 
 <p><a name="an_4:14">4:14</a> Ipak,  lijepo je od vas što sa mnom podijeliste moju nevolju. </p> 
 <p><a name="an_4:15">4:15</a> A  i vi, Filipljani, znate: u početku evanđelja, kad otputovah iz  Makedonije, nijedna mi se Crkva nije pridružila u pogledu izdataka  i primitaka, doli vi jedini. </p> 
 <p><a name="an_4:16">4:16</a> Čak ste mi i u Solun i jednom, i dvaput, za potrebe poslali. </p> 
 <p><a name="an_4:17">4:17</a> Ne, ne tražim dara; tražim  samo plod izobilan u vašu korist. </p> 
 <p><a name="an_4:18">4:18</a> Imam svega i u izobilju;  namiren sam otkad po Epafroditu primih ono od vas, miris ugodan, žrtvu milu, ugodnu Bogu. </p> 
 <p><a name="an_4:19">4:19</a> A Bog moj ispunit će svaku  vašu potrebu po bogatstvu svome, veličanstveno, u Kristu Isusu. </p> 
 <p><a name="an_4:20">4:20</a> Bogu pak, Ocu našemu, slava u vijeke vjekova! Amen.</p> 
 <p><a name="an_4:21">4:21</a> Pozdravite svakoga svetog u Kristu Isusu. Pozdravljaju  vas braća koja su sa mnom. </p> 
 <p><a name="an_4:22">4:22</a> Pozdravljaju vas svi sveti, ponajpače  oni iz careva dvora.</p> 
 <p><a name="an_4:23">4:23</a> Milost Gospodina Isusa Krista s duhom vašim!</p> 
 <p></p><hr>
 <center>
 <a href="col.htm">Next: Colossians</a></center>
 </body>