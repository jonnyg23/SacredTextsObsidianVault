<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="psa.htm">Previous</a> 
 <a href="ecc.htm">Next</a> 
 </center>
 <hr>
  <h3 align="center">Croatian Bible: Proverbs</h3> 
 <p><a name="an_1:1">1:1</a> Mudre izreke Salomona, sina Davidova, kralja izraelskog:</p> 
 <p><a name="an_1:2">1:2</a> da se spozna mudrost i pouka, da se shvate razumne riječi;</p> 
 <p><a name="an_1:3">1:3</a> da se primi umna pouka, pravda i pravica i nepristranost;</p> 
 <p><a name="an_1:4">1:4</a> da se dade pamet neiskusnima, mladiću znanje i umijeće;</p> 
 <p><a name="an_1:5">1:5</a> kad mudar čuje, da umnoži znanje, a razuman steče mudrije misli;</p> 
 <p><a name="an_1:6">1:6</a> da razumije izreke i prispodobe, riječi mudraca i njihove zagonetke.</p> 
 <p><a name="an_1:7">1:7</a> Strah je Gospodnji početak spoznaje, ali ludi preziru mudrost i pouku.</p> 
 <p><a name="an_1:8">1:8</a> Poslušaj, sine moj, pouku oca svoga i ne odbacuj naputka svoje majke!</p> 
 <p><a name="an_1:9">1:9</a> Jer će ti biti ljupki vijenac na glavi i ogrlica oko tvoga vrata.</p> 
 <p><a name="an_1:10">1:10</a> Sine moj, ako te grešnici mame, ne pristaj;</p> 
 <p><a name="an_1:11">1:11</a> ako bi rekli: "Hodi s nama, da vrebamo krv, čekamo u zasjedi nevina ni za što;</p> 
 <p><a name="an_1:12">1:12</a> da ih progutamo žive kao carstvo smrti i cijele kao one koji silaze u grob;</p> 
 <p><a name="an_1:13">1:13</a> naplijenit ćemo svakojaka blaga, napuniti svoje kuće plijenom;</p> 
 <p><a name="an_1:14">1:14</a> bacat ćeš s nama svoj ždrijeb, svi ćemo zajedno imati jednu kesu."</p> 
 <p><a name="an_1:15">1:15</a> Sine moj, ne idi s njima na put, makni nogu od njihove staze.</p> 
 <p><a name="an_1:16">1:16</a> Jer na zlo trče svojim nogama i hite prolijevati krv.</p> 
 <p><a name="an_1:17">1:17</a> Jer uzalud je razapinjati mrežu pred očima svima pticama.</p> 
 <p><a name="an_1:18">1:18</a> A oni vrebaju vlastitu krv, postavljaju zasjedu svojemu životu.</p> 
 <p><a name="an_1:19">1:19</a> Takva je sudba svih lakomih na ružan dobitak: on ih života stane.</p> 
 <p><a name="an_1:20">1:20</a> Mudrost glasno uzvikuje na ulici, na trgovima diže svoj glas;</p> 
 <p><a name="an_1:21">1:21</a> propovijeda po bučnim uglovima, na otvorenim gradskim vratima govori svoje riječi:</p> 
 <p><a name="an_1:22">1:22</a> "Dokle ćete, vi glupi, ljubiti glupost i dokle će podsmjevačima biti milo podsmijevanje, i dokle će bezumnici mrziti znanje?</p> 
 <p><a name="an_1:23">1:23</a> Poslušajte moju opomenu! Gle, svoj duh pred vas izlijevam, hoću vas poučiti svojim riječima.</p> 
 <p><a name="an_1:24">1:24</a> Koliko sam vas zvala, a vi ste odbijali; pružala sam ruku, ali je nitko ne opazi.</p> 
 <p><a name="an_1:25">1:25</a> Nego ste odbacili svaki moj savjet i niste poslušali moje opomene;</p> 
 <p><a name="an_1:26">1:26</a> zato ću se i ja smijati vašoj propasti, rugat ću se kad vas obuzme tjeskoba:</p> 
 <p><a name="an_1:27">1:27</a> kad navali na vas strah kao nevrijeme i zgrabi vas propast kao vihor, kad navali na vas nevolja i muka.</p> 
 <p><a name="an_1:28">1:28</a> Tada će me zvati, ali se ja neću odazvati; tražit će me, ali me neće naći.</p> 
 <p><a name="an_1:29">1:29</a> Jer su mrzili spoznaju i nisu izabrali Gospodnjeg straha</p> 
 <p><a name="an_1:30">1:30</a> niti su poslušali moj savjet, nego su prezreli svaku moju opomenu.</p> 
 <p><a name="an_1:31">1:31</a> Zato će jesti plod svojeg vladanja i nasititi se vlastitih savjeta.</p> 
 <p><a name="an_1:32">1:32</a> Jer glupe će ubiti njihovo odbijanje, a nemar će upropastiti bezumne.</p> 
 <p><a name="an_1:33">1:33</a> A tko sluša mene, bezbrižan ostaje i spokojno živi bez straha od zla."</p> 
 <p><a name="an_2:1">2:1</a> Sine moj, ako primiš moje riječi i pohraniš u sebi moje zapovijedi,</p> 
 <p><a name="an_2:2">2:2</a> i uhom svojim osluhneš mudrost i obratiš svoje srce razboru;</p> 
 <p><a name="an_2:3">2:3</a> jest, ako prizoveš razum i zavapiš za razborom;</p> 
 <p><a name="an_2:4">2:4</a> ako ga potražiš kao srebro i tragaš za njim kao za skrivenim blagom -</p> 
 <p><a name="an_2:5">2:5</a> tada ćeš shvatiti strah Gospodnji i naći ćeš Božje znanje.</p> 
 <p><a name="an_2:6">2:6</a> Jer Jahve daje mudrost, iz njegovih usta dolazi znanje i razboritost.</p> 
 <p><a name="an_2:7">2:7</a> On pravednicima pruža svoju pomoć, štit je onih koji hode u bezazlenosti.</p> 
 <p><a name="an_2:8">2:8</a> Jer on štiti staze pravde i čuva pute svojih pobožnika.</p> 
 <p><a name="an_2:9">2:9</a> Tada ćeš shvatiti pravdu, pravicu, pravednost i sve staze dobra,</p> 
 <p><a name="an_2:10">2:10</a> jer će mudrost ući u tvoje srce i spoznaja će obradovati tvoju dušu.</p> 
 <p><a name="an_2:11">2:11</a> Oprez će paziti na te i razboritost će te čuvati:</p> 
 <p><a name="an_2:12">2:12</a> da te izbavi od zla puta, od varava čovjeka,</p> 
 <p><a name="an_2:13">2:13</a> od onih koji ostavljaju staze poštenja te idu mračnim putovima;</p> 
 <p><a name="an_2:14">2:14</a> koji se vesele čineći zlo i likuju u opačinama zloće;</p> 
 <p><a name="an_2:15">2:15</a> kojih su staze krive i koji su opaki na svojim putovima;</p> 
 <p><a name="an_2:16">2:16</a> da te izbavi od preljubnice i od tuđinke koja laska riječima;</p> 
 <p><a name="an_2:17">2:17</a> koja ostavlja prijatelja svoje mladosti i zaboravlja zavjet svoga Boga</p> 
 <p><a name="an_2:18">2:18</a> jer joj kuća tone u smrt i njezini putovi vode mrtvima.</p> 
 <p><a name="an_2:19">2:19</a> Tko god zalazi k njoj ne vraća se nikad i ne nalazi više putove života.</p> 
 <p><a name="an_2:20">2:20</a> Zato idi putem čestitih i drži se staza pravedničkih!</p> 
 <p><a name="an_2:21">2:21</a> Jer samo će pravedni nastavati zemlju i bezazleni će ostati na njoj.</p> 
 <p><a name="an_2:22">2:22</a> A opake će zbrisati sa zemlje i bogohulnike iščupati iz nje.</p> 
 <p><a name="an_3:1">3:1</a> Sine moj, ne zaboravljaj moje pouke,  i tvoje srce neka čuva moje zapovijedi,</p> 
 <p><a name="an_3:2">3:2</a> jer će ti produljiti dane i životne godine i podariti spokojstvo.</p> 
 <p><a name="an_3:3">3:3</a> Neka te ne ostavljaju dobrota i vjernost, objesi ih sebi oko vrata, upiši ih na ploču srca svoga.</p> 
 <p><a name="an_3:4">3:4</a> Tako ćeš steći ugled i uspjeti pred Božjim i ljudskim očima.</p> 
 <p><a name="an_3:5">3:5</a> Uzdaj se u Jahvu svim srcem i ne oslanjaj se na vlastiti razbor.</p> 
 <p><a name="an_3:6">3:6</a> Misli na nj na svim svojim putovima i on će ispraviti tvoje staze.</p> 
 <p><a name="an_3:7">3:7</a> Ne umišljaj da si mudar: boj se Jahve i kloni se zla.</p> 
 <p><a name="an_3:8">3:8</a> To će biti lijek tvome tijelu i okrepa tvojim kostima.</p> 
 <p><a name="an_3:9">3:9</a> Časti Jahvu svojim blagom i prvinama svega svojeg prirasta.</p> 
 <p><a name="an_3:10">3:10</a> I tvoje će žitnice biti prepune i tvoje će se kace prelijevati novim vinom.</p> 
 <p><a name="an_3:11">3:11</a> Sine moj, ne odbacuj Jahvine opomene i nemoj da ti omrzne njegov ukor.</p> 
 <p><a name="an_3:12">3:12</a> Jer koga Jahve ljubi onoga i kori, kao otac sina koga voli.</p> 
 <p><a name="an_3:13">3:13</a> Blago čovjeku koji je stekao mudrost i čovjeku koji je zadobio razboritost.</p> 
 <p><a name="an_3:14">3:14</a> Jer bolje je steći nju nego steći srebro, i veći je dobitak ona i od zlata.</p> 
 <p><a name="an_3:15">3:15</a> Skupocjenija je od bisera, i što je god tvojih dragocjenosti, s njome se porediti ne mogu;</p> 
 <p><a name="an_3:16">3:16</a> dug joj je život u desnoj ruci, a u lijevoj bogatstvo i čast.</p> 
 <p><a name="an_3:17">3:17</a> Njezini su putovi putovi miline i sve su njene staze pune spokoja.</p> 
 <p><a name="an_3:18">3:18</a> Životno je drvo onima koji se nje drže i sretan je onaj tko je zadrži.</p> 
 <p><a name="an_3:19">3:19</a> Jahve je mudrošću utemeljio zemlju i umom utvrdio nebesa;</p> 
 <p><a name="an_3:20">3:20</a> njegovim su se znanjem otvorili bezdani i oblaci osuli rosom.</p> 
 <p><a name="an_3:21">3:21</a> Sine moj, ne gubi to iz očiju, sačuvaj razbor i oprez.</p> 
 <p><a name="an_3:22">3:22</a> I bit će život tvojoj duši i ures vratu tvome.</p> 
 <p><a name="an_3:23">3:23</a> Bez straha ćeš tada kročiti svojim putem i noga ti se neće spoticati.</p> 
 <p><a name="an_3:24">3:24</a> Kad legneš, nećeš se plašiti, i kad zaspiš, slatko ćeš snivati.</p> 
 <p><a name="an_3:25">3:25</a> Ne boj se nenadne strahote ni nagle propasti kad stigne bezbožnike.</p> 
 <p><a name="an_3:26">3:26</a> Jer će ti Jahve biti uzdanje i čuvat će nogu tvoju od zamke.</p> 
 <p><a name="an_3:27">3:27</a> Ne uskrati dobročinstva potrebitim kad god to možeš učiniti.</p> 
 <p><a name="an_3:28">3:28</a> Ne reci svome bližnjemu: "Idi i dođi opet, sjutra ću ti dati", kad možeš već sada.</p> 
 <p><a name="an_3:29">3:29</a> Ne kuj zla svome bližnjemu dok on bez straha kod tebe boravi.</p> 
 <p><a name="an_3:30">3:30</a> Ne pravdaj se ni s kim bez razloga ako ti nije učinio nikakva zla.</p> 
 <p><a name="an_3:31">3:31</a> Nemoj zavidjeti nasilniku niti slijediti njegove pute,</p> 
 <p><a name="an_3:32">3:32</a> jer su Jahvi mrski pokvarenjaci, a prisan je s pravednima.</p> 
 <p><a name="an_3:33">3:33</a> Jahvino je prokletstvo na domu bezbožnika, a blagoslov u stanu pravednika.</p> 
 <p><a name="an_3:34">3:34</a> S podsmjevačima on se podsmijeva, a poniznima dariva milost.</p> 
 <p><a name="an_3:35">3:35</a> Mudri će baštiniti čast, a bezumnici snositi sramotu.</p> 
 <p><a name="an_4:1">4:1</a> Slušajte, djeco, pouku očevu i pazite kako biste spoznali mudrost,</p> 
 <p><a name="an_4:2">4:2</a> jer dobar vam nauk dajem: ne prezrite moga naputka.</p> 
 <p><a name="an_4:3">4:3</a> I ja sam bio sin u svoga oca i nježan jedinac u svoje matere;</p> 
 <p><a name="an_4:4">4:4</a> i mene je on učio i govorio mi: "Zadrži moje riječi u svojem srcu, poštuj moje zapovijedi i živjet ćeš.</p> 
 <p><a name="an_4:5">4:5</a> Steci mudrost, steci razbor, ne smeći ih s uma i ne odstupi od riječi mojih usta.</p> 
 <p><a name="an_4:6">4:6</a> Ne ostavljaj je i čuvat će te; ljubi je i obranit će te.</p> 
 <p><a name="an_4:7">4:7</a> Početak je mudrosti: steci sebi mudrost i svim svojim imanjem steci razboritost.</p> 
 <p><a name="an_4:8">4:8</a> Veličaj je i uzvisit će te; donijet će ti čast kad je prigrliš.</p> 
 <p><a name="an_4:9">4:9</a> Stavit će ti ljupki vijenac na glavu, i obdarit će te krasnom krunom."</p> 
 <p><a name="an_4:10">4:10</a> Poslušaj, sine moj, primi moje riječi i umnožit će se godine tvojeg života.</p> 
 <p><a name="an_4:11">4:11</a> Poučih te putu mudrosti, navratih te na prave staze;</p> 
 <p><a name="an_4:12">4:12</a> neće ti se zapletati koraci kad staneš hoditi; potrčiš li, nećeš posrnuti.</p> 
 <p><a name="an_4:13">4:13</a> Čvrsto se drži pouke, ne puštaj je, čuvaj je, jer ona ti je život.</p> 
 <p><a name="an_4:14">4:14</a> Ne idi stazom opakih i ne stupaj putem zlikovaca.</p> 
 <p><a name="an_4:15">4:15</a> Ostavi ga, ne hodi njime; kloni ga se i zaobiđi ga.</p> 
 <p><a name="an_4:16">4:16</a> Jer oni ne spavaju ako ne učine zla, i san im ne dolazi ako koga ne obore.</p> 
 <p><a name="an_4:17">4:17</a> Jer jedu kruh opačine i piju vino nasilja.</p> 
 <p><a name="an_4:18">4:18</a> A pravednička je staza kao svjetlost svanuća, koja je sve jasnija do potpunog dana.</p> 
 <p><a name="an_4:19">4:19</a> A put je opakih kao mrkli mrak: ne znaju o što će se spotaknuti.</p> 
 <p><a name="an_4:20">4:20</a> Sine moj, pazi na moje riječi, prigni uho svoje mojim besjedama.</p> 
 <p><a name="an_4:21">4:21</a> Ne gubi ih nikad iz očiju, pohrani ih usred srca svoga.</p> 
 <p><a name="an_4:22">4:22</a> Jer su život onima koji ih nalaze i ozdravljenje svemu tijelu njihovu.</p> 
 <p><a name="an_4:23">4:23</a> A svrh svega, čuvaj svoje srce, jer iz njega izvire život.</p> 
 <p><a name="an_4:24">4:24</a> Drži daleko od sebe lažna usta i udalji od sebe usne prijevarne.</p> 
 <p><a name="an_4:25">4:25</a> Nek' tvoje oči gledaju u lice i neka ti je pogled uvijek prav.</p> 
 <p><a name="an_4:26">4:26</a> Pazi na stazu kojom kročiš i neka ti svi putovi budu pouzdani.</p> 
 <p><a name="an_4:27">4:27</a> Ne skreći ni desno ni lijevo, drži svoj korak daleko oda zla. </p> 
 <p><a name="an_5:1">5:1</a> Sine moj, čuj moju mudrost, prigni uho mojoj razboritosti</p> 
 <p><a name="an_5:2">5:2</a> da sačuvaš oprez, da ti usne zadrže znanje.</p> 
 <p><a name="an_5:3">5:3</a> Jer s usana žene preljubnice kaplje med i nepce joj je glađe od ulja,</p> 
 <p><a name="an_5:4">5:4</a> ali je ona naposljetku gorka kao pelin, oštra kao dvosjekli mač.</p> 
 <p><a name="an_5:5">5:5</a> Njene noge silaze k smrti, a koraci vode u Podzemlje.</p> 
 <p><a name="an_5:6">5:6</a> Ona ne pazi na put života, ne mari što su joj staze kolebljive.</p> 
 <p><a name="an_5:7">5:7</a> Zato me sada poslušaj, sine, i ne odstupaj od riječi mojih usta.</p> 
 <p><a name="an_5:8">5:8</a> Neka je put tvoj daleko od nje i ne približuj se vratima njezine kuće,</p> 
 <p><a name="an_5:9">5:9</a> da drugima ne bi dao svoju slavu i okrutnima svoje godine;</p> 
 <p><a name="an_5:10">5:10</a> da se ne bi tuđinci nasitili tvoga dobra i da tvoja zaslužba ne ode u tuđu kuću;</p> 
 <p><a name="an_5:11">5:11</a> da ne ridaš na koncu kad ti nestane tijela i puti</p> 
 <p><a name="an_5:12">5:12</a> i da ne kažeš: "Oh, kako sam mrzio pouku i kako mi je srce preziralo ukor!</p> 
 <p><a name="an_5:13">5:13</a> I ne slušah glasa svojih učitelja, niti priklonih uho onima što me poučavahu.</p> 
 <p><a name="an_5:14">5:14</a> I umalo ne zapadoh u svako zlo, usred zbora i zajednice!"</p> 
 <p><a name="an_5:15">5:15</a> Pij vodu iz svoje nakapnice i onu što teče iz tvoga studenca.</p> 
 <p><a name="an_5:16">5:16</a> Moraju li se tvoji izvori razlijevati i tvoji potoci teći ulicama?</p> 
 <p><a name="an_5:17">5:17</a> Nego neka oni budu samo tvoji, a ne i tuđinaca koji su uza te.</p> 
 <p><a name="an_5:18">5:18</a> Neka je blagoslovljen izvor tvoj i raduj se sa ženom svoje mladosti:</p> 
 <p><a name="an_5:19">5:19</a> neka ti je kao mila košuta i ljupka gazela, neka te grudi njene opajaju u svako doba, njezina ljubav zatravljuje bez prestanka!</p> 
 <p><a name="an_5:20">5:20</a> TÓa zašto bi se, sine moj, zanosio preljubnicom i grlio tuđinki njedra?</p> 
 <p><a name="an_5:21">5:21</a> Jer pred Jahvinim su očima čovjekovi putovi i on motri sve njegove staze.</p> 
 <p><a name="an_5:22">5:22</a> Opakoga će uhvatiti njegova zloća i sapet će ga užad njegovih grijeha.</p> 
 <p><a name="an_5:23">5:23</a> Umrijet će jer nema pouke, propast će zbog svoje goleme gluposti.</p> 
 <p><a name="an_6:1">6:1</a> Sine moj, kad jamčiš bližnjemu svojem  i daš svoju ruku drugome,</p> 
 <p><a name="an_6:2">6:2</a> vezao si se vlastitim usnama, uhvatio se riječima svojih usta;</p> 
 <p><a name="an_6:3">6:3</a> učini onda ovo, sine moj: oslobodi se! Jer si dopao u ruke bližnjemu svojemu; idi, baci se preda nj i salijeći bližnjega svoga.</p> 
 <p><a name="an_6:4">6:4</a> Ne daj sna svojim očima ni drijema svojim vjeđama;</p> 
 <p><a name="an_6:5">6:5</a> otmi se kao gazela iz mreže i kao ptica iz ruku ptičaru.</p> 
 <p><a name="an_6:6">6:6</a> Idi k mravu, lijenčino, promatraj njegove pute i budi mudar:</p> 
 <p><a name="an_6:7">6:7</a> on nema vođe, nadzornika, ni nadstojnika,</p> 
 <p><a name="an_6:8">6:8</a> ljeti se sebi brine za hranu i prikuplja jelo u doba žetve.</p> 
 <p><a name="an_6:9">6:9</a> A ti, dokle ćeš, lijenčino, spavati? Kad ćeš se dići oda sna svoga?</p> 
 <p><a name="an_6:10">6:10</a> Još malo odspavaj, još malo odrijemaj, još malo podvij ruke za počinak</p> 
 <p><a name="an_6:11">6:11</a> i doći će tvoje siromaštvo kao skitač i tvoja oskudica kao oružanik.</p> 
 <p><a name="an_6:12">6:12</a> Nevaljalac i opak čovjek hodi s lažljivim ustima;</p> 
 <p><a name="an_6:13">6:13</a> namiguje očima, lupka nogama, pokazuje prstima;</p> 
 <p><a name="an_6:14">6:14</a> prijevare su mu u srcu, snuje zlo u svako doba, zameće svađe.</p> 
 <p><a name="an_6:15">6:15</a> Zato će mu iznenada doći propast, i učas će se slomiti i neće mu biti lijeka.</p> 
 <p><a name="an_6:16">6:16</a> Šest je stvari koje Gospod mrzi, a sedam ih je gnusoba njegovu biću:</p> 
 <p><a name="an_6:17">6:17</a> ohole oči, lažljiv jezik, ruke koje prolijevaju krv nevinu,</p> 
 <p><a name="an_6:18">6:18</a> srce koje smišlja grešne misli, noge koje hitaju na zlo,</p> 
 <p><a name="an_6:19">6:19</a> lažan svjedok koji širi laži, i čovjek koji zameće svađe među braćom.</p> 
 <p><a name="an_6:20">6:20</a> Sine moj, čuvaj zapovijedi oca svoga i ne odbacuj nauka matere svoje.</p> 
 <p><a name="an_6:21">6:21</a> Priveži ih sebi na srce zauvijek, ovij ih oko svoga grla;</p> 
 <p><a name="an_6:22">6:22</a> da te vode kada hodiš, da te čuvaju kada spavaš i da te razgovaraju kad se probudiš.</p> 
 <p><a name="an_6:23">6:23</a> Jer je zapovijed svjetiljka, pouka je svjetlost, opomene stege put su života;</p> 
 <p><a name="an_6:24">6:24</a> da te čuvaju od zle žene, od laskava jezika tuđinke.</p> 
 <p><a name="an_6:25">6:25</a> Ne poželi u svom srcu njezine ljepote i ne daj da te osvoji trepavicama svojim,</p> 
 <p><a name="an_6:26">6:26</a> jer bludnici dostaje i komad kruha, dok preljubnica lovi dragocjeni život.</p> 
 <p><a name="an_6:27">6:27</a> Može li tko nositi oganj u njedrima a da mu se odjeća ne upali?</p> 
 <p><a name="an_6:28">6:28</a> Može li tko hoditi po živom ugljevlju a svojih nogu da ne ožeže?</p> 
 <p><a name="an_6:29">6:29</a> Tako biva onomu tko ide k ženi svoga bližnjega: neće ostati bez kazne tko god se nje dotakne.</p> 
 <p><a name="an_6:30">6:30</a> Ne sramote li lupeža sve ako je krao da gladan utoli glad:</p> 
 <p><a name="an_6:31">6:31</a> uhvaćen, on sedmerostruko vraća i plaća svim imanjem kuće svoje.</p> 
 <p><a name="an_6:32">6:32</a> Nerazuman je, dakle, tko se upušta s preljubnicom; dušu svoju gubi koji tako čini.</p> 
 <p><a name="an_6:33">6:33</a> Bruke i sramote dopada i rug mu se nikad ne briše.</p> 
 <p><a name="an_6:34">6:34</a> Jer bijesna je ljubomornost u muža: on ne zna za milost u osvetni dan;</p> 
 <p><a name="an_6:35">6:35</a> ne pristaje ni na kakav otkup i ne prima ma kolike mu darove dao.</p> 
 <p><a name="an_7:1">7:1</a> Čuvaj, sine, riječi moje i pohrani moje zapovijedi kod sebe.</p> 
 <p><a name="an_7:2">7:2</a> Čuvaj moje zapovijedi, i bit ćeš živ, i nauk moj kao zjenicu oka svoga.</p> 
 <p><a name="an_7:3">7:3</a> Priveži ih sebi na prste, upiši ih na ploči srca svoga;</p> 
 <p><a name="an_7:4">7:4</a> reci mudrosti: "Moja si sestra" i razboritost nazovi "sestričnom",</p> 
 <p><a name="an_7:5">7:5</a> da te čuva od žene preljubnice, od tuđinke koja laskavo govori.</p> 
 <p><a name="an_7:6">7:6</a> Kad bijah jednom na prozoru svoje kuće i gledah van kroz rešetku,</p> 
 <p><a name="an_7:7">7:7</a> vidjeh među lakovjernima, opazih među momcima nerazumna mladića:</p> 
 <p><a name="an_7:8">7:8</a> prolazio je ulicom kraj njezina ugla i koracao putem k njezinoj kući</p> 
 <p><a name="an_7:9">7:9</a> u sumraku između dana i večeri kad se hvata noćna tmina;</p> 
 <p><a name="an_7:10">7:10</a> i gle, susrete ga žena, bludno odjevena i s prijevarom u srcu.</p> 
 <p><a name="an_7:11">7:11</a> Jogunasta bijaše i razuzdana, noge joj se nisu mogle u kući zadržati;</p> 
 <p><a name="an_7:12">7:12</a> bila je čas na ulici, čas na trgovima i vrebala kod svakog ugla;</p> 
 <p><a name="an_7:13">7:13</a> i uhvati ga i poljubi i reče mu bezobrazna lica:</p> 
 <p><a name="an_7:14">7:14</a> "Bila sam dužna žrtvu pričesnicu, i danas izvrših svoj zavjet;</p> 
 <p><a name="an_7:15">7:15</a> zato sam ti izašla u susret, da te tražim, i nađoh te.</p> 
 <p><a name="an_7:16">7:16</a> Svoju sam postelju nastrla sagovima, vezenim pokrivačima misirskim;</p> 
 <p><a name="an_7:17">7:17</a> svoj sam krevet namirisala smirnom, alojem i cimetom.</p> 
 <p><a name="an_7:18">7:18</a> Hajde da se opijamo nasladom do jutra i da se radujemo užicima ljubavi.</p> 
 <p><a name="an_7:19">7:19</a> Jer muža mi nema kod kuće: otišao je na dalek put;</p> 
 <p><a name="an_7:20">7:20</a> uzeo je sa sobom novčani tobolac; a vratit će se kući tek o uštapu."</p> 
 <p><a name="an_7:21">7:21</a> Tako ga zavede svojim vičnim nagovorom, odvuče ga svojim glatkim usnama.</p> 
 <p><a name="an_7:22">7:22</a> I ludo on pođe za njom, kao što vol ide na klaonicu i kao što jelen zapleten u mrežu čeka</p> 
 <p><a name="an_7:23">7:23</a> dok mu strijela ne probije jetra, i kao ptica što ulijeće u zamku, i ne znajući da će ga to života stajati.</p> 
 <p><a name="an_7:24">7:24</a> Zato me, sine moj, poslušaj i čuj riječi mojih usta.</p> 
 <p><a name="an_7:25">7:25</a> Nek' ti srce ne zastranjuje na njezine putove i ne lutaj po njezinim stazama.</p> 
 <p><a name="an_7:26">7:26</a> Jer je mnoge smrtno ranila i oborila, i mnogo je onih što ih je pobila.</p> 
 <p><a name="an_7:27">7:27</a> U Podzemlje vode putovi kroz njenu kuću, dolje u odaje smrti.</p> 
 <p><a name="an_8:1">8:1</a> Ne propovijeda li mudrost i ne diže li razboritost svoj glas?</p> 
 <p><a name="an_8:2">8:2</a> Navrh brda, uza cestu, na raskršćima stoji,</p> 
 <p><a name="an_8:3">8:3</a> kod izlaza iz grada, kraj ulaznih vrata, ona glasno viče:</p> 
 <p><a name="an_8:4">8:4</a> "Vama, o ljudi, propovijedam i upravljam svoj glas sinovima ljudskim.</p> 
 <p><a name="an_8:5">8:5</a> Shvatite mudrost, vi neiskusni, a vi nerazumni, urazumite srce.</p> 
 <p><a name="an_8:6">8:6</a> Slušajte, jer ću zboriti o važnim stvarima, i moje će usne otkriti što je pravo.</p> 
 <p><a name="an_8:7">8:7</a> Jer moje nepce zbori istinu i zloća je mojim usnama mrska.</p> 
 <p><a name="an_8:8">8:8</a> Sve su riječi mojih usta pravične, u njima nema ništa ni krivo ni prijetvorno.</p> 
 <p><a name="an_8:9">8:9</a> Sve su one jasne razboritomu i pravedne onomu tko je stekao spoznaju.</p> 
 <p><a name="an_8:10">8:10</a> Primajte radije moju pouku no srebro i znanje požudnije od zlata.</p> 
 <p><a name="an_8:11">8:11</a> Jer mudrost je vrednija od biserja i nikakve se dragocjenosti ne mogu porediti s njom.</p> 
 <p><a name="an_8:12">8:12</a> Ja, mudrost, boravim s razboritošću i posjedujem znanje umna djelovanja.</p> 
 <p><a name="an_8:13">8:13</a> Strah Gospodnji mržnja je na zlo. Oholost, samodostatnost, put zloće i usta puna laži - to ja mrzim.</p> 
 <p><a name="an_8:14">8:14</a> Moji su savjet i razboritost, ja sam razbor i moja je jakost.</p> 
 <p><a name="an_8:15">8:15</a> Po meni kraljevi kraljuju i velikaši dijele pravdu.</p> 
 <p><a name="an_8:16">8:16</a> Po meni knezuju knezovi i odličnici i svi suci zemaljski.</p> 
 <p><a name="an_8:17">8:17</a> Ja ljubim one koji ljube mene i nalaze me koji me traže.</p> 
 <p><a name="an_8:18">8:18</a> U mene je bogatstvo i slava, postojano dobro i pravednost.</p> 
 <p><a name="an_8:19">8:19</a> Moj je plod bolji od čista i žežena zlata i moj je prihod bolji od čistoga srebra.</p> 
 <p><a name="an_8:20">8:20</a> Ja kročim putem pravde, sred pravičnih staza,</p> 
 <p><a name="an_8:21">8:21</a> da dadem dobra onima koji me ljube i napunim njihove riznice.</p> 
 <p><a name="an_8:22">8:22</a> Jahve me stvori kao počelo svoga djela, kao najraniji od svojih čina, u pradoba;</p> 
 <p><a name="an_8:23">8:23</a> oblikovana sam još od vječnosti, odiskona, prije nastanka zemlje.</p> 
 <p><a name="an_8:24">8:24</a> Rodih se kad još nije bilo pradubina, dok nije bilo izvora obilnih voda.</p> 
 <p><a name="an_8:25">8:25</a> Rodih se prije nego su utemeljene gore, prije brežuljaka.</p> 
 <p><a name="an_8:26">8:26</a> Kad još ne bijaše načinio zemlje, ni poljana, ni početka zemaljskom prahu;</p> 
 <p><a name="an_8:27">8:27</a> kad je stvarao nebesa, bila sam nazočna, kad je povlačio krug na licu bezdana.</p> 
 <p><a name="an_8:28">8:28</a> Kad je u visini utvrđivao oblake i kad je odredio snagu izvoru pradubina;</p> 
 <p><a name="an_8:29">8:29</a> kad je postavljao moru njegove granice da mu se vode ne preliju preko obala, kad je polagao temelje zemlji,</p> 
 <p><a name="an_8:30">8:30</a> bila sam kraj njega, kao graditeljica, bila u radosti, iz dana u dan, igrajući pred njim sve vrijeme:</p> 
 <p><a name="an_8:31">8:31</a> igrala sam po tlu njegove zemlje, i moja su radost djeca čovjekova.</p> 
 <p><a name="an_8:32">8:32</a> Tako, djeco, poslušajte me, blago onima koji čuvaju moje putove.</p> 
 <p><a name="an_8:33">8:33</a> Poslušajte pouku - da stečete mudrost i nemojte je odbaciti.</p> 
 <p><a name="an_8:34">8:34</a> Blago čovjeku koji me sluša i bdi na mojim vratima svaki dan i koji čuva dovratnike moje.</p> 
 <p><a name="an_8:35">8:35</a> Jer tko nalazi mene, nalazi život i stječe milost od Jahve.</p> 
 <p><a name="an_8:36">8:36</a> A ako se ogriješi o mene, udi svojoj duši: svi koji mene mrze ljube smrt."</p> 
 <p><a name="an_9:1">9:1</a> Mudrost je sazidala sebi kuću, i otesala sedam stupova.</p> 
 <p><a name="an_9:2">9:2</a> Poklala je svoje klanice, pomiješala svoje vino i postavila svoj stol.</p> 
 <p><a name="an_9:3">9:3</a> Poslala je svoje djevojke da objave svrh gradskih visina:</p> 
 <p><a name="an_9:4">9:4</a> "Tko je neiskusan, neka se svrati ovamo!" A nerazumnima govori:</p> 
 <p><a name="an_9:5">9:5</a> "Hodite, jedite od mojega kruha i pijte vina koje sam pomiješala.</p> 
 <p><a name="an_9:6">9:6</a> Ostavite ludost, da biste živjeli, i hodite putem razboritosti."</p> 
 <p><a name="an_9:7">9:7</a> Tko poučava podrugljivca, prima pogrdu, i tko prekorava opakoga, prima ljagu.</p> 
 <p><a name="an_9:8">9:8</a> Ne kori podsmjevača, da te ne zamrzi; kori mudra, da te zavoli.</p> 
 <p><a name="an_9:9">9:9</a> Pouči mudroga, i bit će još mudriji; uputi pravednoga, i uvećat će se njegovo znanje.</p> 
 <p><a name="an_9:10">9:10</a> Gospodnji strah početak je mudrosti, a razboritost je spoznaja Presvetog.</p> 
 <p><a name="an_9:11">9:11</a> "Po meni ti se umnožavaju dani i množe ti se godine života.</p> 
 <p><a name="an_9:12">9:12</a> Ako si mudar, sebi si mudar; budeš li podsmjevač, sam ćeš snositi."</p> 
 <p><a name="an_9:13">9:13</a> Gospođa ludost puna je strasti, prosta je i ne zna ništa.</p> 
 <p><a name="an_9:14">9:14</a> I sjedi na vratima svoje kuće na stolici, u gradskim visinama,</p> 
 <p><a name="an_9:15">9:15</a> te poziva one koji prolaze putem, koji ravno idu svojim stazama:</p> 
 <p><a name="an_9:16">9:16</a> "Tko je neiskusan, neka se svrati ovamo!" I nerazumnomu govori:</p> 
 <p><a name="an_9:17">9:17</a> "Kradena je voda slatka i ugodno je potajno jesti kruh."</p> 
 <p><a name="an_9:18">9:18</a> A on ne zna da su Sjene ondje, da uzvanici njezini počivaju u Podzemlju.</p> 
 <p><a name="an_10:1">10:1</a> Mudar sin veseli oca, a lud je sin žalost majci svojoj.</p> 
 <p><a name="an_10:2">10:2</a> Ne koristi krivo stečeno blago, dok pravednost izbavlja od smrti.</p> 
 <p><a name="an_10:3">10:3</a> Ne dopušta Jahve da gladuje duša pravednika, ali odbija pohlepu opakih.</p> 
 <p><a name="an_10:4">10:4</a> Lijena ruka osiromašuje čovjeka, a marljiva ga obogaćuje.</p> 
 <p><a name="an_10:5">10:5</a> Tko sabira ljeti, razuman je sin, a tko hrče o žetvi, navlači sramotu.</p> 
 <p><a name="an_10:6">10:6</a> Blagoslovi su nad glavom pravedniku, a usta opakih kriju nasilje.</p> 
 <p><a name="an_10:7">10:7</a> Pravednikov je spomen blagoslovljen, a opakom se ime proklinje.</p> 
 <p><a name="an_10:8">10:8</a> Tko je mudra srca, prima zapovijedi, dok brbljava luda propada.</p> 
 <p><a name="an_10:9">10:9</a> Tko nedužno živi, hodi bez straha, a tko ide krivim putovima, poznat će se.</p> 
 <p><a name="an_10:10">10:10</a> Tko žmirka okom, zadaje tugu, a tko ludo zbori, propada.</p> 
 <p><a name="an_10:11">10:11</a> Pravednikova su usta izvor života, a opakomu usta kriju nasilje.</p> 
 <p><a name="an_10:12">10:12</a> Mržnja izaziva svađu, a ljubav pokriva sve pogreške.</p> 
 <p><a name="an_10:13">10:13</a> Na usnama razumnoga nalazi se mudrost, a batina je za leđa nerazumna čovjeka.</p> 
 <p><a name="an_10:14">10:14</a> Mudri kriju znanje, a luđakova su usta blizu propasti.</p> 
 <p><a name="an_10:15">10:15</a> Blago je bogatomu tvrdi grad, a ubogima je propast njihovo siromaštvo.</p> 
 <p><a name="an_10:16">10:16</a> Pravednik prirađuje za život, a opaki prirađuje za grijeh.</p> 
 <p><a name="an_10:17">10:17</a> Tko se naputka drži, na putu je života, a zabluđuje tko se na ukor ne osvrće.</p> 
 <p><a name="an_10:18">10:18</a> Lažljive usne kriju mržnju, a tko klevetu širi, bezuman je!</p> 
 <p><a name="an_10:19">10:19</a> Obilje riječi ne biva bez grijeha, a tko zauzdava svoj jezik, razuman je.</p> 
 <p><a name="an_10:20">10:20</a> Pravednikov je jezik odabrano srebro, a razum opakoga malo vrijedi.</p> 
 <p><a name="an_10:21">10:21</a> Pravednikove su usne hrana mnogima, a luđaci umiru s ludosti svoje.</p> 
 <p><a name="an_10:22">10:22</a> Gospodnji blagoslov obogaćuje i ne prati ga nikakva muka.</p> 
 <p><a name="an_10:23">10:23</a> Bezumniku je radost učiniti sramotno djelo, a razumnu čovjeku biti mudar.</p> 
 <p><a name="an_10:24">10:24</a> Čega se opaki boji, ono će ga stići, a pravednička se želja ispunjava.</p> 
 <p><a name="an_10:25">10:25</a> Kad oluja prohuja, opakoga nestane, a pravednik ima temelj vječni.</p> 
 <p><a name="an_10:26">10:26</a> Kakav je ocat zubima i dim očima, takav je ljenivac onima koji ga šalju.</p> 
 <p><a name="an_10:27">10:27</a> Strah Gospodnji umnaža dane, a opakima se prekraćuju godine.</p> 
 <p><a name="an_10:28">10:28</a> Pravedničko je ufanje puno radosti, a opakima je nada uprazno.</p> 
 <p><a name="an_10:29">10:29</a> Gospodnji je put okrilje bezazlenu, a propast onima koji čine zlo.</p> 
 <p><a name="an_10:30">10:30</a> Pravednik se neće nikad pokolebati, a opakih će nestati s lica zemlje.</p> 
 <p><a name="an_10:31">10:31</a> Pravednikova usta rađaju mudrošću, a opak jezik čupa se s korijenom.</p> 
 <p><a name="an_10:32">10:32</a> Pravednikove usne znaju što je milo, dok usta opakih poznaju zloću.</p> 
 <p><a name="an_11:1">11:1</a> Lažna je mjera mrska Jahvi, a puna mjera mila mu je.</p> 
 <p><a name="an_11:2">11:2</a> S ohološću dolazi sramota, a u smjernih je mudrost.</p> 
 <p><a name="an_11:3">11:3</a> Pravednike vodi nevinost njihova, a bezbožnike upropašćuje njihova opačina.</p> 
 <p><a name="an_11:4">11:4</a> Ne pomaže bogatstvo u dan Božje srdžbe, a pravednost izbavlja od smrti.</p> 
 <p><a name="an_11:5">11:5</a> Nedužnomu pravda njegova put utire, a zao propada od svoje zloće.</p> 
 <p><a name="an_11:6">11:6</a> Poštene izbavlja pravda njihova, a bezbožnici se hvataju u svoju lakomost.</p> 
 <p><a name="an_11:7">11:7</a> Kad zao čovjek umre, nada propada i ufanje u imetak ruši se.</p> 
 <p><a name="an_11:8">11:8</a> Pravednik se od tjeskobe izbavlja, a opaki dolazi na mjesto njegovo.</p> 
 <p><a name="an_11:9">11:9</a> Bezbožnik ustima ubija svoga bližnjega, a pravednici se izbavljaju znanjem.</p> 
 <p><a name="an_11:10">11:10</a> Sa sreće pravedničke grad se raduje i klikuje zbog propasti opakoga.</p> 
 <p><a name="an_11:11">11:11</a> Blagoslovom pravednika grad se diže, a ustima opakih razara se.</p> 
 <p><a name="an_11:12">11:12</a> Nerazumnik prezire svoga bližnjega, dok čovjek uman šuti.</p> 
 <p><a name="an_11:13">11:13</a> Tko s klevetom hodi, otkriva tajnu, a čovjek pouzdana duha čuva se.</p> 
 <p><a name="an_11:14">11:14</a> Gdje vodstva nema, narod propada, jer spasenje je u mnogim savjetnicima.</p> 
 <p><a name="an_11:15">11:15</a> Veoma zlo prolazi tko jamči za drugoga, a bez straha je tko mrzi na jamstvo.</p> 
 <p><a name="an_11:16">11:16</a> Ljupka žena stječe slavu, a krepki muževi bogatstvo.</p> 
 <p><a name="an_11:17">11:17</a> Dobrostiv čovjek sam sebi dobro čini, a okrutnik muči vlastito tijelo.</p> 
 <p><a name="an_11:18">11:18</a> Opak čovjek pribavlja isprazan dobitak, a tko sije pravdu, ima sigurnu nagradu.</p> 
 <p><a name="an_11:19">11:19</a> Tko je čvrst u pravednosti, ide u život, a tko za zlom trči, na smrt mu je.</p> 
 <p><a name="an_11:20">11:20</a> Mrski su Jahvi srcem opaki, a mili su mu životom savršeni.</p> 
 <p><a name="an_11:21">11:21</a> Zaista, zao čovjek neće proći bez kazne, a rod će se pravednički izbaviti.</p> 
 <p><a name="an_11:22">11:22</a> Zlatan je kolut na rilu svinjskom: žena lijepa, a bez razuma.</p> 
 <p><a name="an_11:23">11:23</a> Pravednička je želja samo na sreću, a nada je opakih prolazna.</p> 
 <p><a name="an_11:24">11:24</a> Tko dijeli obilato, sve više ima, a tko škrtari, sve je siromašniji.</p> 
 <p><a name="an_11:25">11:25</a> Podašna duša nalazi okrepu, i tko napaja druge, sam će se napojiti.</p> 
 <p><a name="an_11:26">11:26</a> Tko ne da žita, kune ga narod, a blagoslov je nad glavom onoga koji ga prodaje.</p> 
 <p><a name="an_11:27">11:27</a> Tko traži dobro, nalazi milost, a tko za zlom ide, ono će ga snaći.</p> 
 <p><a name="an_11:28">11:28</a> Tko se uzda u bogatstvo, propada, a pravednici uspijevaju kao zeleno lišće.</p> 
 <p><a name="an_11:29">11:29</a> Tko vlastitu kuću zapusti, vjetar žanje, a luđak je sluga mudromu.</p> 
 <p><a name="an_11:30">11:30</a> Plod je pravednikov drvo života, i mudrac je tko predobiva žive duše.</p> 
 <p><a name="an_11:31">11:31</a> Ako se pravedniku plaća na zemlji, još će se više opakomu i grešniku.</p> 
 <p><a name="an_12:1">12:1</a> Tko ljubi pouku, ljubi znanje, a tko mrzi ukor, lud je.</p> 
 <p><a name="an_12:2">12:2</a> Dobar dobiva milost od Jahve, a podmukao osudu.</p> 
 <p><a name="an_12:3">12:3</a> Zloćom se čovjek ne utvrđuje, a korijen se pravedniku ne pomiče.</p> 
 <p><a name="an_12:4">12:4</a> Kreposna je žena vijenac mužu svojemu, a sramotna mu je kao gnjilež u kostima.</p> 
 <p><a name="an_12:5">12:5</a> Pravedničke su misli pravične, spletke opakih prijevarne.</p> 
 <p><a name="an_12:6">12:6</a> Riječi opakih pogubne su zamke, a pravedne izbavljaju usta njihova.</p> 
 <p><a name="an_12:7">12:7</a> Opaki se ruše i nema ih više, a kuća pravednika ostaje.</p> 
 <p><a name="an_12:8">12:8</a> Čovjek se hvali po oštrini svoga razuma, a prezire se tko je opak srcem.</p> 
 <p><a name="an_12:9">12:9</a> Bolje je biti malen i imati samo jednog slugu nego se hvastati a nemati ni kruha.</p> 
 <p><a name="an_12:10">12:10</a> Pravednik pazi i na život svog živinčeta, dok je opakomu srce okrutno.</p> 
 <p><a name="an_12:11">12:11</a> Tko obrađuje svoju zemlju, sit je kruha, a tko trči za ništavilom, nerazuman je.</p> 
 <p><a name="an_12:12">12:12</a> Čežnja je opakoga mreža od zala, a korijen pravednika daje ploda.</p> 
 <p><a name="an_12:13">12:13</a> Opakomu je zamka grijeh njegovih usana, a pravednik se izbavlja od tjeskobe.</p> 
 <p><a name="an_12:14">12:14</a> Od ploda svojih usta nasitit će se svatko obilno, a ono što je rukama učinio vratit će mu se.</p> 
 <p><a name="an_12:15">12:15</a> Luđaku se čini pravim njegov put, a mudar čovjek sluša savjete.</p> 
 <p><a name="an_12:16">12:16</a> Luđak odmah odaje svoj bijes, a pametan pokriva sramotu.</p> 
 <p><a name="an_12:17">12:17</a> Tko govori istinu, otkriva što je pravo, a lažljiv svjedok prijevaru.</p> 
 <p><a name="an_12:18">12:18</a> Nesmotren govori kao da mačem probada, a jezik je mudrih iscjeljenje.</p> 
 <p><a name="an_12:19">12:19</a> Istinita usta traju dovijeka, a lažljiv jezik samo za čas.</p> 
 <p><a name="an_12:20">12:20</a> Prijevara je u srcu onih koji snuju zlo, a veselje u onih koji dijele miroljubive savjete.</p> 
 <p><a name="an_12:21">12:21</a> Pravednika ne stiže nikakva nevolja, a opaki u zlu grcaju.</p> 
 <p><a name="an_12:22">12:22</a> Mrske su Jahvi usne lažljive, a mili su mu koji zbore istinu.</p> 
 <p><a name="an_12:23">12:23</a> Promišljen čovjek prikriva svoje znanje, a srce bezumničko razglašuje svoju ludost.</p> 
 <p><a name="an_12:24">12:24</a> Marljiva ruka vlada, a nemar vodi u podložnost.</p> 
 <p><a name="an_12:25">12:25</a> Briga u srcu pritiskuje čovjeka, a blaga riječ veseli ga.</p> 
 <p><a name="an_12:26">12:26</a> Pravednik vodi svojeg prijatelja, a opake zavodi njihov put.</p> 
 <p><a name="an_12:27">12:27</a> Nemaran ne ulovi svoje lovine, a marljivost je čovjeku blago dragocjeno.</p> 
 <p><a name="an_12:28">12:28</a> Na stazi pravice stoji život i na njezinu putu nema smrti.</p> 
 <p><a name="an_13:1">13:1</a> Mudar sin sluša naputak očev, a podsmjevač ne sluša ukora.</p> 
 <p><a name="an_13:2">13:2</a> Od ploda usta svojih uživa čovjek sreću, a srce je nevjernika puno nasilja.</p> 
 <p><a name="an_13:3">13:3</a> Tko čuva usta svoja, čuva život svoj, a tko nesmotreno zbori, o glavu mu je.</p> 
 <p><a name="an_13:4">13:4</a> Uzaludna je žudnja lijenčine, a ispunit će se želja marljivih.</p> 
 <p><a name="an_13:5">13:5</a> Pravednik mrzi na lažljivu riječ, a opaki goji mržnju i sramotu.</p> 
 <p><a name="an_13:6">13:6</a> Pravda čuva pobožna, a opake grijeh obara.</p> 
 <p><a name="an_13:7">13:7</a> Netko se gradi bogatim, a ništa nema, netko se gradi siromašnim, a ima veliko bogatstvo.</p> 
 <p><a name="an_13:8">13:8</a> Otkup života bogatstvo je čovjeku; a siromah ne sluša opomene.</p> 
 <p><a name="an_13:9">13:9</a> Svjetlost pravednička blistavo sja, a svjetiljka opakih gasi se.</p> 
 <p><a name="an_13:10">13:10</a> Oholost rađa samo svađu, a mudrost je u onih koji primaju savjet.</p> 
 <p><a name="an_13:11">13:11</a> Naglo stečeno bogatstvo iščezava, a tko sabire pomalo, biva bogat.</p> 
 <p><a name="an_13:12">13:12</a> Predugo očekivanje ubija srce, a ispunjena želja drvo je života.</p> 
 <p><a name="an_13:13">13:13</a> Tko riječ prezire, taj propada, a tko poštiva zapovijedi, plaću dobiva.</p> 
 <p><a name="an_13:14">13:14</a> Pouka mudračeva izvor je životni, ona izbavlja od zamke smrti.</p> 
 <p><a name="an_13:15">13:15</a> Uvid u dobro pribavlja milost, a put bezbožnika hrapav je.</p> 
 <p><a name="an_13:16">13:16</a> Svatko pametan djeluje promišljeno, a bezumnik se hvališe svojom ludošću.</p> 
 <p><a name="an_13:17">13:17</a> Zao glasnik zapada u zlo, a vjeran poslanik donosi spasenje.</p> 
 <p><a name="an_13:18">13:18</a> Siromaštvo i sramota onomu tko odbija pouku, a tko ukor prima, doći će do časti.</p> 
 <p><a name="an_13:19">13:19</a> Slatka je duši ispunjena želja, a bezumnicima je mrsko kloniti se oda zla.</p> 
 <p><a name="an_13:20">13:20</a> Druži se s mudrima, i postat ćeš mudar, a tko se drži bezumnika, postaje opak.</p> 
 <p><a name="an_13:21">13:21</a> Grešnika progoni zlo, a dobro je nagrada pravednima.</p> 
 <p><a name="an_13:22">13:22</a> Valjan čovjek ostavlja baštinu unucima, a bogatstvo se grešnikovo čuva pravedniku.</p> 
 <p><a name="an_13:23">13:23</a> Izobilje je hrane na krčevini siromaškoj, a ima i tko propada s nepravde.</p> 
 <p><a name="an_13:24">13:24</a> Tko štedi šibu, mrzi na sina svog, a tko ga ljubi, na vrijeme ga opominje.</p> 
 <p><a name="an_13:25">13:25</a> Pravednik ima jela do sitosti, a trbuh opakih poznaje oskudicu.</p> 
 <p><a name="an_14:1">14:1</a> Ženska mudrost sagradi kuću, a ludost je rukama razgrađuje.</p> 
 <p><a name="an_14:2">14:2</a> Tko živi s poštenjem, boji se Jahve, a tko ide stranputicom, prezire ga.</p> 
 <p><a name="an_14:3">14:3</a> U luđakovim je ustima šiba za oholost njegovu, a mudre štite vlastite usne.</p> 
 <p><a name="an_14:4">14:4</a> Gdje nema volova, prazne su jasle, a obilna je žetva od snage bikove.</p> 
 <p><a name="an_14:5">14:5</a> Istinit svjedok ne laže, a krivi svjedok širi laž.</p> 
 <p><a name="an_14:6">14:6</a> Podsmjevač traži mudrost i ne nalazi je, a razumni lako dolazi do znanja.</p> 
 <p><a name="an_14:7">14:7</a> Idi od čovjeka bezumna jer nećeš upoznati usne što zbore znanje.</p> 
 <p><a name="an_14:8">14:8</a> Mudrost je pametna čovjeka u tom što pazi na svoj put, a bezumnička ludost prijevara je.</p> 
 <p><a name="an_14:9">14:9</a> Luđacima je grijeh šala, a milost je Božja s poštenima.</p> 
 <p><a name="an_14:10">14:10</a> Srce poznaje svoj jad, i veselje njegovo ne može dijeliti nitko drugi.</p> 
 <p><a name="an_14:11">14:11</a> Dom opakih propast će, a šator će pravednika procvasti.</p> 
 <p><a name="an_14:12">14:12</a> Neki se put učini čovjeku prav, a na koncu vodi k smrti.</p> 
 <p><a name="an_14:13">14:13</a> I u smijehu srce osjeća bol, a poslije veselja dolazi tuga.</p> 
 <p><a name="an_14:14">14:14</a> Otpadnik se siti svojim prestupcima, a dobar čovjek svojim radom.</p> 
 <p><a name="an_14:15">14:15</a> Glupan vjeruje svakoj riječi, a pametan pazi na korak svoj.</p> 
 <p><a name="an_14:16">14:16</a> Mudar se boji i oda zla se uklanja, a bezuman se raspaljuje i bez straha je.</p> 
 <p><a name="an_14:17">14:17</a> Nagao čovjek čini ludosti, a razborit ih podnosi.</p> 
 <p><a name="an_14:18">14:18</a> Glupaci baštine ludost, a mudre ovjenčava znanje.</p> 
 <p><a name="an_14:19">14:19</a> Zli padaju ničice pred dobrima i opaki pred vratima pravednikovim.</p> 
 <p><a name="an_14:20">14:20</a> I svom prijatelju mrzak je siromah, a bogataš ima mnogo ljubitelja.</p> 
 <p><a name="an_14:21">14:21</a> Griješi tko prezire bližnjega svoga, a blago onomu tko je milostiv ubogima.</p> 
 <p><a name="an_14:22">14:22</a> Koji snuju zlo, ne hode li stranputicom, a zar nisu dobrota i vjernost s onima koji snuju dobro?</p> 
 <p><a name="an_14:23">14:23</a> U svakom trudu ima probitka, a pusto brbljanje samo je na siromaštvo.</p> 
 <p><a name="an_14:24">14:24</a> Mudrima je vijenac bogatstvo njihovo, a bezumnima kruna - njihova ludost.</p> 
 <p><a name="an_14:25">14:25</a> Istinit svjedok izbavlja duše, a tko laži širi, taj je varalica.</p> 
 <p><a name="an_14:26">14:26</a> U strahu je Gospodnjem veliko pouzdanje i njegovim je sinovima utočište.</p> 
 <p><a name="an_14:27">14:27</a> Strah Gospodnji izvor je života: on izbavlja od zamke smrti.</p> 
 <p><a name="an_14:28">14:28</a> Mnoštvo je naroda ponos kralju, a bez puka knez propada.</p> 
 <p><a name="an_14:29">14:29</a> Tko se teško srdi, velike je razboritosti, a nabusit duhom pokazuje ludost.</p> 
 <p><a name="an_14:30">14:30</a> Mirno je srce život tijelu, a ljubomor je gnjilež u kostima.</p> 
 <p><a name="an_14:31">14:31</a> Tko tlači siromaha huli na stvoritelja, a časti ga tko je milostiv ubogomu.</p> 
 <p><a name="an_14:32">14:32</a> Opaki propada zbog vlastite pakosti, a pravednik i u samoj smrti nalazi utočište.</p> 
 <p><a name="an_14:33">14:33</a> U razumnu srcu mudrost počiva, a što je u bezumnome, to se i pokaže.</p> 
 <p><a name="an_14:34">14:34</a> Pravednost uzvisuje narod, a grijeh je sramota pucima.</p> 
 <p><a name="an_14:35">14:35</a> Kralju je mio razborit sluga, a na sramotna se srdi.</p> 
 <p><a name="an_15:1">15:1</a> Blag odgovor ublažava jarost, a riječ osorna uvećava srdžbu.</p> 
 <p><a name="an_15:2">15:2</a> Jezik mudrih ljudi proslavlja znanje, a usta bezumnih prosipaju ludost.</p> 
 <p><a name="an_15:3">15:3</a> Oči su Jahvine na svakome mjestu i budno motre i zle i dobre.</p> 
 <p><a name="an_15:4">15:4</a> Blaga je besjeda drvo života, a pakosna je rana duhu.</p> 
 <p><a name="an_15:5">15:5</a> Luđak prezire pouku oca svog, a tko ukor prima, pametno čini.</p> 
 <p><a name="an_15:6">15:6</a> U pravednikovoj je kući mnogo blaga, a opaki zarađuje propast svoju.</p> 
 <p><a name="an_15:7">15:7</a> Usne mudrih siju znanje, a srce je bezumnika nepostojano.</p> 
 <p><a name="an_15:8">15:8</a> Žrtva opakog mrska je Jahvi, a mila mu je molitva pravednika.</p> 
 <p><a name="an_15:9">15:9</a> Put opakih Jahvi je mrzak, a mio mu je onaj koji ide za pravicom.</p> 
 <p><a name="an_15:10">15:10</a> Oštra kazna čeka onog tko ostavlja pravi put, a umrijet će tko mrzi ukor.</p> 
 <p><a name="an_15:11">15:11</a> I Šeol i Abadon stoje pred Jahvom, a nekmoli srca sinova ljudskih.</p> 
 <p><a name="an_15:12">15:12</a> Podsmjevač ne ljubi onog tko ga kori: on se ne druži s mudrima.</p> 
 <p><a name="an_15:13">15:13</a> Veselo srce razvedrava lice, a bol u srcu tjeskoba je duhu.</p> 
 <p><a name="an_15:14">15:14</a> Razumno srce traži znanje, a bezumnička se usta bave ludošću.</p> 
 <p><a name="an_15:15">15:15</a> Svi su dani bijednikovi zli, a komu je srce sretno, na gozbi je bez prestanka.</p> 
 <p><a name="an_15:16">15:16</a> Bolje je malo sa strahom Gospodnjim nego veliko blago i s njime nemir.</p> 
 <p><a name="an_15:17">15:17</a> Bolji je obrok povrća gdje je ljubav nego od utovljena vola gdje je mržnja.</p> 
 <p><a name="an_15:18">15:18</a> Gnjevljiv čovjek zameće svađu, a ustrpljiv utišava raspru.</p> 
 <p><a name="an_15:19">15:19</a> Put je ljenivčev kao glogov trnjak, a utrta je staza pravednika.</p> 
 <p><a name="an_15:20">15:20</a> Mudar sin veseli oca, a bezumnik prezire majku svoju.</p> 
 <p><a name="an_15:21">15:21</a> Ludost je veselje nerazumnomu, a razuman čovjek pravo hodi.</p> 
 <p><a name="an_15:22">15:22</a> Ne uspijevaju nakane kad nema vijećanja, a ostvaruju se gdje je mnogo savjetnika.</p> 
 <p><a name="an_15:23">15:23</a> Čovjek se veseli odgovoru usta svojih, i riječ u pravo vrijeme - kako je ljupka!</p> 
 <p><a name="an_15:24">15:24</a> Razumnu čovjeku put života ide gore, da izmakne carstvu smrti koje je dolje.</p> 
 <p><a name="an_15:25">15:25</a> Jahve ruši kuću oholima, a postavlja među udovici.</p> 
 <p><a name="an_15:26">15:26</a> Mrske su Jahvi zle misli, a dobrostive riječi mile su mu.</p> 
 <p><a name="an_15:27">15:27</a> Tko se grabežu oda, razara svoj dom, a tko mrzi mito, živjet će.</p> 
 <p><a name="an_15:28">15:28</a> Pravednikovo srce smišlja odgovor, a opakomu usta govore zlobom.</p> 
 <p><a name="an_15:29">15:29</a> Daleko je Jahve od opakih, a uslišava molitvu pravednih.</p> 
 <p><a name="an_15:30">15:30</a> Bistar pogled razveseli srce i radosna vijest oživi kosti.</p> 
 <p><a name="an_15:31">15:31</a> Uho koje posluša spasonosan ukor prebiva među mudracima.</p> 
 <p><a name="an_15:32">15:32</a> Tko odbaci pouku, prezire vlastitu dušu, a tko posluša ukor, stječe razboritost.</p> 
 <p><a name="an_15:33">15:33</a> Strah je Gospodnji škola mudrosti, jer pred slavom ide poniznost.</p> 
 <p><a name="an_16:1">16:1</a> Čovjek snuje u srcu, a od Jahve je što će jezik odgovoriti.</p> 
 <p><a name="an_16:2">16:2</a> Čovjeku se svi njegovi putovi čine čisti, a Jahve ispituje duhove.</p> 
 <p><a name="an_16:3">16:3</a> Prepusti Jahvi svoja djela, i tvoje će se namisli ostvariti.</p> 
 <p><a name="an_16:4">16:4</a> Jahve je sve stvorio u svoju svrhu, pa i opakoga za dan zli.</p> 
 <p><a name="an_16:5">16:5</a> Mrzak je Jahvi svatko ohola duha: takav zaista ne ostaje bez kazne.</p> 
 <p><a name="an_16:6">16:6</a> Ljubavlju se i vjernošću pomiruje krivnja, i strahom se Gospodnjim uklanja zlo.</p> 
 <p><a name="an_16:7">16:7</a> Kad su Jahvi mili putovi čovječji, i neprijatelje njegove miri s njim.</p> 
 <p><a name="an_16:8">16:8</a> Bolje je malo s pravednošću nego veliki dohoci s nepravdom.</p> 
 <p><a name="an_16:9">16:9</a> Srce čovječje smišlja svoj put, ali Jahve upravlja korake njegove.</p> 
 <p><a name="an_16:10">16:10</a> Proročanstvo je na usnama kraljevim: u osudi se njegova usta neće ogriješiti.</p> 
 <p><a name="an_16:11">16:11</a> Mjere i tezulje pripadaju Jahvi; njegovo su djelo i svi utezi.</p> 
 <p><a name="an_16:12">16:12</a> Mrsko je kraljevima počiniti opačinu, jer se pravdom utvrđuje prijestolje.</p> 
 <p><a name="an_16:13">16:13</a> Mile su kraljevima usne pravedne i oni ljube onog koji govori pravo.</p> 
 <p><a name="an_16:14">16:14</a> Jarost je kraljeva vjesnik smrti ali je mudar čovjek ublaži.</p> 
 <p><a name="an_16:15">16:15</a> U kraljevu je vedru licu život, i njegova je milost kao oblak s kišom proljetnom.</p> 
 <p><a name="an_16:16">16:16</a> Probitačnije je steći mudrost nego zlato, i stjecati razbor dragocjenije je nego srebro.</p> 
 <p><a name="an_16:17">16:17</a> Životni je put pravednih: kloniti se zla, i tko pazi na svoj put, čuva život svoj.</p> 
 <p><a name="an_16:18">16:18</a> Pred slomom ide oholost i pred padom uznositost.</p> 
 <p><a name="an_16:19">16:19</a> Bolje je biti krotak s poniznima nego dijeliti plijen s oholima.</p> 
 <p><a name="an_16:20">16:20</a> Tko pazi na riječ, nalazi sreću, i tko se uzda u Jahvu, blago njemu.</p> 
 <p><a name="an_16:21">16:21</a> Mudar srcem naziva se razumnim i prijazne usne uvećavaju znanje.</p> 
 <p><a name="an_16:22">16:22</a> Izvor je životni razum onima koji ga imaju, a ludima je kazna njihova ludost.</p> 
 <p><a name="an_16:23">16:23</a> Mudračev duh urazumljuje usta njegova, na usnama mu znanje umnožava.</p> 
 <p><a name="an_16:24">16:24</a> Saće meda riječi su ljupke, slatke duši i lijek kostima.</p> 
 <p><a name="an_16:25">16:25</a> Neki se put čini čovjeku prav, a na kraju vodi k smrti.</p> 
 <p><a name="an_16:26">16:26</a> Radnikova glad radi za nj; jer ga tjeraju usta njegova.</p> 
 <p><a name="an_16:27">16:27</a> Bezočnik pripravlja samo zlo i na usnama mu je oganj plameni.</p> 
 <p><a name="an_16:28">16:28</a> Himben čovjek zameće svađu i klevetnik razdor među prijatelje.</p> 
 <p><a name="an_16:29">16:29</a> Nasilnik zavodi bližnjega svoga i navodi ga na rđav put.</p> 
 <p><a name="an_16:30">16:30</a> Tko očima namiguje, himbu smišlja, a tko usne stišće, već je smislio pakost.</p> 
 <p><a name="an_16:31">16:31</a> Sijede su kose prekrasna kruna, nalaze se na putu pravednosti.</p> 
 <p><a name="an_16:32">16:32</a> Tko se teško srdi, bolji je od junaka, i tko nad sobom vlada, bolji je od osvojitelja grada.</p> 
 <p><a name="an_16:33">16:33</a> U krilo plašta baca se kocka, ali je od Jahve svaka odluka.</p> 
 <p><a name="an_17:1">17:1</a> Bolji je zalogaj suha kruha s mirom nego sa svađom kuća puna žrtvene pečenke.</p> 
 <p><a name="an_17:2">17:2</a> Razuman sluga vlada nad sinom sramotnim i s braćom će dijeliti baštinu.</p> 
 <p><a name="an_17:3">17:3</a> Taljika je za srebro i peć za zlato, a srca iskušava Jahve sam.</p> 
 <p><a name="an_17:4">17:4</a> Zločinac rado sluša usne prijevarne, i lažac spremno prisluškuje pogubnu jeziku.</p> 
 <p><a name="an_17:5">17:5</a> Tko se ruga siromahu, podruguje se Stvoritelju njegovu, i tko se veseli nesreći, ne ostaje bez kazne.</p> 
 <p><a name="an_17:6">17:6</a> Unuci su vijenac starcima, a sinovima ures oci njihovi.</p> 
 <p><a name="an_17:7">17:7</a> Ne dolikuje budali uzvišena besjeda, a još manje odličniku usne lažljive.</p> 
 <p><a name="an_17:8">17:8</a> Dar je čarobni kamen u očima onoga koji ga daje: kamo se god okrene, uspijeva.</p> 
 <p><a name="an_17:9">17:9</a> Tko prikriva prijestup, traži ljubav, a tko glasinu širi, razgoni prijatelje.</p> 
 <p><a name="an_17:10">17:10</a> Razumna se ukor jače doima nego bezumna stotina udaraca.</p> 
 <p><a name="an_17:11">17:11</a> Opak čovjek ide samo za zlom, ali se okrutan glasnik šalje na nj.</p> 
 <p><a name="an_17:12">17:12</a> Bolje je nabasati na medvjedicu kojoj ugrabiše mlade nego na bezumnika u njegovoj ludosti.</p> 
 <p><a name="an_17:13">17:13</a> Tko dobro zlom uzvraća neće ukloniti nesreću od doma svojeg.</p> 
 <p><a name="an_17:14">17:14</a> Zametnuti svađu isto je kao pustiti poplavu: stoga prije nego svađa izbije, udalji se!</p> 
 <p><a name="an_17:15">17:15</a> Tko opravdava krivoga i tko osuđuje pravoga, obojica su mrski Jahvi.</p> 
 <p><a name="an_17:16">17:16</a> Čemu novac u ruci bezumnomu? Da njime mudrost kupi, kad nema razbora!</p> 
 <p><a name="an_17:17">17:17</a> Prijatelj ljubi u svako vrijeme, a u nevolji i bratom postaje.</p> 
 <p><a name="an_17:18">17:18</a> Nerazuman čovjek daje ruku i jamči pred svojim bližnjim.</p> 
 <p><a name="an_17:19">17:19</a> Grijeh ljubi tko ljubi svađu, i tko visoko diže svoja vrata, traži propast.</p> 
 <p><a name="an_17:20">17:20</a> Opak srcem ne nalazi sreće, i komu je jezik zao, zapada u nesreću.</p> 
 <p><a name="an_17:21">17:21</a> Tko rodi bezumna, na tugu mu je; a nije veseo ni otac budale.</p> 
 <p><a name="an_17:22">17:22</a> Veselo je srce izvrstan lijek, a neveseo duh suši kosti.</p> 
 <p><a name="an_17:23">17:23</a> Opaki prima dar iz njedara da bi iskrivio putove pravici.</p> 
 <p><a name="an_17:24">17:24</a> Razuman ima mudrost pred sobom, a bezumniku su oči na kraj zemlje.</p> 
 <p><a name="an_17:25">17:25</a> Briga je ocu bezuman sin i žalost roditeljki svojoj.</p> 
 <p><a name="an_17:26">17:26</a> Ne valja kažnjavati pravednika, a nije pravo ni tući odličnike.</p> 
 <p><a name="an_17:27">17:27</a> Tko usteže svoje riječi, razumije mudrost, i razuman je čovjek mirna duha.</p> 
 <p><a name="an_17:28">17:28</a> I luđak se smatra mudrim kada šuti i razumnim kad susteže svoje usne.</p> 
 <p><a name="an_18:1">18:1</a> Vlastitoj požudi popušta onaj tko zastranjuje, i svađa se usprkos svakom razboru.</p> 
 <p><a name="an_18:2">18:2</a> Bezumnomu nije mio razum; stalo mu je dati srcu oduška.</p> 
 <p><a name="an_18:3">18:3</a> Kad dolazi opačina, dolazi i prezir i bruka sa sramotom.</p> 
 <p><a name="an_18:4">18:4</a> Duboke su vode riječi iz usta nečijih, izvor mudrosti bujica što se razlijeva.</p> 
 <p><a name="an_18:5">18:5</a> Ne valja se obazirati na opaku osobu, da se pravedniku nanese nepravda na sudu.</p> 
 <p><a name="an_18:6">18:6</a> Bezumnikove se usne upuštaju u svađu i njegova usta izazivlju udarce.</p> 
 <p><a name="an_18:7">18:7</a> Bezumnomu su propast vlastita usta i usne su mu zamka životu.</p> 
 <p><a name="an_18:8">18:8</a> Klevetnikove su riječi kao poslastice: spuštaju se u dno utrobe.</p> 
 <p><a name="an_18:9">18:9</a> Tko je nemaran u svom poslu, brat je onomu koji rasipa.</p> 
 <p><a name="an_18:10">18:10</a> Tvrda je kula ime Jahvino: njemu se pravednik utječe i nalazi utočišta.</p> 
 <p><a name="an_18:11">18:11</a> Bogatstvo je bogatašu njegova tvrđava i kao visok zid u mašti njegovoj.</p> 
 <p><a name="an_18:12">18:12</a> Pred slomom se oholi srce čovječje, a pred slavom ide poniznost.</p> 
 <p><a name="an_18:13">18:13</a> Tko odgovara prije nego što sasluša, na ludost mu je i sramotu.</p> 
 <p><a name="an_18:14">18:14</a> Kad je čovjek bolestan, njegov ga duh podiže, a ubijen duh tko će podići?</p> 
 <p><a name="an_18:15">18:15</a> Razumno srce stječe znanje i uho mudrih traži znanje.</p> 
 <p><a name="an_18:16">18:16</a> Dar čovjeku otvara put i vodi ga pred velikaše.</p> 
 <p><a name="an_18:17">18:17</a> Prvi je pravedan u svojoj parnici, a kad dođe njegov protivnik, opovrgne ga.</p> 
 <p><a name="an_18:18">18:18</a> Ždrijeb poravna svađe, pa i među moćnicima odlučuje.</p> 
 <p><a name="an_18:19">18:19</a> Uvrijeđen brat jači je od tvrda grada i svađe su kao prijevornice na tvrđavi.</p> 
 <p><a name="an_18:20">18:20</a> Svatko siti trbuh plodom usta svojih, nasićuje se rodom usana svojih.</p> 
 <p><a name="an_18:21">18:21</a> Smrt i život u vlasti su jeziku, a tko ga miluje, jede od ploda njegova.</p> 
 <p><a name="an_18:22">18:22</a> Tko je našao ženu, našao je sreću i stekao milost od Jahve.</p> 
 <p><a name="an_18:23">18:23</a> Ponizno moleći govori siromah, a grubo odgovara bogataš.</p> 
 <p><a name="an_18:24">18:24</a> Ima prijatelja koji vode u propast, a ima i prijatelja privrženijih od brata.</p> 
 <p><a name="an_19:1">19:1</a> Bolji je siromah koji živi u nedužnosti nego čovjek opakih usana i k tomu bezuman.</p> 
 <p><a name="an_19:2">19:2</a> Revnost bez razboritosti nije dobra, i tko brzo hoda, spotiče se.</p> 
 <p><a name="an_19:3">19:3</a> Ludost čovjeku kvari život, a srce mu se ljuti na Jahvu!</p> 
 <p><a name="an_19:4">19:4</a> Bogatstvo pribavlja mnoge prijatelje, a siromaha i njegov prijatelj ostavlja.</p> 
 <p><a name="an_19:5">19:5</a> Lažljiv svjekok ne ostaje bez kazne, i tko širi laži, neće uteći.</p> 
 <p><a name="an_19:6">19:6</a> Mnogi laskaju licu odličnikovu i svatko je prijatelj čovjeku darežljivu.</p> 
 <p><a name="an_19:7">19:7</a> Na siromaha mrze sva braća njegova, još više se udaljuju od njega prijatelji njegovi: on hlepi za dobrim riječima, ali ih ne nalazi!</p> 
 <p><a name="an_19:8">19:8</a> Tko stječe razboritost, ljubi sebe, a tko čuva razum, nalazi sreću.</p> 
 <p><a name="an_19:9">19:9</a> Lažljiv svjedok ne ostaje bez kazne, i tko širi laži, propada.</p> 
 <p><a name="an_19:10">19:10</a> Ne dolikuje bezumnomu živjeti raskošno, a još manje sluzi vlast nad knezovima.</p> 
 <p><a name="an_19:11">19:11</a> Um čovjeka usteže od srdžbe, a čast mu je oprostiti krivicu.</p> 
 <p><a name="an_19:12">19:12</a> Kraljev je gnjev kao rika lavlja, a njegova milost kao rosa bilju.</p> 
 <p><a name="an_19:13">19:13</a> Nesreća je ocu svojemu bezuman sin, i neprestano prokišnjavanje svađe su ženine.</p> 
 <p><a name="an_19:14">19:14</a> Kuća se i bogatstvo baštine od otaca, a od Jahve je žena razumna.</p> 
 <p><a name="an_19:15">19:15</a> Lijenost navlači čovjeku dubok san i nemarna duša gladuje.</p> 
 <p><a name="an_19:16">19:16</a> Tko se drži zapovijedi, čuva život svoj, a tko ne pazi putove svoje, umire.</p> 
 <p><a name="an_19:17">19:17</a> Jahvi pozaima tko je siromahu milostiv, i on će mu platiti dobročinstvo.</p> 
 <p><a name="an_19:18">19:18</a> Kažnjavaj sina svoga dok ima nade, ali ne idi za tim da ga ubiješ.</p> 
 <p><a name="an_19:19">19:19</a> Tko je jarostan, plaća globu, i kad ga štediš, samo uvećavaš njegov gnjev.</p> 
 <p><a name="an_19:20">19:20</a> Slušaj savjet i primaj pouku, kako bi naposljetku postao mudar.</p> 
 <p><a name="an_19:21">19:21</a> Mnogo je namisli u srcu čovječjem, ali što Jahve naumi, to i bude.</p> 
 <p><a name="an_19:22">19:22</a> Dražest je čovjekova u dobroti njegovoj, i bolji je siromah od lažljivca.</p> 
 <p><a name="an_19:23">19:23</a> Strah Gospodnji daje život, i tko se njime ispuni, zlo ga ne pohodi.</p> 
 <p><a name="an_19:24">19:24</a> Lijenčina umače ruku u zdjelu, ali je ustima svojim ne prinosi.</p> 
 <p><a name="an_19:25">19:25</a> Udari podsmjehivača, i lud se opameti; ukori razumnog, i shvatit će znanje.</p> 
 <p><a name="an_19:26">19:26</a> Sin je sramotan i pokvaren tko zlostavlja oca i odgoni majku.</p> 
 <p><a name="an_19:27">19:27</a> Prestani, sine moj, slušati naputke koji odvode od riječi spoznaje!</p> 
 <p><a name="an_19:28">19:28</a> Nevaljao se svjedok podruguje pravdi i usta opakih gutaju nepravdu.</p> 
 <p><a name="an_19:29">19:29</a> Pripravljene su kazne podsmjevačima i udarci za leđa bezumnika.</p> 
 <p><a name="an_20:1">20:1</a> Vino je podsmjevač, žestoko piće bukač, i tko se njima odaje neće steći mudrosti.</p> 
 <p><a name="an_20:2">20:2</a> Kraljev je gnjev kao rika lavlja: tko ga izaziva, griješi protiv sebe samog.</p> 
 <p><a name="an_20:3">20:3</a> Čast je čovjeku ustegnuti se od raspre, a tko je bezuman počinje svađu.</p> 
 <p><a name="an_20:4">20:4</a> Lijenčina u jesen ne ore: u doba žetve on traži, i ništa nema.</p> 
 <p><a name="an_20:5">20:5</a> Savjet je u srcu čovječjem voda duboka i razuman će je čovjek iscrpsti.</p> 
 <p><a name="an_20:6">20:6</a> Mnogi se naziva dobrim čovjekom, ali tko će naći vjerna čovjeka?</p> 
 <p><a name="an_20:7">20:7</a> Pravednik hodi u bezazlenosti svojoj: blago sinovima njegovim poslije njega!</p> 
 <p><a name="an_20:8">20:8</a> Kralj koji sjedi na stolici sudačkoj istražuje svako zlo svojim očima.</p> 
 <p><a name="an_20:9">20:9</a> Tko može reći: "Očistih srce svoje, oprah se od grijeha svoga?"</p> 
 <p><a name="an_20:10">20:10</a> Dvojaki utezi i dvojaka mjera mrski su Jahvi podjednako.</p> 
 <p><a name="an_20:11">20:11</a> I dijete se poznaje po onome što čini, je li čisto i pravedno djelo njegovo.</p> 
 <p><a name="an_20:12">20:12</a> I uho koje čuje i oko koje vidi, oboje je Jahve načinio.</p> 
 <p><a name="an_20:13">20:13</a> Ne ljubi sna, da ne osiromašiš; otvori oči svoje i nasitit ćeš se kruha.</p> 
 <p><a name="an_20:14">20:14</a> "Loše, loše", govori kupac, a kad ode, hvali se dobrom kupovinom.</p> 
 <p><a name="an_20:15">20:15</a> Ima zlata i mnogih bisera, ali su mudre usne najdragocjeniji nakit.</p> 
 <p><a name="an_20:16">20:16</a> Uzmi haljinu onomu tko je jamčio za drugoga; oplijeni njega umjesto tuđinca.</p> 
 <p><a name="an_20:17">20:17</a> Sladak je čovjeku kruh prijevare, ali mu se usta poslije napune pijeskom.</p> 
 <p><a name="an_20:18">20:18</a> Naumi se provode savjetom: zato dobro razmisli pa vodi boj!</p> 
 <p><a name="an_20:19">20:19</a> Tko okolo kleveće, otkriva tajne: zato se ne miješaj s onim komu su usne uvijek otvorene.</p> 
 <p><a name="an_20:20">20:20</a> Tko kune oca svoga i majku svoju svjetiljka mu se gasi usred tmine.</p> 
 <p><a name="an_20:21">20:21</a> Od početka brzo stečeno imanje na koncu nije blagoslovljeno.</p> 
 <p><a name="an_20:22">20:22</a> Nemoj govoriti: "Osvetit ću se za zlo"; čekaj Jahvu, i on će te spasiti.</p> 
 <p><a name="an_20:23">20:23</a> Mrski su Jahvi dvojaki utezi, i kriva mjera ne valja.</p> 
 <p><a name="an_20:24">20:24</a> Od Jahve su koraci čovječji, i kako da čovjek razumije svoj put?</p> 
 <p><a name="an_20:25">20:25</a> Zamka je čovjeku nesmotreno reći: "Ovo je sveto", a poslije promišljati što je zavjetovao.</p> 
 <p><a name="an_20:26">20:26</a> Mudar kralj umije izlučiti opake i stavlja ih pod točkove.</p> 
 <p><a name="an_20:27">20:27</a> Svjetiljka je Gospodnja duh čovječji: ona istražuje sve do dna utrobe.</p> 
 <p><a name="an_20:28">20:28</a> Dobrota i vjernost čuvaju kralja, jer dobrotom utvrđuje prijestol svoj.</p> 
 <p><a name="an_20:29">20:29</a> Ljepota je mladićima njihova snaga, a starcima je ures sijeda kosa.</p> 
 <p><a name="an_20:30">20:30</a> Krvave masnice očiste zlo i udarci pročiste odaje utrobe.</p> 
 <p><a name="an_21:1">21:1</a> Kraljevo je srce u ruci Jahve kao voda tekućica; vodi ga kuda god hoće.</p> 
 <p><a name="an_21:2">21:2</a> Svaki je put čovjeku pravedan u vlastitim očima, a Jahve ispituje srca.</p> 
 <p><a name="an_21:3">21:3</a> Da se vrši pravda i čini pravo, draže je Jahvi nego žrtva.</p> 
 <p><a name="an_21:4">21:4</a> Ponosite oči i oholo srce i svjetiljka opakih - to je grijeh.</p> 
 <p><a name="an_21:5">21:5</a> Namisli marljivoga samo su na korist, a nagloga samo na siromaštvo.</p> 
 <p><a name="an_21:6">21:6</a> Blago stečeno jezikom lažljivim nestalna je ispraznost onih koji traže smrt.</p> 
 <p><a name="an_21:7">21:7</a> Opake će odnijeti nasilje njihovo jer ne žele činiti pravice.</p> 
 <p><a name="an_21:8">21:8</a> Zapleten je put zločinca, a pravo je djelo čista čovjeka.</p> 
 <p><a name="an_21:9">21:9</a> Bolje je živjeti pod rubom krova nego u zajedničkoj kući sa ženom svadljivom.</p> 
 <p><a name="an_21:10">21:10</a> Duša opakoga želi zlo: u njega nema samilosti ni za bližnjega.</p> 
 <p><a name="an_21:11">21:11</a> Kad se podsmjevač kazni, neiskusan postaje mudar, a mudri iz pouke crpe znanje.</p> 
 <p><a name="an_21:12">21:12</a> Na kuću opakoga pazi Svepravedni i opake strovaljuje u nesreću.</p> 
 <p><a name="an_21:13">21:13</a> Tko zatvori uho svoje pred vikom siromaha, i sam će vikati, ali ga neće nitko uslišati.</p> 
 <p><a name="an_21:14">21:14</a> Potajan dar utišava srdžbu, a poklon ispod ruke i žestoku jarost.</p> 
 <p><a name="an_21:15">21:15</a> Sud pravičan radost je pravedniku a užas zločincima.</p> 
 <p><a name="an_21:16">21:16</a> Čovjek koji skreće s puta razbora počivat će u zboru mrtvačkom.</p> 
 <p><a name="an_21:17">21:17</a> Tko ljubi veselje, postaje siromah, i tko ljubi vino i mirisno ulje, ne obogati se.</p> 
 <p><a name="an_21:18">21:18</a> Opak čovjek otkup je za pravednika, i bezbožnik stupa na mjesto pravednog.</p> 
 <p><a name="an_21:19">21:19</a> Bolje je živjeti u pustinji nego sa ženom svadljivom i gnjevljivom.</p> 
 <p><a name="an_21:20">21:20</a> Krasno je blago i ulje u stanu mudroga, a bezuman ih čovjek rasipa.</p> 
 <p><a name="an_21:21">21:21</a> Tko teži za pravdom i dobrohotnošću, nalazi život i čast.</p> 
 <p><a name="an_21:22">21:22</a> Mudrac nadvladava i grad pun ratnika i krši silu u koju su se uzdali.</p> 
 <p><a name="an_21:23">21:23</a> Tko čuva usta i jezik svoj, čuva sebe od nevolje.</p> 
 <p><a name="an_21:24">21:24</a> Drzovitom i oholici ime je "podsmjevač"; on sve radi s prekomjernom drskošću.</p> 
 <p><a name="an_21:25">21:25</a> Lijenčinu ubija želja njegova jer mu ruke bježe od posla.</p> 
 <p><a name="an_21:26">21:26</a> Opak po cio dan živo želi, a pravednik daje i ne škrtari.</p> 
 <p><a name="an_21:27">21:27</a> Mrska je žrtva opakih, osobito kad se požudno prinosi.</p> 
 <p><a name="an_21:28">21:28</a> Lažljiv svjedok propada, a čovjek koji sluša, opet će govoriti.</p> 
 <p><a name="an_21:29">21:29</a> Opaki pokazuju drsko lice, a poštenjak učvršćuje put svoj.</p> 
 <p><a name="an_21:30">21:30</a> Nema mudrosti i nema razuma i nema savjeta protiv Jahve.</p> 
 <p><a name="an_21:31">21:31</a> Konj se oprema za dan boja, ali Jahve daje pobjedu.</p> 
 <p><a name="an_22:1">22:1</a> Dobro je ime bolje od velika bogatstva,  i bolja je naklonost od srebra i zlata.</p> 
 <p><a name="an_22:2">22:2</a> Bogataš se i siromah sreću: obojicu ih Jahve stvori.</p> 
 <p><a name="an_22:3">22:3</a> Pametan čovjek vidi zlo i skrije se, a glupaci idu bezbrižno i trpe kaznu.</p> 
 <p><a name="an_22:4">22:4</a> Nagrada je poniznosti strah Gospodnji, bogatstvo, čast i život.</p> 
 <p><a name="an_22:5">22:5</a> Trnje i zamke su na putu varalici: tko čuva život svoj, daleko je od oboga.</p> 
 <p><a name="an_22:6">22:6</a> Upućuj dijete prema njegovu putu, pa kad i ostari, neće odstupiti od njega.</p> 
 <p><a name="an_22:7">22:7</a> Bogataš vlada nad siromasima, a dužnik je sluga vjerovniku.</p> 
 <p><a name="an_22:8">22:8</a> Tko sije nepravdu, žanje nesreću, i šiba njegova gnjeva udarit će njega samog.</p> 
 <p><a name="an_22:9">22:9</a> Milostivo se oko blagoslivlje, jer daje od svog kruha siromahu.</p> 
 <p><a name="an_22:10">22:10</a> Otjeraj podsmjevača i prestat će svađe i nestat će nesloga i pogrda.</p> 
 <p><a name="an_22:11">22:11</a> Jahve ljubi čisto srce, i tko je ljubeznih usana, kralj mu je prijatelj.</p> 
 <p><a name="an_22:12">22:12</a> Pogled Jahvin čuva znanje, Jahve pomućuje riječi bezbožnika.</p> 
 <p><a name="an_22:13">22:13</a> Lijenčina veli: "Lav je vani, nasred trga poginuo bih."</p> 
 <p><a name="an_22:14">22:14</a> Duboka jama usta su preljubnice, i na koga se Jahve srdi, pada onamo.</p> 
 <p><a name="an_22:15">22:15</a> Ludost prianja uza srce djetinje: šiba pouke otklanja je od njega.</p> 
 <p><a name="an_22:16">22:16</a> Tko tlači siromaha, taj mu koristi; tko daje bogatašu, samo mu šteti.</p> 
 <p><a name="an_22:17">22:17</a> Riječi mudraca: Prigni uho svoje i čuj riječi moje i upravi svoje srce mojem znanju,</p> 
 <p><a name="an_22:18">22:18</a> jer milina je ako ih čuvaš u nutrini svojoj, i kad ti budu sve spremne na usnama tvojim.</p> 
 <p><a name="an_22:19">22:19</a> Da bi uzdanje tvoje bilo u Jahvi, upućujem danas i tebe.</p> 
 <p><a name="an_22:20">22:20</a> Napisah ti trideset što savjeta što pouka</p> 
 <p><a name="an_22:21">22:21</a> da te poučim riječima istine, da uzmogneš pouzdanim riječima odgovoriti onomu tko te zapita.</p> 
 <p><a name="an_22:22">22:22</a> Nemoj pljačkati siromaha zato što je siromah i ne gazi ubogoga na sudu.</p> 
 <p><a name="an_22:23">22:23</a> Jer će Jahve parbiti parbu njihovu i otet će život onima koji ga njima otimlju.</p> 
 <p><a name="an_22:24">22:24</a> Ne druži se sa srditim i ne idi s čovjekom jedljivim</p> 
 <p><a name="an_22:25">22:25</a> da se ne bi privikao na staze njegove i namjestio zamku duši svojoj.</p> 
 <p><a name="an_22:26">22:26</a> Ne budi među onima koji daju ruku, koji jamče za dugove:</p> 
 <p><a name="an_22:27">22:27</a> ako nemaš čime nadoknaditi, zašto da ti oduzmu i postelju ispod tebe?</p> 
 <p><a name="an_22:28">22:28</a> Ne pomiči prastare međe koju su postavili oci tvoji.</p> 
 <p><a name="an_22:29">22:29</a> Jesi li vidio čovjeka vična poslu svom: takav ima pristup kraljevima i ne služi prostacima.</p> 
 <p><a name="an_23:1">23:1</a> Kad sjedneš blagovati s moćnikom. dobro pazi što je pred tobom;</p> 
 <p><a name="an_23:2">23:2</a> stavljaš nož sebi pod grlo ako si proždrljivac;</p> 
 <p><a name="an_23:3">23:3</a> ne poželi slastica njegovih jer su jelo prijevarno.</p> 
 <p><a name="an_23:4">23:4</a> Ne trudi se stjecati bogatstvo; okani se takve misli;</p> 
 <p><a name="an_23:5">23:5</a> usmjeriš li oči prema njemu, njega već nema jer načini sebi krila kao orao i odleti u nebo.</p> 
 <p><a name="an_23:6">23:6</a> Ne jedi jela zavidnikova, ne čezni za slasticama njegovim,</p> 
 <p><a name="an_23:7">23:7</a> jer on je onakav kako u sebi misli: "Jedi i pij", veli ti, ali mu srce nije s tobom.</p> 
 <p><a name="an_23:8">23:8</a> Zalogaj koji si pojeo izbljuvat ćeš, uzalud ćeš prosut' svoje ljupke riječi.</p> 
 <p><a name="an_23:9">23:9</a> Pred bezumnikom nemoj govoriti jer prezire tvoje umne riječi.</p> 
 <p><a name="an_23:10">23:10</a> Ne pomiči prastare međe i ne prodiri u polje siročadi,</p> 
 <p><a name="an_23:11">23:11</a> jer je moćan njihov osvetnik: branit će njihovo pravo protiv tebe.</p> 
 <p><a name="an_23:12">23:12</a> Obrati pouci srce svoje i uho svoje riječima mudrim.</p> 
 <p><a name="an_23:13">23:13</a> Ne uskraćuj djetetu opomene, jer, udariš li ga šibom, neće umrijeti:</p> 
 <p><a name="an_23:14">23:14</a> biješ ga šibom, ali mu dušu iz Podzemlja izbavljaš.</p> 
 <p><a name="an_23:15">23:15</a> Sine moj, kad ti je mudro srce, i ja se od srca veselim;</p> 
 <p><a name="an_23:16">23:16</a> i kliče sva nutrina moja kad ti usne govore što je pravo.</p> 
 <p><a name="an_23:17">23:17</a> Neka ti srce ne zavidi grešnicima, nego neka ti uvijek bude u strahu Gospodnjem,</p> 
 <p><a name="an_23:18">23:18</a> jer imat ćeš budućnost i tvoja nada neće propasti.</p> 
 <p><a name="an_23:19">23:19</a> Slušaj, sine moj, i mudar budi i ravnim putem vodi srce svoje.</p> 
 <p><a name="an_23:20">23:20</a> Ne druži se s vinopijama ni sa žderačima mesa,</p> 
 <p><a name="an_23:21">23:21</a> jer pijanica i izjelica osiromaše i pospanac se oblači u krpe.</p> 
 <p><a name="an_23:22">23:22</a> Slušaj svoga oca, svoga roditelja, i ne prezri majku kad ostari.</p> 
 <p><a name="an_23:23">23:23</a> Pribavi istinu i ne prodaji je, steci mudrost, pouku i razbor.</p> 
 <p><a name="an_23:24">23:24</a> Radovat će se otac pravednikov, i roditelj će se mudroga veseliti.</p> 
 <p><a name="an_23:25">23:25</a> Neka se veseli otac tvoj i majka tvoja, i neka se raduje roditeljka tvoja.</p> 
 <p><a name="an_23:26">23:26</a> Daj mi, sine moj, srce svoje, i neka oči tvoje raduju putovi moji.</p> 
 <p><a name="an_23:27">23:27</a> Jer bludnica je jama duboka i tuđinka tijesan zdenac.</p> 
 <p><a name="an_23:28">23:28</a> Ona i vreba u zasjedi kao lupež i uvećava broj bezbožnika među ljudima.</p> 
 <p><a name="an_23:29">23:29</a> Komu: ah? komu: jao? komu: svađe? komu: uzdasi? komu: rane nizašto? komu: zamućene oči?</p> 
 <p><a name="an_23:30">23:30</a> Onima što kasno sjede kod vina, koji su došli kušati vino začinjeno.</p> 
 <p><a name="an_23:31">23:31</a> Ne gledaj na vino kad rujno iskri, kad se u čaši svjetlucavo prelijeva: pije se tako glatko,</p> 
 <p><a name="an_23:32">23:32</a> a na kraju ujeda kao zmija i žaca kao guja ljutica.</p> 
 <p><a name="an_23:33">23:33</a> Oči će ti gledati tlapnje i srce govoriti ludosti.</p> 
 <p><a name="an_23:34">23:34</a> I bit će ti kao da ležiš na pučini morskoj ili kao da ležiš navrh jarbola.</p> 
 <p><a name="an_23:35">23:35</a> "Izbiše me, ali me ne zabolje; istukoše me, ali ne osjetih; kad se otrijeznim, još ću tražiti."</p> 
 <p><a name="an_24:1">24:1</a> Ne zavidi opakim ljudima niti želi da budeš s njima.</p> 
 <p><a name="an_24:2">24:2</a> Jer im srce smišlja nasilje i usne govore o nedjelu.</p> 
 <p><a name="an_24:3">24:3</a> Mudrošću se zida kuća i razborom utvrđuje,</p> 
 <p><a name="an_24:4">24:4</a> i po znanju se pune klijeti svakim blagom dragocjenim i ljupkim.</p> 
 <p><a name="an_24:5">24:5</a> Bolji je mudar od jakoga i čovjek razuman od silne ljudine.</p> 
 <p><a name="an_24:6">24:6</a> Jer s promišljanjem se ide u boj i pobjeda je u mnoštvu savjetnika.</p> 
 <p><a name="an_24:7">24:7</a> Previsoka je bezumnomu mudrost: zato na sudu ne otvara usta svojih!</p> 
 <p><a name="an_24:8">24:8</a> Tko smišlja zlo zove se učitelj podmukli.</p> 
 <p><a name="an_24:9">24:9</a> Ludost samo grijeh snuje, i podrugljivac je mrzak ljudima.</p> 
 <p><a name="an_24:10">24:10</a> Kloneš li u dan bijede, bijedna je tvoja snaga.</p> 
 <p><a name="an_24:11">24:11</a> Izbavi one koje vode u smrt; i spasavaj one koji posrćući idu na stratište.</p> 
 <p><a name="an_24:12">24:12</a> Ako kažeš: "Nismo za to znali", ne razumije li onaj koji ispituje srca? I ne znade li onaj koji ti čuva dušu? I ne plaća li on svakomu po njegovim djelima?</p> 
 <p><a name="an_24:13">24:13</a> Jedi med, sine moj, jer je dobar, i saće je slatko nepcu tvome.</p> 
 <p><a name="an_24:14">24:14</a> Takva je, znaj, i mudrost tvojoj duši: ako je nađeš, našao si budućnost i nada tvoja neće propasti.</p> 
 <p><a name="an_24:15">24:15</a> Ne postavljaj, opaki, zasjede stanu pravednikovu, ne čini nasilja boravištu njegovu;</p> 
 <p><a name="an_24:16">24:16</a> jer padne li pravednik i sedam puta, on ustaje, a opaki propadaju u nesreći.</p> 
 <p><a name="an_24:17">24:17</a> Ne veseli se kad padne neprijatelj tvoj i ne kliči srcem kada on posrće,</p> 
 <p><a name="an_24:18">24:18</a> da ne bi vidio Jahve i za zlo uzeo i obratio srdžbu svoju od njega.</p> 
 <p><a name="an_24:19">24:19</a> Nemoj se srditi zbog zločinaca, nemoj zavidjeti opakima,</p> 
 <p><a name="an_24:20">24:20</a> jer zao čovjek nema budućnosti, svjetiljka opakih gasi se.</p> 
 <p><a name="an_24:21">24:21</a> Boj se Jahve, sine moj, i kralja: i ne buni se ni protiv jednoga ni protiv drugoga.</p> 
 <p><a name="an_24:22">24:22</a> Jer iznenada provaljuje nesreća njihova i tko zna kad će doći propast njihova.</p> 
 <p><a name="an_24:23">24:23</a> I ovo je od mudraca: Ne valja biti pristran na sudu.</p> 
 <p><a name="an_24:24">24:24</a> Tko opakomu veli: "Pravedan si", proklinju ga narodi i kunu puci;</p> 
 <p><a name="an_24:25">24:25</a> a oni koji ga ukore nalaze zadovoljstvo, i na njih dolazi blagoslov sreće.</p> 
 <p><a name="an_24:26">24:26</a> U usta ljubi tko odgovara pošteno.</p> 
 <p><a name="an_24:27">24:27</a> Svrši svoj posao vani i uredi svoje polje, potom i kuću svoju zidaj.</p> 
 <p><a name="an_24:28">24:28</a> Ne svjedoči lažno na bližnjega svoga: zar ćeš varati usnama svojim?</p> 
 <p><a name="an_24:29">24:29</a> Ne reci: "Kako je on meni učinio, tako ću i ja njemu; platit ću tom čovjeku po djelu njegovu!"</p> 
 <p><a name="an_24:30">24:30</a> Prolazio sam mimo polje nekog lijenčine i mimo vinograd nekog luđaka,</p> 
 <p><a name="an_24:31">24:31</a> i gle, sve bijaše zaraslo u koprive, i sve pokrio čkalj, i kamena ograda porušena.</p> 
 <p><a name="an_24:32">24:32</a> Vidjeh to i pohranih u srcu, promotrih i uzeh pouku:</p> 
 <p><a name="an_24:33">24:33</a> "Još malo odspavaj, još malo odrijemaj, još malo podvij ruke za počinak,</p> 
 <p><a name="an_24:34">24:34</a> i doći će tvoje siromaštvo kao skitač i oskudica kao oružanik!"</p> 
 <p><a name="an_25:1">25:1</a> I ovo su mudre izreke Salomonove; sabrali ih ljudi Ezekije, kralja judejskog.</p> 
 <p><a name="an_25:2">25:2</a> Slava je Božja sakrivati stvar, a slava kraljevska istraživati je.</p> 
 <p><a name="an_25:3">25:3</a> Neistražljivo je nebo u visinu, zemlja u dubinu i srce kraljevsko.</p> 
 <p><a name="an_25:4">25:4</a> Ukloni trosku od srebra, i uspjet će posao zlataru.</p> 
 <p><a name="an_25:5">25:5</a> Ukloni opakoga ispred kralja, i utvrdit će se pravicom prijestol njegov.</p> 
 <p><a name="an_25:6">25:6</a> Ne veličaj se pred kraljem i ne sjedaj na mjesto velikaško,</p> 
 <p><a name="an_25:7">25:7</a> jer je bolje da ti se kaže: "Popni se gore" nego da te ponize pred odličnikom.</p> 
 <p><a name="an_25:8">25:8</a> Što su ti oči vidjele ne iznosi prebrzo na raspru; jer što ćeš učiniti na koncu kad te opovrgne bližnji tvoj?</p> 
 <p><a name="an_25:9">25:9</a> Kad si u parbi s bližnjim svojim, ne otkrivaj tuđe tajne,</p> 
 <p><a name="an_25:10">25:10</a> da te ne izgrdi tko čuje i da ti se kleveta ne vrati.</p> 
 <p><a name="an_25:11">25:11</a> Riječi kazane u pravo vrijeme zlatne su jabuke u srebrnim posudama.</p> 
 <p><a name="an_25:12">25:12</a> Mudrac koji kori uhu je poslušnu zlatan prsten i ogrlica od tanka zlata.</p> 
 <p><a name="an_25:13">25:13</a> Vjeran je glasnik onomu tko ga šalje kao ledena studen u doba žetve: on krijepi dušu svoga gospodara.</p> 
 <p><a name="an_25:14">25:14</a> Tko se diči lažljivim darom, on je kao oblak i vjetar bez kiše.</p> 
 <p><a name="an_25:15">25:15</a> Strpljivošću se ublažava sudac, mek jezik i kosti lomi.</p> 
 <p><a name="an_25:16">25:16</a> Kad naiđeš na med, jedi umjereno, kako se ne bi prejeo i pojedeno izbljuvao.</p> 
 <p><a name="an_25:17">25:17</a> Rijetko zalazi u kuću bližnjega svoga, da te se ne zasiti i ne zamrzi na te.</p> 
 <p><a name="an_25:18">25:18</a> Čovjek koji svjedoči lažno na bližnjega svoga on je kao bojni malj i mač i oštra strijela.</p> 
 <p><a name="an_25:19">25:19</a> Uzdanje u bezbožnika na dan nevolje - krnjav je zub i noga klecava.</p> 
 <p><a name="an_25:20">25:20</a> Kao onaj koji skida haljinu u zimski dan ili ocat lije na ranu, takav je onaj tko pjeva pjesmu turobnu srcu.</p> 
 <p><a name="an_25:21">25:21</a> Ako je gladan neprijatelj tvoj, nahrani ga kruhom, i ako je žedan, napoji ga vodom.</p> 
 <p><a name="an_25:22">25:22</a> Jer mu zgrćeš ugljevlje na glavu i Jahve će ti platiti.</p> 
 <p><a name="an_25:23">25:23</a> Sjeverni vjetar donosi dažd, a himben jezik srdito lice.</p> 
 <p><a name="an_25:24">25:24</a> Bolje je stanovati pod rubom krova nego u zajedničkoj kući sa ženom svadljivom.</p> 
 <p><a name="an_25:25">25:25</a> Kao studena voda žednu grlu, takva je dobra vijest iz zemlje daleke.</p> 
 <p><a name="an_25:26">25:26</a> Kao zatrpan izvor i vrelo zamućeno, takav je pravednik koji kleca pred opakim.</p> 
 <p><a name="an_25:27">25:27</a> Jesti mnogo meda nije dobro niti tražiti pretjerane časti.</p> 
 <p><a name="an_25:28">25:28</a> Grad razvaljen i bez zidova - takav je čovjek koji nema vlasti nad sobom.</p> 
 <p><a name="an_26:1">26:1</a> Kao snijeg ljeti ili kiša o žetvi, tako pristaju počasti bezumnomu.</p> 
 <p><a name="an_26:2">26:2</a> Kao vrabac kad prhne i lastavica kad odleti, tako se i bezrazložna kletva ne ispunja.</p> 
 <p><a name="an_26:3">26:3</a> Bič konju, uzda magarcu, a šiba leđima bezumnika.</p> 
 <p><a name="an_26:4">26:4</a> Ne odgovaraj bezumniku po njegovoj ludosti, da mu i sam ne postaneš jednak.</p> 
 <p><a name="an_26:5">26:5</a> Odgovori bezumniku po ludosti njegovoj, da se ne bi učinio sam sebi mudar.</p> 
 <p><a name="an_26:6">26:6</a> Odsijeca noge sebi i gorčinu pije tko po bezumnom poruke šalje.</p> 
 <p><a name="an_26:7">26:7</a> Klecava bedra u hromoga - mudra je izreka u ustima bezumničkim.</p> 
 <p><a name="an_26:8">26:8</a> Kamen za praćku vezuje tko bezumnom iskazuje čast.</p> 
 <p><a name="an_26:9">26:9</a> Trnovita grana u ruci pijanice: mudra izreka u ustima bezumnika.</p> 
 <p><a name="an_26:10">26:10</a> Strijelac koji ranjava sve prolaznike: takav je onaj tko unajmljuje bezumnika.</p> 
 <p><a name="an_26:11">26:11</a> Bezumnik se vraća svojoj ludosti kao što se pas vraća na svoju bljuvotinu.</p> 
 <p><a name="an_26:12">26:12</a> Vidiš li čovjeka koji se sam sebi mudrim čini? Znaj, i od bezumnika ima više nade nego od njega!</p> 
 <p><a name="an_26:13">26:13</a> Lijenčina veli: "Zvijer je na putu, i lav je na ulicama."</p> 
 <p><a name="an_26:14">26:14</a> Kao što se vrata okreću na stožerima svojim, tako i lijenčina na postelji svojoj.</p> 
 <p><a name="an_26:15">26:15</a> Lijenčina umače ruku u zdjelu, ali je ne može prinijeti ustima.</p> 
 <p><a name="an_26:16">26:16</a> Lijenčina se čini sebi mudrijim od sedmorice koji umno odgovaraju.</p> 
 <p><a name="an_26:17">26:17</a> Psa za uši hvata tko se, u prolazu, umiješa u raspru koja ga se ne tiče.</p> 
 <p><a name="an_26:18">26:18</a> Kao bjesomučnik koji baca zublje, strelice i sije smrt,</p> 
 <p><a name="an_26:19">26:19</a> takav je čovjek koji vara bližnjega svoga i veli: "Samo se našalih."</p> 
 <p><a name="an_26:20">26:20</a> Kad nestane drva, oganj se gasi, i kad više nema klevetnika, prestaje svađa.</p> 
 <p><a name="an_26:21">26:21</a> Ugljen je za žeravnicu i drvo za oganj, a svadljivac da raspaljuje svađu.</p> 
 <p><a name="an_26:22">26:22</a> Klevetnikove su riječi kao slastice: spuštaju se u dno utrobe.</p> 
 <p><a name="an_26:23">26:23</a> Srebrna gleđa preko zemljana suđa: laskave usne i opako srce.</p> 
 <p><a name="an_26:24">26:24</a> Mrzitelj hini usnama svojim, a u sebi nosi prijevaru;</p> 
 <p><a name="an_26:25">26:25</a> ne vjeruj mu kad ljupkim glasom govori, jer u srcu mu je sedam grdila;</p> 
 <p><a name="an_26:26">26:26</a> ako himbom skriva mržnju, njegova će se opačina otkriti na zboru.</p> 
 <p><a name="an_26:27">26:27</a> Tko jamu kopa, sam u nju pada, i tko kamen valja, na njega se prevaljuje.</p> 
 <p><a name="an_26:28">26:28</a> Lažljiv jezik mrzi svoje žrtve, laskava usta propast spremaju.</p> 
 <p><a name="an_27:1">27:1</a> Ne hvali se danom sutrašnjim jer ne znaš što danas može donijeti.</p> 
 <p><a name="an_27:2">27:2</a> Neka te hvali drugi, a ne tvoja usta, tuđinac, a ne tvoje usne.</p> 
 <p><a name="an_27:3">27:3</a> Težak je kamen i pijesak je težak, ali je od obojega teži bezumnikov bijes.</p> 
 <p><a name="an_27:4">27:4</a> Jarost je okrutna i srdžba žestoka a tko će odoljeti ljubomoru?</p> 
 <p><a name="an_27:5">27:5</a> Bolji je javni ukor nego lažna ljubav.</p> 
 <p><a name="an_27:6">27:6</a> Čestiti su udarci prijateljevi, a lažni poljupci neprijateljevi.</p> 
 <p><a name="an_27:7">27:7</a> Sito grlo prezire i med samotok, a gladnu je i sve gorko - slatko.</p> 
 <p><a name="an_27:8">27:8</a> Kao ptica daleko od gnijezda svog, takav je čovjek daleko od svojeg zavičaja.</p> 
 <p><a name="an_27:9">27:9</a> Kao što ulje i kad vesele srce, tako i slatkoća prijateljstva tješi dušu.</p> 
 <p><a name="an_27:10">27:10</a> Ne ostavljaj prijatelja svoga ni prijatelja očeva i ne dolazi u kuću bratovu kad si u nesreći; bolji je susjed blizu nego brat daleko.</p> 
 <p><a name="an_27:11">27:11</a> Budi mudar, sine moj, i obraduj mi srce da mogu odgovoriti onome koji me grdi.</p> 
 <p><a name="an_27:12">27:12</a> Pametan čovjek opazi zlo i skrije se, a glupaci idu bezbrižno i trpe kaznu.</p> 
 <p><a name="an_27:13">27:13</a> Uzmi haljinu onomu tko je jamčio za drugoga i oplijeni ga mjesto tuđinca.</p> 
 <p><a name="an_27:14">27:14</a> Tko pozdravlja svoga prijatelja naglas, a rano ujutro, prima mu se blagoslov za kletvu.</p> 
 <p><a name="an_27:15">27:15</a> Streha što prokišnjava za žestoke kiše i svadljiva žena - jedno su te isto.</p> 
 <p><a name="an_27:16">27:16</a> Tko nju zaustavlja, zaustavlja vjetar i desnicom hvata ulje.</p> 
 <p><a name="an_27:17">27:17</a> Željezo se željezom oštri i čovjek oštri jedan drugoga.</p> 
 <p><a name="an_27:18">27:18</a> Tko čuva smokvu, jede od njena ploda, i tko čuva svoga gospodara, poštiva se.</p> 
 <p><a name="an_27:19">27:19</a> Kao što se u vodi različito odražava lice od lica, tako i u srcu čovjek od čovjeka.</p> 
 <p><a name="an_27:20">27:20</a> Carstvo Smrti i Propast ne mogu se zasititi, tako ni oči čovječje.</p> 
 <p><a name="an_27:21">27:21</a> Taljika je za srebro i peć za zlato, a čovjek se poznaje po ustima koja ga hvale.</p> 
 <p><a name="an_27:22">27:22</a> Da bezumnika stučeš tučkom u stupi, ne bi ga ostavila ludost njegova.</p> 
 <p><a name="an_27:23">27:23</a> Brižno pazi na stoku svoju i srcem se brini o stadima,</p> 
 <p><a name="an_27:24">27:24</a> jer blago ne traje dovijeka; i baštini li se kruna od koljena do koljena?</p> 
 <p><a name="an_27:25">27:25</a> Kad trava nikne i zelen se pokaže i bilje se kupi planinsko,</p> 
 <p><a name="an_27:26">27:26</a> tad su ti janjci za odijelo i jarci za kupovinu polja;</p> 
 <p><a name="an_27:27">27:27</a> tad imaš izobilje kozjega mlijeka sebi za jelo, i za hranu kući svojoj i za prehranu sluškinjama svojim.</p> 
 <p><a name="an_28:1">28:1</a> Opaki bježe i kad ih nitko ne progoni,  a pravednici su neustrašivi kao mladi lav.</p> 
 <p><a name="an_28:2">28:2</a> Kad se u zemlji griješi, mnogi su joj knezovi, a s čovjekom razumnim i umnim uprava je postojana.</p> 
 <p><a name="an_28:3">28:3</a> Čovjek opak koji tlači ubogoga - kiša je razorna poslije koje kruha nema.</p> 
 <p><a name="an_28:4">28:4</a> Koji zapuštaju Zakon, veličaju opake, a koji se drže Zakona, protive im se.</p> 
 <p><a name="an_28:5">28:5</a> Zli ljudi ne razumiju pravice, a koji traže Jahvu, razumiju sve.</p> 
 <p><a name="an_28:6">28:6</a> Bolji je siromah koji živi bezazleno nego bogataš koji kroči krivim putem.</p> 
 <p><a name="an_28:7">28:7</a> Tko se drži Zakona, razuman je sin, a tko se druži s izbjeglicama, sramoti oca svoga.</p> 
 <p><a name="an_28:8">28:8</a> Tko umnožava bogatstvo svoje lihvom i pridom, skuplja ga onomu tko je milostiv ubogima.</p> 
 <p><a name="an_28:9">28:9</a> Tko uklanja uho svoje da ne sluša Zakona, i molitva je njegova mrska.</p> 
 <p><a name="an_28:10">28:10</a> Tko zavodi poštene na put zao, past će u jamu svoju, a pošteni će baštiniti sreću.</p> 
 <p><a name="an_28:11">28:11</a> Bogat se čovjek čini sebi mudrim, ali će ga razuman siromah raskrinkati.</p> 
 <p><a name="an_28:12">28:12</a> Velika je slava kad se raduju pravednici, a kad se dižu opaki, ljudi se kriju.</p> 
 <p><a name="an_28:13">28:13</a> Tko skriva svoje grijehe, nema sreće, a tko ih ispovijeda i odriče ih se, milost nalazi.</p> 
 <p><a name="an_28:14">28:14</a> Blago čovjeku uvijek bojaznu, jer čovjek okorjela srca zapada u nesreću.</p> 
 <p><a name="an_28:15">28:15</a> Lav koji riče i gladan medvjed: takav je opak vladalac siromašnu narodu.</p> 
 <p><a name="an_28:16">28:16</a> Nerazuman knez čini mnoga nasilja, a koji mrzi lakomost, dugo živi.</p> 
 <p><a name="an_28:17">28:17</a> Onaj koga tišti krvna krivica, do groba bježi: ne zaustavljajte ga.</p> 
 <p><a name="an_28:18">28:18</a> Spasava se tko živi pravedno, tko se koleba između dva puta, propada na jednom od njih.</p> 
 <p><a name="an_28:19">28:19</a> Tko obrađuje svoju zemlju, nasitit će se kruha, a tko trči za tlapnjama, nasitit će se siromaštva.</p> 
 <p><a name="an_28:20">28:20</a> Čestit čovjek stječe blagoslov, a tko hrli za bogatstvom, ne ostaje bez kazne.</p> 
 <p><a name="an_28:21">28:21</a> Ne valja biti pristran na sudu, jer i za zalogaj kruha čovjek čini zlo.</p> 
 <p><a name="an_28:22">28:22</a> Pohlepnik hrli za bogatstvom, a ne zna da će ga stići oskudica.</p> 
 <p><a name="an_28:23">28:23</a> Tko kori čovjeka, nalazi poslije veću milost nego onaj koji laska jezikom.</p> 
 <p><a name="an_28:24">28:24</a> Tko pljačka oca svoga i majku svoju i veli: "Nije grijeh", drug je razbojniku.</p> 
 <p><a name="an_28:25">28:25</a> Lakomac zameće svađu, a tko se uzda u Jahvu, uspjet će.</p> 
 <p><a name="an_28:26">28:26</a> Bezuman je tko se uzda u svoje srce, a spasava se tko živi mudro.</p> 
 <p><a name="an_28:27">28:27</a> Tko daje siromahu, ne trpi oskudicu; a tko odvraća oči svoje, bit će proklet.</p> 
 <p><a name="an_28:28">28:28</a> Kad se dižu opaki, ljudi se kriju, a kad propadaju, tad se množe pravednici.</p> 
 <p><a name="an_29:1">29:1</a> Čovjek koji, po opomeni, ostaje tvrdoglav,  u tren će se slomiti, i neće mu biti spasa.</p> 
 <p><a name="an_29:2">29:2</a> Narod se veseli kad se množe pravednici, a puk uzdiše kad zavlada opaki.</p> 
 <p><a name="an_29:3">29:3</a> Čovjek koji ljubi mudrost, veseli oca svoga, a koji se druži s bludnicama, rasipa imetak.</p> 
 <p><a name="an_29:4">29:4</a> Kralj pravicom održava državu, a ruši je čovjek koji nameće daće.</p> 
 <p><a name="an_29:5">29:5</a> Čovjek koji laska bližnjemu svome razapinje mrežu stopama njegovim.</p> 
 <p><a name="an_29:6">29:6</a> U grijehu je zamka zlu čovjeku, a pravednik likuje i veseli se.</p> 
 <p><a name="an_29:7">29:7</a> Pravednik razumije pravo malenih, a opaki ne shvaća spoznaju.</p> 
 <p><a name="an_29:8">29:8</a> Podsmjevači uzbunjuju grad, a mudri stišavaju srdžbu.</p> 
 <p><a name="an_29:9">29:9</a> Kad se mudrac parbi s bezumnikom, il' se srdio, il' se smijao, svejednako mira nema.</p> 
 <p><a name="an_29:10">29:10</a> Krvopije mrze poštenoga, a pravednici mu se za život brinu.</p> 
 <p><a name="an_29:11">29:11</a> Bezumnik izlijeva sav svoj gnjev, a mudrac susteže svoju srdžbu.</p> 
 <p><a name="an_29:12">29:12</a> Ako vladalac posluša riječ lažljivu, sve mu sluge postaju opake.</p> 
 <p><a name="an_29:13">29:13</a> Siromah se i gulikoža susreću: Jahve obojici prosvjetljuje oči.</p> 
 <p><a name="an_29:14">29:14</a> Kralj koji sudi siromasima po istini ima prijesto čvrst dovijeka.</p> 
 <p><a name="an_29:15">29:15</a> Šiba i ukor podaruju mudrost, a razuzdan mladić sramoti majku svoju.</p> 
 <p><a name="an_29:16">29:16</a> Kad se množe opaki, množi se i grijeh, ali pravednici promatraju propast njihovu.</p> 
 <p><a name="an_29:17">29:17</a> Ukori sina svoga, i zadovoljit će te i dati radost duši tvojoj.</p> 
 <p><a name="an_29:18">29:18</a> Kad objave nema, narod se razuzda, a blago onome tko se drži Zakona!</p> 
 <p><a name="an_29:19">29:19</a> Samim se riječima sluga ne popravlja, jer se ne pokorava iako umom shvaća.</p> 
 <p><a name="an_29:20">29:20</a> Jesi li vidio čovjeka brza na riječima? I bezumnik ima više nade nego on.</p> 
 <p><a name="an_29:21">29:21</a> Tko mazi slugu svoga od djetinjstva bit će mu poslije neposlušan.</p> 
 <p><a name="an_29:22">29:22</a> Gnjevljiv čovjek zameće svađu, a naprasit čovjek počini mnoge grijehe.</p> 
 <p><a name="an_29:23">29:23</a> Oholost ponizuje čovjeka, a ponizan duhom postiže časti.</p> 
 <p><a name="an_29:24">29:24</a> Tko s lupežom plijen dijeli, mrzi sebe samog: čuje proklinjanje i ništa ne otkriva.</p> 
 <p><a name="an_29:25">29:25</a> Strah čovjeku postavlja zamku, a tko se uzda u Jahvu, nalazi okrilje.</p> 
 <p><a name="an_29:26">29:26</a> Mnogi traže milost vladaočevu, ali Jahve dijeli pravdu svakome.</p> 
 <p><a name="an_29:27">29:27</a> Nepravednik je mrzak pravednicima, a pravednik je mrzak opakima.</p> 
 <p><a name="an_30:1">30:1</a> Riječi Agura, sina Jakeova, iz Mase; proročanstvo njegovo  za Itiela, za Itiela i Ukala.</p> 
 <p><a name="an_30:2">30:2</a> Da, preglup sam da bih bio čovjek i nemam razbora čovječjeg.</p> 
 <p><a name="an_30:3">30:3</a> Ne stekoh mudrosti i ne poznajem znanosti svetih!</p> 
 <p><a name="an_30:4">30:4</a> Tko uzađe na nebo i siđe? Tko uhvati vjetar u šake svoje? Tko sabra vode u plašt svoj? Tko postavi krajeve zemaljske? Kako se zove i kako mu se zove sin? Znaš li?</p> 
 <p><a name="an_30:5">30:5</a> Svaka je Božja riječ prokušana, štit onima koji se u nj uzdaju.</p> 
 <p><a name="an_30:6">30:6</a> Ne dodaji ništa njegovim riječima, da te ne prekori i ne smatra lažljivim.</p> 
 <p><a name="an_30:7">30:7</a> Za dvoje te molim, ne uskrati mi, dok ne umrem:</p> 
 <p><a name="an_30:8">30:8</a> udalji od mene licemjernu i lažnu riječ; ne daj mi siromaštva ni bogatstva: hrani me kruhom mojim dostatnim;</p> 
 <p><a name="an_30:9">30:9</a> inače bih, presitivši se, zatajio tebe i rekao: "Tko je Jahve?" Ili bih, osiromašivši, krao i oskvrnio ime Boga svojega.</p> 
 <p><a name="an_30:10">30:10</a> Ne klevetaj sluge gospodaru njegovu, jer bi te mogao kleti i ti morao okajati.</p> 
 <p><a name="an_30:11">30:11</a> Ima izrod koji kune oca svoga i ne blagoslivlje majke svoje!</p> 
 <p><a name="an_30:12">30:12</a> Izrod koji za se misli da je čist, a od kala svojeg nije opran!</p> 
 <p><a name="an_30:13">30:13</a> Izrod uznositih očiju koji visoko diže svoje trepavice!</p> 
 <p><a name="an_30:14">30:14</a> Izrod komu su zubi mačevi i očnjaci noževi da proždiru nesretnike na zemlji i siromahe među ljudima!</p> 
 <p><a name="an_30:15">30:15</a> Pijavica ima dvije kćeri: "Daj! Daj!" Postoje tri stvari nezasitne i četiri koje ne kažu: "Dosta!"</p> 
 <p><a name="an_30:16">30:16</a> Carstvo smrti, jalova utroba, zemlja nikad gasna vode i vatra koja nikad ne kaže: "Dosta!"</p> 
 <p><a name="an_30:17">30:17</a> Oko koje se ruga ocu i odriče posluh majci iskljuvat će potočni gavrani i izjesti mladi orlovi.</p> 
 <p><a name="an_30:18">30:18</a> Troje mi je nedokučivo, a četvrto ne razumijem:</p> 
 <p><a name="an_30:19">30:19</a> put orlov po nebu, put zmijin po stijeni, put lađin posred mora i put muškarčev djevojci.</p> 
 <p><a name="an_30:20">30:20</a> Takav je put preljubnice: najede se, obriše usta i veli: "Nisam sagriješila."</p> 
 <p><a name="an_30:21">30:21</a> Od troga se zemlja ljulja, a četvrtoga ne može podnijeti:</p> 
 <p><a name="an_30:22">30:22</a> od roba kad postane kralj i kad se prostak kruha nasiti,</p> 
 <p><a name="an_30:23">30:23</a> od puštenice kad se uda i sluškinje kad istisne svoju gospodaricu.</p> 
 <p><a name="an_30:24">30:24</a> Četvero je maleno na zemlji, ali mudrije od mudraca:</p> 
 <p><a name="an_30:25">30:25</a> mravi, nejaki stvorovi, koji sebi ljeti spremaju hranu;</p> 
 <p><a name="an_30:26">30:26</a> jazavci, stvorovi bez moći, što u stijeni grade sebi stan;</p> 
 <p><a name="an_30:27">30:27</a> skakavci, koji nemaju kralja, a svi idu u poretku;</p> 
 <p><a name="an_30:28">30:28</a> gušter, što se rukama hvata, a prodire u kraljevske palače.</p> 
 <p><a name="an_30:29">30:29</a> Troje ima lijep korak, a četvero lijepo hodi:</p> 
 <p><a name="an_30:30">30:30</a> lav, junak među zvijerima, koji ni pred kim ne uzmiče;</p> 
 <p><a name="an_30:31">30:31</a> pijetao što se odvažno šeće među kokošima; jarac koji vodi stado; i kralj sa svojom vojskom.</p> 
 <p><a name="an_30:32">30:32</a> Ako si ludovao oholeći se ili to svjesno činio, stavi ruku na usta.</p> 
 <p><a name="an_30:33">30:33</a> Kad se mlijeko metÄe, izlazi maslac; kad se nos pritisne, poteče krv; kad se srdžba potisne, dobiva se spor.</p> 
 <p><a name="an_31:1">31:1</a> Riječ Lemuela, kralja Mase, kojima ga je učila majka njegova.</p> 
 <p><a name="an_31:2">31:2</a> Ne, sine moj! Ne, sine srca mog! Ne, sine zavjeta mojih!</p> 
 <p><a name="an_31:3">31:3</a> Ne daj snage svoje ženama ni putova svojih zatiračima kraljeva.</p> 
 <p><a name="an_31:4">31:4</a> Nije za kraljeve, Lemuele, ne pristaje kraljevima vino piti, ni glavarima piće opojno,</p> 
 <p><a name="an_31:5">31:5</a> da u piću ne zaborave zakona i prevrnu pravo nevoljnicima.</p> 
 <p><a name="an_31:6">31:6</a> Dajte žestoko piće onomu koji će propasti i vino čovjeku komu je gorčina u duši:</p> 
 <p><a name="an_31:7">31:7</a> on će piti i zaboraviti svoju bijedu i neće se više sjećati svoje nevolje.</p> 
 <p><a name="an_31:8">31:8</a> Otvaraj usta svoja za nijemoga i za pravo sviju nesretnika što propadaju.</p> 
 <p><a name="an_31:9">31:9</a> Otvaraj usta svoja, sudi pravedno i pribavi pravo siromahu i nevoljniku.</p> 
 <p><a name="an_31:10">31:10</a> Tko će naći ženu vrsnu? Više vrijedi ona nego biserje.</p> 
 <p><a name="an_31:11">31:11</a> Muževljevo se srce uzda u nju i blagom neće oskudijevati.</p> 
 <p><a name="an_31:12">31:12</a> Ona mu čini dobro, a ne zlo, u sve dane vijeka svojeg.</p> 
 <p><a name="an_31:13">31:13</a> Pribavlja vunu i lan i vješto radi rukama marnim.</p> 
 <p><a name="an_31:14">31:14</a> Ona je kao lađa trgovačka: izdaleka donosi kruh svoj.</p> 
 <p><a name="an_31:15">31:15</a> Još za noći ona ustaje, hrani svoje ukućane i određuje posao sluškinjama svojim.</p> 
 <p><a name="an_31:16">31:16</a> Opazi li polje, kupi ga; plodom svojih ruku sadi vinograd.</p> 
 <p><a name="an_31:17">31:17</a> Opasuje snagom bedra svoja i živo miče rukama.</p> 
 <p><a name="an_31:18">31:18</a> Vidi kako joj posao napreduje: noću joj se ne gasi svjetiljka.</p> 
 <p><a name="an_31:19">31:19</a> Rukama se maša preslice i prstima drži vreteno.</p> 
 <p><a name="an_31:20">31:20</a> Siromahu dlan svoj otvara, ruke pruža nevoljnicima.</p> 
 <p><a name="an_31:21">31:21</a> Ne boji se snijega za svoje ukućane, jer sva čeljad ima po dvoje haljine.</p> 
 <p><a name="an_31:22">31:22</a> Sama sebi šije pokrivače, odijeva se lanom i purpurom.</p> 
 <p><a name="an_31:23">31:23</a> Muž joj je slavan na Vratima, gdje sjedi sa starješinama zemaljskim.</p> 
 <p><a name="an_31:24">31:24</a> Platno tka i prodaje ga i pojase daje trgovcu.</p> 
 <p><a name="an_31:25">31:25</a> Odjevena je snagom i dostojanstvom, pa se smije danu budućem.</p> 
 <p><a name="an_31:26">31:26</a> Svoja usta mudro otvara i pobožan joj je nauk na jeziku.</p> 
 <p><a name="an_31:27">31:27</a> Na vladanje pazi ukućana i ne jede kruha besposlice.</p> 
 <p><a name="an_31:28">31:28</a> Sinovi njezini podižu se i sretnom je nazivaju, i muž njezin hvali je:</p> 
 <p><a name="an_31:29">31:29</a> "Mnoge su žene bile vrsne, ali ti ih sve nadmašuješ."</p> 
 <p><a name="an_31:30">31:30</a> Lažna je ljupkost, tašta je ljepota: žena sa strahom Gospodnjim zaslužuje hvalu.</p> 
 <p><a name="an_31:31">31:31</a> Plod joj dajte ruku njezinih i neka je na Vratima hvale djela njezina!</p> 
 <p></p><hr>
 <center>
 <a href="ecc.htm">Next: Ecclesiastes</a></center>
 </body>