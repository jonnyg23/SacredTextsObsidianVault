<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="tob.htm">Previous</a> 
 <a href="aes.htm">Next</a> 
 </center>
 <hr>
  <h3 align="center">Croatian Bible: Judith</h3> 
 <p><a name="an_1:1">1:1</a> Bilo je to dvanaeste godine kraljevanja Nabukodonozora, kralja  Asiraca, koji vladaše u velikom gradu Ninivi. U to je vrijeme  Arfaksad vladao nad Medijcima u Ekbatani. </p> 
 <p><a name="an_1:2">1:2</a> On sagradi naokolo  Ekbatane zidove od tesana i četverouglasta kamena, široka tri  lakta i dugačka šest lakata; podigao je bedeme sedamdeset lakata  u visinu i pedeset lakata u širinu. </p> 
 <p><a name="an_1:3">1:3</a> Do vrata gradskih podiže  kule stotinu lakata visoke, s temeljima koji su bili šezdeset  lakata široki. </p> 
 <p><a name="an_1:4">1:4</a> Vrata koja bijaše napravio uzdizahu se sedamdeset  lakata u visinu, a široka bijahu četrdeset lakata, kako bi mogla  kroz njih izaći golema vojska s povorkom pješaka.</p> 
 <p><a name="an_1:5">1:5</a> U to vrijeme kralj Nabukodonozor vojevaše s kraljem Arfaksadom  u velikoj ravnici koja se proteže na području Ragaua. </p> 
 <p><a name="an_1:6">1:6</a> Uza  nj se svrstaše svi oni koji su obitavali u planinskim predjelima, svi oni koji su prebivali do obala Eufrata, Tigrisa i Hidaspa, a tako i stanovnici ravnice Arioha, kralja elimskoga: mnogo  je dakle bilo ljudstva koje se poredalo u redove naroda keleudskog.</p> 
 <p><a name="an_1:7">1:7</a> Nabukodonozor, kralj Asiraca, uputi poruku svim stanovnicima  Perzije, svima onima koji življahu na zapadu, stanovnicima Cilicije, Damaska, Libanona i Antilibanona i svim stanovnicima morske  obale, </p> 
 <p><a name="an_1:8">1:8</a> narodima Karmela, Gileada, Gornje Galileje i prostrane  ravnice Ezdrelona, </p> 
 <p><a name="an_1:9">1:9</a> svima onima koji prebivahu u Samariji i  njezinim gradovima, u Transjordaniji sve do Jeruzalema, Batane, Kelusa, Kadeša, Egipatske rijeke, Tafnesa, Ramsesa i po svemu  području Gešema, </p> 
 <p><a name="an_1:10">1:10</a> sve do onkraj Tanisa i Memfisa, najposlije  svima stanovnicima Egipta sve do granice Etiopije. </p> 
 <p><a name="an_1:11">1:11</a> Ali stanovnici  svake od tih pokrajina narugaše se poruci Nabukodonozora, kralja  Asiraca, i ne okupiše se oko njega da bi uza nj vojevali. Nisu  ga se bojali, jer on za njih bijaše običan čovjek. Otposlaše  praznih ruku glasnike njegove, ne iskazavši im počasti. </p> 
 <p><a name="an_1:12">1:12</a> Tada  se Nabukodonozor užasno razbjesni protiv svih tih područja i  zakle se svojim prijestoljem i svojim kraljevstvom da će im se  osvetiti i mačem opustošiti sve pokrajine Cilicije, Damaska,  Sirije, uništiti sve stanovnike koji življahu na području Moaba, plemena Amona, čitave Judeje i sve žitelje Egipta sve do obaju  mora. </p> 
 <p><a name="an_1:13">1:13</a> Godine sedamnaeste stade sa svojom vojskom protiv kralja  Arfaksada, potuče ga u borbi, rasprši mu svu vojsku, konjaništvo  i kola, </p> 
 <p><a name="an_1:14">1:14</a> zagospodari njegovim gradovima, doprije do Ekbatane, zauze kule, opljačka trgovišta, svede sjaj njegov na sprdnju. </p> 
 <p><a name="an_1:15">1:15</a> Arfaksada uhvati u planinama Ragaua, dade ga izbosti sulicama  i tako ga se riješi zauvijek.</p> 
 <p><a name="an_1:16">1:16</a> Vrati se tada u Ninivu sa svom svojom vojskom i s golemim  mnoštvom ratnika što im se bijahu pridružili. Tu se u miru i  spokojstvu on i njegova vojska predadoše besposlici i uživanju  stotinu i dvadeset dana.</p> 
 <p><a name="an_2:1">2:1</a> Godine osamnaeste, prvoga mjeseca, dana dvadeset i drugoga, u kraljevskoj palači Nabukodonozora, kralja asirskoga, smisliše  tajnu osnovu o izvršenju osvete nad svakom pokrajinom, kako on  već bijaše kazao. </p> 
 <p><a name="an_2:2">2:2</a> Sazva sve svoje pomoćnike i sve svoje dostojanstvenike  i saopći im svoju tajnu osnovu i svojim usnama odluči potpuno  uništenje onih pokrajina. </p> 
 <p><a name="an_2:3">2:3</a> I bi odlučeno da se unište posvema  svi oni koji se ne bijahu pokorili naredbi njegovih usta.</p> 
 <p><a name="an_2:4">2:4</a> Zatim, kako završi vijećanje, Nabukodonozor, kralj Asiraca, dozva k sebi Holoferna, vrhovnog zapovjednika sve vojske, drugoga  po redu iza sebe, i kaza mu: </p> 
 <p><a name="an_2:5">2:5</a> "Ovako govori veliki kralj, gospodar  sve zemlje: otići ćeš od mene i povest ćeš sa sobom ljude svjesne  svoje snage, otprilike stotinu i dvadeset tisuća pješaka i mnoštvo  od dvanaest tisuća konja i konjanika. </p> 
 <p><a name="an_2:6">2:6</a> Poći ćeš protiv sve  zemlje na zapadu, jer se ne odazva nalogu mojih usta. </p> 
 <p><a name="an_2:7">2:7</a> Naredit  ćeš im da pripreme zemlju i vodu, jer ću u svome bijesu nasrnuti  na njih. Prekrit ću svu zemlju nogama svojih vojnika i pustit  ću da je temeljito opljačkaju. </p> 
 <p><a name="an_2:8">2:8</a> Njihovi će ranjenici ispuniti  doline; svaki potok i rijeka razlit će se nabujavši od njihovih  mrtvih tijela. </p> 
 <p><a name="an_2:9">2:9</a> Otjerat ću ih kao prognanike do nakraj svijeta. </p> 
 <p><a name="an_2:10">2:10</a> Ti dakle kreni pa mi zauzmi sve njihovo područje. Ako ti  se predaju, ti ćeš mi ih sačuvati za dan njihove kazne. </p> 
 <p><a name="an_2:11">2:11</a> Neka  tvoje oko ne zna milosti prema odmetnicima, nego kamo god dođeš, podvrgni ih smrti i pljački u svoj zemlji koja ti je povjerena. </p> 
 <p><a name="an_2:12">2:12</a> Kazah i svojom ću rukom izvesti, kunem se životom i snagom  svoga kraljevstva. </p> 
 <p><a name="an_2:13">2:13</a> Ti nemoj prekršiti ni jedne od zapovijedi  svoga gospodara, nego izvrši doslovce sve ono što sam ti naredio  i nemoj oklijevati da to provedeš."</p> 
 <p><a name="an_2:14">2:14</a> Holoferno ode od svoga gospodara i sakupi sve vrhovne  zapovjednike, vojskovođe i časnike vojske asirske, </p> 
 <p><a name="an_2:15">2:15</a> prebroja  ljude koje izabra za bojni raspored kao što je naredio gospodar  njegov: stotinu dvadeset tisuća ljudi i dvanaest tisuća strijelaca  na konjima </p> 
 <p><a name="an_2:16">2:16</a> i svrsta ih kako se svrstavaju bojni redovi velika  mnoštva. </p> 
 <p><a name="an_2:17">2:17</a> Uze silan broj deva, magaraca i mazgi za prijenos  njihove opreme, a tako i velik broj ovaca, volova i koza njima  za opskrbu </p> 
 <p><a name="an_2:18">2:18</a> i za hranu svakog pojedinog vojnika te napokon  golemu količinu zlata i srebra iz kraljeva dvora. </p> 
 <p><a name="an_2:19">2:19</a> Krenu sa  svom vojskom da bi kao prethodnica Nabukodonozorova prekrio sve  lice zemlje na zapadu kolima, konjanicima i izabranim pješacima. </p> 
 <p><a name="an_2:20">2:20</a> Silno, izmiješano mnoštvo, kao skakavci ili kopneni pijesak  nebrojeni, iđaše za njim.</p> 
 <p><a name="an_2:21">2:21</a> Krenuše iz Ninive i nakon tri dana hoda stigoše do ravnice  Bektileta, pa se utaboriše za Bektiletom, blizu planine koja  se nalazi nalijevo od Gornje Cilicije. </p> 
 <p><a name="an_2:22">2:22</a> Holoferno pokrenu  svu vojsku, pješake, konjanike i kola, pa se odande uputi prema  planinskim predjelima. </p> 
 <p><a name="an_2:23">2:23</a> Razori Fud i Lud, orobi sve Rasisove  sinove i sinove Izmaelove koji borave sučelice pustinji, južno  od zemlje heleonske. </p> 
 <p><a name="an_2:24">2:24</a> Prijeđe Eufrat, prođe kroz Mezopotamiju, razori sve gradove koji se nalaze na uzvisinama uzduž potoka  Abrona, da bi izbio na more. </p> 
 <p><a name="an_2:25">2:25</a> Zauze područje Cilicije, isječe  na komade sve one koji mu se opirahu i stiže do međa Jafata na  jug, nasuprot Arabiji. </p> 
 <p><a name="an_2:26">2:26</a> Opkoli sve sinove Madijanove, zapali  im šatore, ugrabi stada. </p> 
 <p><a name="an_2:27">2:27</a> Za žetve žita siđe u nizinu Damaska, zapali im sve njive, uništi im stada i stoku, opljačka im gradove, opustoši polja i oštricom mača pobi sve mlado.</p> 
 <p><a name="an_2:28">2:28</a> Tada spopade strah i užas sve stanovnike obala Sidona  i Tira, žitelje Sura i Okine i sve žitelje Jamnije. I građane  koji su živjeli u Azotu i Askalonu zahvati silan strah pred njim.</p> 
 <p><a name="an_3:1">3:1</a> Poslaše mu zbog toga glasnike s miroljubivim prijedlozima i  poručiše: </p> 
 <p><a name="an_3:2">3:2</a> "Evo, mi podanici velikoga kralja Nabukodonozora  padamo ničice preda te: učini s nama što ti se prohtije. </p> 
 <p><a name="an_3:3">3:3</a> Evo  ti naših kuća, našega kraja, žitnih polja, stada, stoke: svi  torovi naših šatora ovise samo o jednom tvome migu; služi se  svime kako ti se ushtije i kako ti se svidi. </p> 
 <p><a name="an_3:4">3:4</a> Evo, i naši su  gradovi sa svojim stanovnicima robovi tvoji, samo dođi i učini  s njima što je dobro u očima tvojim." </p> 
 <p><a name="an_3:5">3:5</a> Ljudi dođoše do Holoferna  i saopćiše mu te poruke.</p> 
 <p><a name="an_3:6">3:6</a> On siđe s vojskom prema obali, postavi upravitelje po  utvrđenim gradovima te iz tih gradova unovači posebno izabrane  ljude kao pomoćnu vojnicu. </p> 
 <p><a name="an_3:7">3:7</a> Građani i sav okoliš dočekaše ga  s vijencima, plesovima i bubnjevima. </p> 
 <p><a name="an_3:8">3:8</a> Poruši on sve njihove  uzvišice, sravni sa zemljom svete gajeve njihove: bilo mu je  najvelikodušnije dopušteno da razruši sva domaća božanstva kako  bi svi narodi častili samo Nabukodonozora i svi ga jezici i plemena  zazivali kao Boga.</p> 
 <p><a name="an_3:9">3:9</a> Stiže tako nasuprot Ezdrelonu u blizini Dotaina, a to  je sučelice velikoj judejskoj ravni. Utabori se između Gebe i  Skitopolisa i tu se zadrža cio mjesec dana da sakupi opskrbu  za svoju vojsku.</p> 
 <p><a name="an_4:1">4:1</a> Sinovi Izraelovi koji življahu u Judeji dočuše što je Holoferno, vrhovni zapovjednik Nabukodonozora, kralja Asiraca, učinio drugim  narodima i kako je opljačkao i razorio hramove njihove; </p> 
 <p><a name="an_4:2">4:2</a> obuze  ih neiskaziv strah od toga čovjeka i počeše strepiti zbog Jeruzalema  i zbog Hrama Gospoda, Boga svoga.</p> 
 <p><a name="an_4:3">4:3</a> Bjehu se tek vratili iz sužanjstva, sav narod Judeje bio  se sabrao tek nedavno, i predmeti, žrtvenik i Hram bili su posvećeni  poslije obeščašćenja. </p> 
 <p><a name="an_4:4">4:4</a> Odaslaše zbog toga glasnike na područje  Samarije, u Konu, Betoron, Belmajin, Jerihon, u Hobu, u Esoru  i u Salemsku dolinu. </p> 
 <p><a name="an_4:5">4:5</a> Prije svega zaposjedoše sve vrhove najviših  brda, opasaše zidovima sela koja su se nalazila ondje i nagomilaše  hranu i opremu za vođenje rata, jer polja njihova bijahu istom  požeta. </p> 
 <p><a name="an_4:6">4:6</a> Tada Joakim, veliki svećenik, koji se tih dana nalazio  u Jeruzalemu, napisa stanovnicima Betulije i Betomestaima, koji  je smješten nasuprot Ezdrelonu na ulazu u ravan blizu Dotaina,</p> 
 <p><a name="an_4:7">4:7</a> i naredi da se zaposjednu brdski prijelazi, jer je preko  njih vodio put u Judeju. A bilo je lako spriječiti neprijateljski  upad, jer je klanac bio tako uzak da su samo dva čovjeka mogla  odjednom proći. </p> 
 <p><a name="an_4:8">4:8</a> Sinovi Izraelovi učiniše kako im je naložio  Joakim, veliki svećenik, i starješine narodne koje življahu u  Jeruzalemu. </p> 
 <p><a name="an_4:9">4:9</a> Svaki Izraelac žarko podiže glas k Bogu i svi se poniziše  pred Bogom: </p> 
 <p><a name="an_4:10">4:10</a> oni i žene njihove, i djeca, i životinje, i pridošlice, i plaćenici i robovi nošahu kostrijet oko bokova. </p> 
 <p><a name="an_4:11">4:11</a> Svi Izraelci  i žene i djeca što življahu u Jeruzalemu padoše ničice pred Hramom, posuše glavu pepelom i prostriješe kostrijet pred Gospoda: </p> 
 <p><a name="an_4:12">4:12</a> opasaše  vrećama i žrtvenik i zazivahu žarko Boga Izraelova u jedan glas, da ne preda njihovu djecu pokolju, njihove žene u ropstvo, njihove  gradove i baštinu njihovu rušenju a svetišta njihova obeščašćenju, pogrdi i ruglu pogana.</p> 
 <p><a name="an_4:13">4:13</a> Bog usliša glas njihov i smilova se nad nevoljom njihovom:  sav je narod postio mnogo dana u svoj Judeji i u Jeruzalemu pred  Svetištem Boga Svevladara. </p> 
 <p><a name="an_4:14">4:14</a> Veliki svećenik Joakim, svećenici  koji su stajali pred Gospodom i svi oni koji su mu služili, vezavši  kostrijet oko bokova, prinosili su svakidašnje žrtve paljenice, zavjetnice i dragovoljne prinose puka; </p> 
 <p><a name="an_4:15">4:15</a> posuvši pepelom mitre, podizahu iz sve snage glas Gospodu da bi milostivo pogledao  dom Izraelov.</p> 
 <p><a name="an_5:1">5:1</a> Izvijestiše Holoferna, vrhovnog zapovjednika vojske asirske, da su se sinovi Izraelovi spremili za rat, da su zatvorili brdske  prijelaze, utvrdili sve vrhove najviših planina te postavili  prepreke u predjelima što se nalaze u ravnici. </p> 
 <p><a name="an_5:2">5:2</a> On se rasrdi  strahovito, sazva sve glavare moapske, vojskovođe amonske, sve  primorske namjesnike </p> 
 <p><a name="an_5:3">5:3</a> pa im kaza: "Recite mi, sinovi kanaanski: kakav je to narod koji nastava  brdovite predjele? Kakvi su mu gradovi u kojima živi? Kolika  je vojska njegova? U čemu je snaga njegova i moć njegova? Tko  je kralj koji nad njima vlada i zapovijeda im vojskom? </p> 
 <p><a name="an_5:4">5:4</a> Zašto  je među svima koji žive na zapadu on jedini gnjevno odbio da  mi miroljubivo dođe u susret?"</p> 
 <p><a name="an_5:5">5:5</a> Odgovori mu Ahior, vođa svih sinova Amonovih: "Poslušaj, moj gospodaru, riječi iz usta sluge svoga: ja  ću te obavijestiti istinito o tome narodu koji, smješten blizu  tebe, nastava taj brdovit kraj; neće izaći laž iz usta sluge  tvoga. </p> 
 <p><a name="an_5:6">5:6</a> Narod taj potječe od Kaldejaca. </p> 
 <p><a name="an_5:7">5:7</a> Najprije su boravili  u Mezopotamiji, jer su otklonili da se drže bogova otaca svojih  koji su živjeli u zemlji kaldejskoj. </p> 
 <p><a name="an_5:8">5:8</a> Skrenuše dakle s puta  otaca svojih pa počeše štovati Boga nebeskoga, onoga Boga koga  bijahu spoznali. I zato, udaljeni od lica svojih bogova, skloniše  se u Mezopotamiju i tu se dugo zadržaše. </p> 
 <p><a name="an_5:9">5:9</a> Pa im Bog njihov  zapovjedi da ostave to prebivalište i odu u zemlju Kanaan; naseliše  se ondje te imađahu u obilju zlata i srebra i mnogo stoke.</p> 
 <p><a name="an_5:10">5:10</a> Spustiše se poslije u Egipat, jer glad bijaše pritisla  zemlju kanaansku; ondje su ostali dok se imahu čime hraniti.  Porastoše u snažno mnoštvo; rodu njihovu ne bijaše broja. </p> 
 <p><a name="an_5:11">5:11</a> Ali  se kralj Egipta diže na njih, naruga im se u pravljenju opeke;  ponizi ih i učini robovima. </p> 
 <p><a name="an_5:12">5:12</a> Onda oni zavapiše Bogu svome, a on svu zemlju egipatsku udari ranama bez prebola. Zbog toga  ih Egipćani otjeraše od sebe. </p> 
 <p><a name="an_5:13">5:13</a> Bog pred njima isuši Crveno  more </p> 
 <p><a name="an_5:14">5:14</a> i prevede ih preko Sinaja i Kadeš Barne. Oni odbiše  od sebe sve nasrtaje stanovnika pustinje, </p> 
 <p><a name="an_5:15">5:15</a> smjestiše se na  području Amorejaca i vlastitom snagom istrijebiše sve Hešbonce.  Prijeđoše preko Jordana i dobiše u nasljedstvo sav planinski  kraj; </p> 
 <p><a name="an_5:16">5:16</a> istjeraše Kanaanca, Perižanina, Jebusejca, Sihemca  i sve Girgašane i tu obitavahu mnogo vremena.</p> 
 <p><a name="an_5:17">5:17</a> Dok ne sagriješiše protiv Boga svoga, pratilo ih je blagostanje, jer je bio s njima Bog komu je mrska nepravda; </p> 
 <p><a name="an_5:18">5:18</a> ali kad se  udaljiše od puta što im ga on bijaše naznačio, u mnogim ratovima  pretrpješe užasna razaranja, zatočiše ih u zemlju koja nije bila  njihova. Hram Boga njihova bi razoren do temelja, a gradove im  oteše neprijatelji njihovi. </p> 
 <p><a name="an_5:19">5:19</a> Ali sada, kako su se vratili  Bogu svome, uspeše se iz raznih krajeva kamo bijahu raspršeni  i ponovo zauzeše Jeruzalem, gdje se nalazi Svetište njihovo,  i smjestiše se po brdovitim krajevima koji bijahu opustjeli. </p> 
 <p><a name="an_5:20">5:20</a> Zato, gospodaru, pomno izvidimo je li taj narod u čemu zastranio, je li sagriješio Bogu svome, pa ako utvrdimo da jest, onda možemo  krenuti na nj i pokoriti ga; </p> 
 <p><a name="an_5:21">5:21</a> ali ako narod onaj nije kriv  ni zbog kakva prijestupa, onda neka gospodar moj odustane od  nauma: jer će ih Bog njihov štititi, a mi ćemo biti na ruglo  svoj zemlji."</p> 
 <p><a name="an_5:22">5:22</a> Kada Ahior završi tu besjedu, stadoše rogoboriti oni  koji su okruživali šator i nalazili se unaokolo, dostojanstvenici  Holofernovi, svi stanovnici obalnih krajeva i Moaba: tražili  su da ga raskomadaju: </p> 
 <p><a name="an_5:23">5:23</a> "Ne bojmo se sinova Izraelovih! To  je zaista narod koji nema ni moći ni snage za žešću bitku. </p> 
 <p><a name="an_5:24">5:24</a> Krenimo, dakle! Oni će biti samo zalogaj za vojsku tvoju, gospodaru Holoferno!"</p> 
 <p><a name="an_6:1">6:1</a> Pošto je utihnula buka onih koji su se skupili na vijećanje, Holoferno, vrhovni zapovjednik asirske vojske, u nazočnosti  svega naroda različita podrijetla i sviju sinova moapskih, obrati  se Ahioru:</p> 
 <p><a name="an_6:2">6:2</a> "Tko si ti, Ahiore, ti i plaćenici Efrajimovi, da danas  ovako prorokuješ među nama i savjetuješ da odustanemo od borbe  protiv roda Izraelova? Bog njihov da bi im bio štit? Ali tko  je Bog, osim Nabukodonozora? On će poslati svoju snagu i zbrisati  ih s lica zemlje; ni Bog ih njihov neće spasiti. </p> 
 <p><a name="an_6:3">6:3</a> Mi, sluge  kraljeve, mi ćemo ih smrviti kao jednog čovjeka. Neće izdržati  žestine našega konjaništva. </p> 
 <p><a name="an_6:4">6:4</a> Njime ćemo ih zdrobiti. Brda će  se natopiti njihovom krvlju, a ravnice se ispuniti njihovim mrtvim  tijelima. Neće se ni održati pred nama, svi će izginuti. Tako  govori kralj Nabukodonozor, gospodar sve zemlje. Tako je rekao, a riječi njegove neće ostati neispunjene.</p> 
 <p><a name="an_6:5">6:5</a> A ti, Ahiore, plaćeniče amonski, koji si tako govorio  u dan izopačenosti svoje, nećeš više gledati moga lica od današnjeg  dana pa sve dok se ne osvetim rodu tih bjegunaca iz Egipta. </p> 
 <p><a name="an_6:6">6:6</a> Tada  će gvožđe mojih vojnika i sulica mojih slugu probosti slabine  tvoje i ti ćeš pasti među ranjenike Izraela kad se ja okrenem  protiv njega. </p> 
 <p><a name="an_6:7">6:7</a> Za sada neka te sluge moje odvedu u brdoviti  kraj i ostave u jednome od prilaznih gradova: </p> 
 <p><a name="an_6:8">6:8</a> nećeš poginuti  dok ne budeš zatrt s njima. </p> 
 <p><a name="an_6:9">6:9</a> Ako u srcu svome gajiš nadu da  neće biti osvojeni, zašto onda tvoje lice pokazuje toliku utučenost?  Rekoh: nijedna od riječi mojih neće ostati neispunjena."</p> 
 <p><a name="an_6:10">6:10</a> Holoferno potom naredi slugama koji bijahu u šatoru njegovu  da zgrabe Ahiora, odvedu u Betuliju i predaju u ruke sinova Izraelovih. </p> 
 <p><a name="an_6:11">6:11</a> Njegove ga sluge uhvatiše, odvedoše izvan tabora prema ravnici, iz ravnice provedoše ga prema brdima i dovedoše na izvore koji  se nalaze pod Betulijom.</p> 
 <p><a name="an_6:12">6:12</a> Kad su ih ljudi iz grada opazili, dohvatiše oružje, iziđoše  iz grada prema vrhu brda, a praćari zauzeše put što se tuda uspinje  i počeše bacati kamenice na njih da im spriječe penjanje. </p> 
 <p><a name="an_6:13">6:13</a> Oni  se onda skloniše pod brdo, svezaše Ahiora i ostaviše ga na podnožju  brda, pa se vratiše svome gospodaru.</p> 
 <p><a name="an_6:14">6:14</a> Sišavši iz svoga grada, sinovi Izraelovi priđoše mu,  odvezaše ga i odvedoše u Betuliju i dovedoše pred gradske glavare. </p> 
 <p><a name="an_6:15">6:15</a> Tih dana vršili su tu dužnost Ozija, sin Mihin od plemena  Šimunova, pak Kabris, sin Gotonielov, i Harmis, sin Melkielov. </p> 
 <p><a name="an_6:16">6:16</a> Dozvaše gradske starješine, ali dođoše na zbor i svi mladići  i žene. Postaviše Ahiora usred svega naroda, a Ozija ga uzme  ispitivati što to bijaše s njim.</p> 
 <p><a name="an_6:17">6:17</a> Ahior ih izvijesti o svemu što je rečeno na Holofernovu  vijećanju: što je sam kazao vođama Asurovim i što je u nadutosti  svojoj Holoferno govorio protiv doma Izraelova.</p> 
 <p><a name="an_6:18">6:18</a> Tada narod pade ničice, iskaza štovanje Bogu svome i  zavapi: </p> 
 <p><a name="an_6:19">6:19</a> "Gospode, Bože nebeski, pogledaj oholost njihovu, budi milostiv poniznosti roda našega i obazri se danas na lica  sebi posvećenih!"</p> 
 <p><a name="an_6:20">6:20</a> Potom utješiše Ahiora i pohvališe ga. </p> 
 <p><a name="an_6:21">6:21</a> Ozija ga sa  zbora odvede u dom svoj i priredi starješinama gozbu. Svu noć dozivahu u pomoć Boga Izraelova.</p> 
 <p><a name="an_7:1">7:1</a> Sutradan zapovjedi Holoferno svoj vojsci svojoj i svim narodima  koji mu se bijahu pridružili u savezništvo da krenu na Betuliju, da zaposjednu putove što vode u brda i da zametnu rat protiv  sinova Izraelovih.</p> 
 <p><a name="an_7:2">7:2</a> Toga istog dana krenuše svi njihovi ratnici. Vojska se  tih bojovnika sastojala od stotinu i sedamdeset tisuća pješaka  i dvanaest tisuća konjanika, ne brojeći opremu i golemo mnoštvo  ljudi koji su išli pješke među njima. </p> 
 <p><a name="an_7:3">7:3</a> Utaboriše se u dolini  nadomak Betuliji, uz izvor; zauzeše prostor u širinu od Dotaina  do Belbaima, a u dužinu od Betulije do Kimona, koji se nalazi  sučelice Ezdrelonu.</p> 
 <p><a name="an_7:4">7:4</a> Kada sinovi Izraelovi vidješe sve to mnoštvo, u strahu  počeše govoriti među sobom: "Ovi će potamaniti sve na zemlji!  Ni najviše planine, ni klanci, ni bregovi neće izdržati pod njihovom  težinom." </p> 
 <p><a name="an_7:5">7:5</a> Svaki pograbi oružje; upalivši luči na svojim kulama, ostadoše na straži svu onu noć.</p> 
 <p><a name="an_7:6">7:6</a> Ujutro izvede Holoferno sve konjaništvo pred oči sinova  Izraelovih koji su se nalazili u Betuliji; </p> 
 <p><a name="an_7:7">7:7</a> podvrže budnu nadzoru  sve uspone koji su vodili do grada njihova, pretraži sve izvore  vode i zauze ih i tu postavi vojničke straže pa se onda vrati  k vojsci svojoj.</p> 
 <p><a name="an_7:8">7:8</a> Dođoše k njemu svi poglavari sinova Ezavovih, sve vođe  naroda moapskoga i vojskovođe obalnih krajeva te rekoše:</p> 
 <p><a name="an_7:9">7:9</a> "Neka posluša naš gospodar nekoliko naših riječi da ne  bi pretrpio poraz vojske svoje. </p> 
 <p><a name="an_7:10">7:10</a> Taj se narod sinova Izraelovih  nije nikada uzdavao u svoja koplja nego u planinske uzvisine  po kojima živi, jer nije se lako popeti na vrhove njihovih brda. </p> 
 <p><a name="an_7:11">7:11</a> Zato se nemoj, gospodaru, boriti s njima kako se bori u otvorenoj  bitki, pa neće poginuti ni jedan čovjek koji pripada tvome narodu. </p> 
 <p><a name="an_7:12">7:12</a> Ostani u svome taboru čuvajući brižno svakoga svog vojnika.  A dotle neka se tvoje sluge domognu vrela koje izvire na obronku. </p> 
 <p><a name="an_7:13">7:13</a> Iz njega doista uzimaju vodu svi stanovnici Betulije. Žeđa  će ih skončati i oni će predati grad. Mi ćemo se onda sa svojim  četama popeti na obližnje gorske uzvisine pa na njima postaviti  stražu da ni jedan čovjek ne izađe iz grada. </p> 
 <p><a name="an_7:14">7:14</a> Glad će umoriti  njih i njihove žene i njihovu djecu, pa još prije nego ih sasiječemo  mačem, ležat će onemoćali po trgovima boravišta svoga. </p> 
 <p><a name="an_7:15">7:15</a> Tada  ćeš im groznom odmazdom platiti što se pobuniše i ne iziđoše  ti s mirom u susret."</p> 
 <p><a name="an_7:16">7:16</a> Razlaganje njihovo svidje se Holofernu i svim njegovim  vojvodama. Izda on zapovijed da učine kako su ga svjetovali.</p> 
 <p><a name="an_7:17">7:17</a> Krenu dakle odjel sinova Amonovih sa pet tisuća Asiraca  pa se utabori u podolju, zauzevši nakapnice i izvore voda sinova  Izraelovih. </p> 
 <p><a name="an_7:18">7:18</a> Prema uzvisinama krenuše sinovi Ezavovi i sinovi  Amonovi pa stadoše u brdovitu kraju nasuprot Dotainu, odakle  poslaše jedan dio prema jugoistoku, sučelice Egrebelu, koji se  nalazi blizu Kusa na obali potoka Mohmura. Ostali dio asirske  vojske utabori se na ravnici pa prekri sve lice zemlje; šatori  i silna oprema protezali im se u gustim nizovima tvoreći golemo  mnoštvo. </p> 
 <p><a name="an_7:19">7:19</a> Sinovi Izraelovi podigoše glas Gospodu Bogu svome, jer  se obeshrabrio duh njihov zbog toga što bijahu opkoljeni od sviju  neprijatelja svojih tako da im ne mogahu izmaći.</p> 
 <p><a name="an_7:20">7:20</a> Trideset se i četiri dana nalazila oko njih asirska sila:  pješaci, vojnička kola, konjanici. A onda stanovnicima Betulije  nestade vode u sudovima, </p> 
 <p><a name="an_7:21">7:21</a> a nakapnice im bijahu prazne; ni  jedan dan nisu imali dovoljno pitke vode jer im se voda za piće  davala na mjeru. </p> 
 <p><a name="an_7:22">7:22</a> Djeca im bijahu iznemogla, žene im i mladići  padali u nesvijest od žeđe: ležali su po gradskim trgovima ili  u kućama, nisu više imali snage.</p> 
 <p><a name="an_7:23">7:23</a> Tada sav narod, mladići, žene i djeca odoše k Oziji i  gradskim upravljačima i povikaše i rekoše pred svim starješinama:</p> 
 <p><a name="an_7:24">7:24</a> "Neka Bog sudi između vas i nas zbog velike nepravde  koju ste počinili na štetu našu jer niste htjeli mirno pregovarati  s Asircima. </p> 
 <p><a name="an_7:25">7:25</a> Sad nam nema više pomoći niodakle: Bog nas je  predao u njihove ruke da iznemognemo od žeđe i posvemašnje iscrpljenosti. </p> 
 <p><a name="an_7:26">7:26</a> A sada ih pozovite i predajte sav grad pljački Holofernovih  ljudi i sve vojske njegove. </p> 
 <p><a name="an_7:27">7:27</a> Jer nam je bolje da postanemo  njihov plijen. Bit ćemo, doduše, njihovi robovi, ali ćemo sačuvati  živote i nećemo rođenim očima gledati smrt djece svoje niti kako  nam žene i djeca ispuštaju dušu. </p> 
 <p><a name="an_7:28">7:28</a> U ime neba i zemlje, u ime  Boga i Gospoda otaca naših, koji nas je kaznio zbog grijeha naših  i poradi prijestupa otaca naših, zaklinjemo vas da još danas  izvršite što smo vam kazali."</p> 
 <p><a name="an_7:29">7:29</a> Usred zbora nasta sveopći plač i svi glasno zavapiše  Gospodu Bogu.</p> 
 <p><a name="an_7:30">7:30</a> Ozija im upravi riječ: "Budite hrabri, braćo, ustrajmo  još pet dana, za kojih će Gospod Bog naš izliti na nas milost  svoju: zacijelo nas neće napustiti zauvijek. </p> 
 <p><a name="an_7:31">7:31</a> Prođe li tih  pet dana bez ikakve pomoći, izvršit ću što tražite."</p> 
 <p><a name="an_7:32">7:32</a> Potom otpusti narod, svakoga u njegovu četvrt. Ljudi  odoše na zidove i kule svoga grada, a žene i djecu poslaše njihovim  kućama. Ali u gradu bijahu krajnje potišteni.</p> 
 <p><a name="an_8:1">8:1</a> Tih dana sve je to čula Judita, kći Merarija, sina Oksa, sina  Oziela, sina Elkija, sina Ananije, sina Gedeona, sina Rafaina, sina Ahitoba, sina Elije, sina Helkije, sina Eliaba, sina Natanaela, sina Salamiela, sina Sarasadaja, sina Izraelova. </p> 
 <p><a name="an_8:2">8:2</a> Njezin muž  Manaše, iz istoga plemena i obitelji, bješe umro za žetve ječma. </p> 
 <p><a name="an_8:3">8:3</a> Nadgledavao je one koji su povezivali snopove na njivi kad  ga pogodi sunčanica: pade na postelju i umrije u Betuliji, gradu  svome; pokopaše ga do njegovih otaca u polju što se nalazi na  pola puta između Dotaina i Balamona. </p> 
 <p><a name="an_8:4">8:4</a> Judita odonda življaše  kao udovica već tri godine i četiri mjeseca. </p> 
 <p><a name="an_8:5">8:5</a> Načinila je sebi  sobu na ravnome kućnom krovu, navukla preko bokova kostrijet  i nosila haljine udovičke. </p> 
 <p><a name="an_8:6">8:6</a> Postila je sve dane udovištva svoga, osim uoči subote i za samih subota, uoči mlađaka i za samih  mlađaka te za svetkovina i blagdana doma Izraelova. </p> 
 <p><a name="an_8:7">8:7</a> Bila je  lijepa i naočita. Njezin muž Manaše bijaše joj ostavio zlata  i srebra, slugu i sluškinja, stoke i zemljišta, i tako je živjela. </p> 
 <p><a name="an_8:8">8:8</a> Ne bijaše nikoga koji bi kazao što ružno o njoj, jer je bila  jako bogobojazna.</p> 
 <p><a name="an_8:9">8:9</a> Dočula je dakle krute riječi koje puk, zapavši u malodušje  zato što je nestalo vode, bijaše upravio gradskom starješini, a doznala je i sve što je Ozija rekao narodu i kako im se zakleo  da će do pet dana predati grad Asircima. </p> 
 <p><a name="an_8:10">8:10</a> Posla tada sluškinju  koja je vodila njezine poslove da dozove gradske starješine Habrisa  i Harmisa.</p> 
 <p><a name="an_8:11">8:11</a> Dođoše oni k njoj, a ona im kaza: "Poslušajte me, glavari  Betulije! Nije baš valjan govor što ste ga održali puku. A umetnuli  ste u taj govor i zakletvu između Boga i vas i rekli da ćete  predati grad neprijatelju ako vam Gospod u određenom roku ne  pomogne. </p> 
 <p><a name="an_8:12">8:12</a> A tko ste vi da danas iskušavate Boga i postavljate  se iznad Boga među ljudima? </p> 
 <p><a name="an_8:13">8:13</a> Ispitujte namisli Boga Svevladara  koliko vam drago, pa svejednako nećete razumjeti ništa dovijeka. </p> 
 <p><a name="an_8:14">8:14</a> Ako ne uspijevate istražiti dubine ljudskoga srce niti doznati  ono što prolazi ljudskom mišlju, kako ćete dokučiti Boga koji  je stvorio sve to? Kako ćete istražiti misao njegovu i shvatiti  nakane njegove? Ne, braćo, nemojte ljutiti Gospoda Boga našega! </p> 
 <p><a name="an_8:15">8:15</a> Jer ako nam i ne htjedne priskočiti u pomoć u ovih pet dana, ipak nas može zaštititi ali i zatrti, i to naočigled neprijatelja  naših, u one dane kad mu se svidi. </p> 
 <p><a name="an_8:16">8:16</a> Prema tome, ne tražite  odluke Gospoda Boga našega, jer Bog nije čovjek da biste mu mogli  prijetiti niti sin čovječji komu biste mogli naređivati. </p> 
 <p><a name="an_8:17">8:17</a> Zbog  toga, očekujući spas koji može doći od njega, dozivajmo ga u  pomoć, i on će poslušati glas naš, bude li mu to drago.</p> 
 <p><a name="an_8:18">8:18</a> Jer u našim pokoljenjima nije bilo, a nema ni dan-danas  u našemu plemenu, obitelji, selu ili gradu onih koji bi štovali  boštva načinjena rukama, kao što je bivalo u prijašnja vremena. </p> 
 <p><a name="an_8:19">8:19</a> Zato su očevi naši bili predani maču, bili su pljačkani i  doživjeli velike poraze od neprijatelja. </p> 
 <p><a name="an_8:20">8:20</a> Ali mi ne znamo  drugoga Boga do njega, pa se stoga nadamo da neće napustiti ni  nas ni ikoga od našeg plemena.</p> 
 <p><a name="an_8:21">8:21</a> Jer budemo li osvojeni mi, bit će osvojena i sva Judeja  i opljačkano naše Svetište, a on će to obeščašćenje osvetiti  našom krvlju. </p> 
 <p><a name="an_8:22">8:22</a> Pokolj braće naše, tjeranje svega naroda u  progonstvo i opustošenje baštine naše oborit će na glavu našu  među poganima među kojima ćemo se nalaziti kao robovi i biti  predmet pogrde i ismjehivanja za naše gospodare, </p> 
 <p><a name="an_8:23">8:23</a> jer se naše  ropstvo neće pretvoriti u naklonost nego će ga Gospod Bog naš  pretvoriti u porugu. </p> 
 <p><a name="an_8:24">8:24</a> Stoga, braćo, pokažimo svojoj braći  da od nas zavisi život njihov te da Svetište, Hram i žrtvenik  počivaju na nama.</p> 
 <p><a name="an_8:25">8:25</a> Zbog svega toga zahvalimo radije Gospodu Bogu našemu  što nas iskušava kao što je iskušavao i očeve naše. </p> 
 <p><a name="an_8:26">8:26</a> Sjetite  se kako je činio s Abrahamom, kako je iskušavao Izaka, što se  dogodilo Jakovu u Mezopotamiji sirijskoj kad je pasao ovce Labana, svoga ujaka. </p> 
 <p><a name="an_8:27">8:27</a> Jer kako je iskušavao njih da bi iskušao njihova  srca, tako postupa s nama da se popravimo, a ne da nam se osveti, jer Bog iskušava one koji su mu blizu."</p> 
 <p><a name="an_8:28">8:28</a> Ozija joj odgovori: "Sve što si izrekla iznosila si iz  plemenitog srca i nitko se neće usprotiviti tvojim riječima. </p> 
 <p><a name="an_8:29">8:29</a> Jer tvoja se mudrost ne očitova tek danas: još od početka  tvojih dana sav je narod znao za tvoju umnost, za plemenitost  srca tvoga! </p> 
 <p><a name="an_8:30">8:30</a> Ali puk trpi užasno od žeđe, pa nas je prisilio  da izvršimo ono što smo obećali i da se zakunemo zakletvom koje  nećemo prekršiti. </p> 
 <p><a name="an_8:31">8:31</a> Sada, budući da si ti pobožna žena, moli  se za nas, a Gospod će poslati kišu i napuniti naše čatrnje da  ne izginemo."</p> 
 <p><a name="an_8:32">8:32</a> Odgovori im Judita: "Poslušajte me! Izvest ću djelo o  kojemu će spomen prelaziti od pokoljenja na pokoljenje među sinovima  našeg naroda. </p> 
 <p><a name="an_8:33">8:33</a> Budite noćas na gradskim vratima da mognem  izići sa svojom sluškinjom. Prije onog dana u koji ste namislili  predati grad neprijateljima Gospod će rukom mojom donijeti spas  Izraelu. </p> 
 <p><a name="an_8:34">8:34</a> Ne tražite da vam kažem što sam namjerila. Neću  vam odati ništa dok ne bude izvršeno ono što sam odlučila učiniti."</p> 
 <p><a name="an_8:35">8:35</a> Ozija i prvaci rekoše joj: "Idi u miru! Neka Gospod Bog  bude uza te da se uzmogneš osvetiti neprijateljima našim!"</p> 
 <p><a name="an_8:36">8:36</a> Izišavši odande, vratiše se na svoja mjesta.</p> 
 <p><a name="an_9:1">9:1</a> Tada Judita pade ničice, posu glavu pepelom i razotkri kostrijet  koju je nosila na sebi. I upravo kad su u Jeruzalemu, u Domu  Božjem, prinosili večernji tamjan, ona glasno zavapi Gospodu  i reče:</p> 
 <p><a name="an_9:2">9:2</a> "O Gospode, Bože oca moga Šimuna, komu si ruku naoružao  mačem da se osveti tuđincima koji bijahu radi sramote odriješili  pas jedne djevice, obnažili njezin bok da je okaljaju i obeščastili  njezinu utrobu za sramotu. Iako si kazao: 'Ne smije tako biti', oni su svejedno učinili.</p> 
 <p><a name="an_9:3">9:3</a> I zato si predao pokolju vođe njihove i krvi postelju  njihovu, prevarenu i postiđenu njihovom prijevarom. Udario si  po robovima i gospodarima; po vladarima na prijestoljima njihovim.</p> 
 <p><a name="an_9:4">9:4</a> Predao si žene njihove plijenu, a kćeri njihove, svu imovinu  njihovu odredio da bude razdijeljena među tvoje ljubljene sinove  koji su gorjeli od revnosti prema tebi, užasavali se nad obeščašćenjem  svoje krvi i zvali te u pomoć. O Bože, moj Bože, poslušaj i mene udovicu. </p> 
 <p><a name="an_9:5">9:5</a> Ti si sazdao  i ono što je bilo prije i što će biti poslije. Ti si zamislio  i sadašnjost i budućnost i sve se dogodilo što si umom zasnovao.</p> 
 <p><a name="an_9:6">9:6</a> Što si nakanio, došlo je preda te i reklo: 'Evo me!' Jer  svi su tvoji putovi pripremljeni, a tvoje odluke predviđene.</p> 
 <p><a name="an_9:7">9:7</a> Eto, Asirci se uznose svojom vojskom, ponositi su na konje  i konjanike svoje, oholi su zbog vrsnoće pješaka svojih, uzdaju  se u štit, koplje, luk, praćku i neće da u tebi spoznaju Gospoda  koji mrvi ratove.</p> 
 <p><a name="an_9:8">9:8</a> Gospod je tvoje ime. Ti im skrši snagu moći svojom, savij  silu gnjevom svojim. Jer su naumili da obeščaste tvoje Svetište, da okaljaju Šator gdje boravi preslavno Ime tvoje, da željezom  raznesu uglove žrtvenika tvoga.</p> 
 <p><a name="an_9:9">9:9</a> Vidi njihovu nadutost i upravi gnjev svoj na glave njihove, a moju udovičku ruku ojačaj za naumljeno djelo.</p> 
 <p><a name="an_9:10">9:10</a> Pogodi zamamnošću mojih usana roba s vođom, a vođu s  njegovim slugom. Razori drzovitost njihovu rukom jedne žene.</p> 
 <p><a name="an_9:11">9:11</a> Tvoja snaga nije u mnoštvu niti moć tvoja u silnicima, nego si ti Bog poniznih, pomoćnik si malenih, potporanj slabih, utočište napuštenih, spasitelj očajnih.</p> 
 <p><a name="an_9:12">9:12</a> Doista, Bože oca moga, Bože baštine Izraelove, gospodaru  neba i zemlje, tvorče voda, kralju svega stvorenja, uslišaj molitvu  moju! </p> 
 <p><a name="an_9:13">9:13</a> Daj mi zamamnu riječ koja ranjava i obara u krvi one  koji su strahote smislili protiv tvoga Saveza, svetog Doma, brda  Siona i kuće sinova tvojih.</p> 
 <p><a name="an_9:14">9:14</a> Učini da spozna sav narod tvoj i svako pleme da si ti  Bog, Bog svake moći i snage, i da osim tebe nema drugoga zaštitnika  rodu Izraelovu!"</p> 
 <p><a name="an_10:1">10:1</a> Kad je prestala vapiti Bogu Izraelovu i kad je završila svoju  molitvu, </p> 
 <p><a name="an_10:2">10:2</a> ustade gdje bijaše pala ničice, dozva svoju sluškinju  i siđe u odaje u kojima je provodila subote i svetkovine svoje. </p> 
 <p><a name="an_10:3">10:3</a> Svuče sa sebe kostrijet, skide udovičke haljine, opra vodom  tijelo, namaza se mirisavom mašću, počešlja kosu i stavi prevjes  na glavu, odjenu se u svečane haljine u koje se odijevala dok  je još živio muž njezin Manaše. </p> 
 <p><a name="an_10:4">10:4</a> Obu sandale, metnu narukvice, ogrlice, prstenje, naušnice i sav nakit: uresi se što je mogla  ljepše da bi očarala oči ljudi koji je budu gledali. </p> 
 <p><a name="an_10:5">10:5</a> Sluškinji  preda mijeh vina i vrč ulja, napuni dvojače ječmenom kašom, pogačama  suhoga voća i čistim hljebovima; sve to složi i stavi na nju.</p> 
 <p><a name="an_10:6">10:6</a> Uputiše se njih dvije prema vratima grada Betulije i tu  nađoše Oziju s gradskim starješinama Habrisom i Harmisom. </p> 
 <p><a name="an_10:7">10:7</a> Kad  ovi ugledaše Juditu preobražena lica i u onome ruhu, zadiviše  se ljepoti njezinoj pa će joj:</p> 
 <p><a name="an_10:8">10:8</a> "Bog otaca naših udijelio ti milost i dao ti da uspješno  izvedeš što si naumila na slavu sinova Izraelovih i uzvišenje  Jeruzalema." </p> 
 <p><a name="an_10:9">10:9</a> Judita se pokloni Bogu, a njima reče: "Zapovjedite da  mi otvore gradska vrata. Izići ću i izvesti što ste kazali."  Oni narediše straži da otvori vrata kako je zatražila.</p> 
 <p><a name="an_10:10">10:10</a> Otvoriše joj, pa Judita iziđe sa sluškinjom. Ljudi su  je iz grada pratili pogledom dok se spuštala brdom i dok je poprijeko  prelazila podoljem. Onda je više nisu vidjeli.</p> 
 <p><a name="an_10:11">10:11</a> Dok su išle ravno podoljem, sretoše je asirske predstraže. </p> 
 <p><a name="an_10:12">10:12</a> Zaustaviše je i upitaše: "Kojemu narodu pripadaš? Odakle  dolaziš i kamo ideš?" Ona odgovori: "Kći sam Hebrejaca i bježim  od njih, jer će vam se uskoro predati da vam budu hrana. </p> 
 <p><a name="an_10:13">10:13</a> Zaputila  sam se Holofernu, vrhovnom zapovjedniku vaše vojske, da se s  njim iskreno porazgovorim. Pokazat ću mu put kojim će morati  poći da bi zagospodario svim brdovitim krajem a da ne izgubi  ni jednog čovjeka, ni jedne žive duše."</p> 
 <p><a name="an_10:14">10:14</a> Dok su ti ljudi slušali riječi njezine i promatrali je, bijahu zadivljeni njezinom ljepotom. Rekoše joj: </p> 
 <p><a name="an_10:15">10:15</a> "Spasila  si svoj život požurivši se da siđeš k našem gospodaru. Sada idi  njegovu šatoru: nas nekolicina pratit ćemo te dok te ne predamo  u ruke njegove. </p> 
 <p><a name="an_10:16">10:16</a> Kada se budeš našla pred njim, ne drhti u  srcu svome nego mu reci ono što si kazala i on će s tobom postupati  dobro." </p> 
 <p><a name="an_10:17">10:17</a> Izabraše između sebe stotinu ljudi. Oni su bili pratnja  njoj i sluškinji njezinoj, pa ih dovedoše do Holofernova šatora.</p> 
 <p><a name="an_10:18">10:18</a> U taboru se sve uskomešalo: vijest o Juditinu dolasku  pođe od usta do usta po svim šatorima. Dođoše ljudi i poredaše  se do nje dok je ona stajala pred Holofernovim šatorom i dok  mu se njezin dolazak najavljivao. </p> 
 <p><a name="an_10:19">10:19</a> Divljahu se ljepoti njezinoj  i sinovima Izraelovim zbog nje. I govorahu jedan drugome: "Tko  može prezreti narod koji ima takve žene? Zacijelo ne bi valjalo  ostaviti u životu i jednog čovjeka toga naroda. Kad bi ga ostavili  na miru, bili bi kadri opčiniti sav svijet."</p> 
 <p><a name="an_10:20">10:20</a> Holofernove straže i dvorjanici njegovi iziđoše i uvedoše  Juditu u šator. </p> 
 <p><a name="an_10:21">10:21</a> Holoferno je počivao na ležaljci za zastorom  od grimiza, zlata, smaragda i dragoga kamenja. </p> 
 <p><a name="an_10:22">10:22</a> Izvijestiše  ga o dolasku njezinu i on iziđe na šatorski ulaz: pred njim su  nosili srebrne svjetiljke uljanice.</p> 
 <p><a name="an_10:23">10:23</a> Kad se Judita nađe pred njim i njegovim dvorjanicima, svi se zadiviše ljupkosti lica njezina. Ona se pokloni padnuvši  ničice. Sluge je Holofernove podigoše.</p> 
 <p><a name="an_11:1">11:1</a> Kaza joj tada Holoferno: "Budi hrabra, ženo! Ne plaši se u  srcu svome! Jer nisam nanio zla nikome od onih koji odlučiše  služiti Nabukodonozora, kralja sve zemlje. </p> 
 <p><a name="an_11:2">11:2</a> Pa da me i tvoj  narod koji živi u brdovitu kraju nije prezreo, ja ne bih digao  koplja na nj. Ali su sami to skrivili. </p> 
 <p><a name="an_11:3">11:3</a> Nego, sada mi reci  zašto si pobjegla od njih a došla k nama. Došla si da se spasiš!  Hrabro, život će ti biti pošteđen noćas a i poslije. </p> 
 <p><a name="an_11:4">11:4</a> Nitko  ti neće nanijeti zla, nego će se postupati s tobom kako se postupa  sa slugama moga gospodara i kralja Nabukodonozora."</p> 
 <p><a name="an_11:5">11:5</a> Judita mu odgovori: "Poslušaj riječi robinje svoje. Neka  sluškinji tvojoj bude dopušteno govoriti s tobom: neću noćas  govoriti laži svome gospodaru. </p> 
 <p><a name="an_11:6">11:6</a> Budeš li slijedio savjete sluškinje  svoje, Bog će ti pomoći sretno izvesti djelo tvoje, a gospodar  moj neće biti razočaran sa svojih pothvata. </p> 
 <p><a name="an_11:7">11:7</a> Neka živi Nabukodonozor, kralj sve zemlje, neka živi moć onoga koji te uputio kako bi  uzmogao na pravi put izvesti svako živo biće! Pomoću tebe nisu  mu doista podvrgnuti samo ljudi nego, zahvaljujući vrijednosti  tvojoj, i divlje i domaće životinje i ptice nebeske: sve živi  samo za Nabukodonozora i svu kuću njegovu. </p> 
 <p><a name="an_11:8">11:8</a> Dočuli smo već  i za razboritost i za oštroumnost tvoju. Svoj je zemlji znano  da si u svem kraljevstvu samo ti sposoban, vrstan i pronicav  u ratnom umijeću. </p> 
 <p><a name="an_11:9">11:9</a> Doznali smo i za govor što ga je Ahior izgovorio  na tvome vijećanju; budući da su ga stanovnici Betulije spasili, on im je kazao sve što je rekao pred tobom. </p> 
 <p><a name="an_11:10">11:10</a> A sada, moćni  gospodaru, nemoj potcjenjivati njegovo razlaganje nego ga pohrani  u srcu svome jer je istinito: ne može se rod naš progoniti niti  ga može dohvatiti mač, osim ako sagriješi Bogu svome. </p> 
 <p><a name="an_11:11">11:11</a> Ali  da moj gospodar ne bi ostao razočaran i promašio u svome pothvatu, past će na glavu njihovu smrt: tereti ih grijeh kojim su razgnjevili  Boga svoga počinivši bezakonje. </p> 
 <p><a name="an_11:12">11:12</a> Kako im je ponestalo hrane, a i vode imaju sve manje, prohtjelo im se da navale na stoku  svoju i odlučiše da jedu što im je Bog zakonima zabranio. </p> 
 <p><a name="an_11:13">11:13</a> Čak  su naumili potrošiti prvine žita i desetine vina i ulja, čuvane  i namijenjene svećenicima koji u Jeruzalemu služe Boga našega;  a ipak su to stvari kojih se nitko od naroda nije smio ni rukom  dodirnuti. </p> 
 <p><a name="an_11:14">11:14</a> Otpravili su u Jeruzalem, budući da i tamošnji  stanovnici isto rade, glasnike da im donesu potrebno dopuštenje  od Vijeća starješina. </p> 
 <p><a name="an_11:15">11:15</a> Čim im stigne dopuštenje te izvrše  svoj naum, toga istog dana bit će ti predani na uništenje.</p> 
 <p><a name="an_11:16">11:16</a> Kada sam ja, sluškinja tvoja, doznala sve to, pobjegoh  od njih. Bog me poslao da sudjelujem s tobom u pothvatu kojemu  će se začuditi sva zemlja kada za nj čuje. </p> 
 <p><a name="an_11:17">11:17</a> Jer sluškinja  je tvoja pobožna i štuje Boga nebeskoga i dan i noć, pa sada, kad ostanem uza te, gospodaru, tvoja će sluškinja samo zatražiti  da može noću otići prema dolini. Ondje ću moliti Boga, pa će  mi kazati kada oni počine grijeh. </p> 
 <p><a name="an_11:18">11:18</a> Zatim ću se vratiti i tebe  obavijestiti, i ti ćeš tada izaći sa svom vojskom. Među njima  neće biti nikoga da ti se odupre. </p> 
 <p><a name="an_11:19">11:19</a> Odvest ću te kroz Judeju  sve do samog Jeruzalema, postavit ću usred njega prijestolje  tvoje. Ti ćeš ih tjerati pred sobom kao što se tjera stado koje  nema pastira. Ni pas pred tobom neće zalajati. Sve sam to predosjetila, to mi je objavljeno, pa sam poslana da ti odam."</p> 
 <p><a name="an_11:20">11:20</a> Te se riječi svidješe Holofernu i svima njegovim slugama.  Zadiviše se mudrosti njezinoj te uzviknuše: </p> 
 <p><a name="an_11:21">11:21</a> "Od jednoga do  drugog kraja svijeta nema ravne njoj ljepotom lika i mudrošću  razlaganja." </p> 
 <p><a name="an_11:22">11:22</a> A Holoferno joj reče: "Dobro je učinio Bog što  te poslao pred tvojim narodom da nama pripadne moć, a propast  onima koji su prezreli moga gospodara. </p> 
 <p><a name="an_11:23">11:23</a> A ti si plemenita  izgledom i lijepo zboriš. Budeš li sve učinila kao što si kazala, tvoj Bog postat će i moj Bog, a ti ćeš provoditi svoje dane  u palači kralja Nabukodonozora i bit ćeš slavna na svoj zemlji."</p> 
 <p><a name="an_12:1">12:1</a> Zapovjedi da je odvedu na mjesto gdje je bilo pohranjeno srebrno  posuđe i naredi da joj daju od jela njegovih i od vina njegova. </p> 
 <p><a name="an_12:2">12:2</a> Ali Judita odgovori: "Neću toga jesti da ne bude sablazni, nego neka mi se jelo priređuje od onoga što sam donijela sa  sobom." </p> 
 <p><a name="an_12:3">12:3</a> Holoferno je zapita: "Kad ti ponestane što imaš uza  se, odakle ćemo ti davati takva jela kad među nama nema nikoga  od tvoga roda?" </p> 
 <p><a name="an_12:4">12:4</a> Judita odgovori: "Života mi tvoga, gospodaru, ropkinja tvoja neće ni utrošiti što je sa sobom donijela, a  Gospod će već rukom njezinom izvesti što je odlučio."</p> 
 <p><a name="an_12:5">12:5</a> Onda je sluge Holofernove odvedoše u šator. Spavala je  do ponoći. Ustade o jutarnjoj straži. </p> 
 <p><a name="an_12:6">12:6</a> Poruči Holofernu: "Neka  gospodar moj dopusti da sluškinja njegova iziđe radi molitve." </p> 
 <p><a name="an_12:7">12:7</a> Holoferno naredi svojim stražarima da je u tome ne ometaju.  Ostala je tako tri dana u taboru. Noću je išla u dolinu Betulije  i umivala se na studencu u taboru. </p> 
 <p><a name="an_12:8">12:8</a> Kad bi tako izišla, molila  bi Gospoda, Boga Izraelova, da joj korake upravi na slavu sinova  naroda njezina. </p> 
 <p><a name="an_12:9">12:9</a> Vrativši se čista, zadržala bi se u šatoru  dok joj ne bi navečer priredili jelo.</p> 
 <p><a name="an_12:10">12:10</a> Četvrtoga dana Holoferno priredi gozbu samo za svoje  časnike. Ne pozva nikoga od posluge. </p> 
 <p><a name="an_12:11">12:11</a> Reče dvoraninu Bagoi, upravitelju svih svojih dobara: "Idi i nagovori onu Hebrejku  koja je kod tebe da dođe jesti i piti s nama. </p> 
 <p><a name="an_12:12">12:12</a> Bila bi nam  prava sramota imati uza se takvu ženu a ne biti s njom; jer ako  je ne predobijemo, rugat će nam se."</p> 
 <p><a name="an_12:13">12:13</a> Bagoa izađe od Holoferna, uđe k njoj i reče joj: "Neka  ljepojka ne oklijeva doći k mome gospodaru da bude čašćena u  njegovoj nazočnosti, da veselo pije vino s nama i postane ovoga  dana kao jedna od asirskih kćeri koje žive u dvoru Nabukodonozorovu." </p> 
 <p><a name="an_12:14">12:14</a> Judita mu odgovori: "Tko sam ja da se usprotivim svome gospodaru?  Učinit ću smjesta sve što je drago oku njegovu. Bit će mi to  radost sve do smrti."</p> 
 <p><a name="an_12:15">12:15</a> Ustade, ukrasi se haljinama i svakakvim ženskim uresima.  Sluškinja ode prije nje te prostrije po zemlji pred Holoferna  ovnujske kože koje je dobila od Bagoe za svakidašnju upotrebu  da na njima svakoga dana udobno blaguje. </p> 
 <p><a name="an_12:16">12:16</a> Judita uđe i smjesti  se. Holofernu se srce uzbudi, duša mu se uznemiri i spopade ga  ognjena žudnja da bude s njom. Od onoga dana kad ju je prvi put  vidio, samo je vrebao priliku da je zavede. </p> 
 <p><a name="an_12:17">12:17</a> Kaza joj Holoferno:  "DÓe pij i veseli se s nama!" </p> 
 <p><a name="an_12:18">12:18</a> Judita odgovori: "Hoću, pit  ću, gospodaru, jer osjećam da je danas moj život tako velik kako  nije bio nikada od moga rođenja." </p> 
 <p><a name="an_12:19">12:19</a> Uzela je, jela je i pila  pred njim što joj njezina sluškinja bijaše priredila. </p> 
 <p><a name="an_12:20">12:20</a> Holoferno  je uživao u njoj i pio je toliko vina koliko ga nije pio nikad  u životu.</p> 
 <p><a name="an_13:1">13:1</a> A uvečer se časnici brzo povukoše. Bagoa zatvori šator izvana, pošto je otpravio od svoga gospodara one koji su se još ondje  nalazili. Svi odoše na počinak: bijahu umorni jer se gozba jako  oduljila. </p> 
 <p><a name="an_13:2">13:2</a> Juditu ostaviše samu u šatoru. Holoferno pao na  postelju jer ga vino bijaše potpuno svladalo. </p> 
 <p><a name="an_13:3">13:3</a> Judita je naredila  svojoj sluškinji da je čeka pred ložnicom kao i svakog dana.  Rekla je da će izaći na molitvu. Tako je kazala i Bagoi.</p> 
 <p><a name="an_13:4">13:4</a> Svi bijahu otišli od Holoferna, nitko, ni malen ni velik, nije ostao u ložnici. Judita, stojeći kraj Holofernove postelje, reče u srcu svom: "Gospode, Bože svake sile, svrni u ovome času  pogled svoj na djelo ruku mojih da se prodiči Jeruzalem! </p> 
 <p><a name="an_13:5">13:5</a> Ovo  je pravi čas da se pobrineš za svoju baštinu i ostvariš moju  zamisao o propasti neprijatelja koji su nasrnuli na nas."</p> 
 <p><a name="an_13:6">13:6</a> Priđe stupu postelje, do Holofernove glave, i skide odande  Holofernov mač. </p> 
 <p><a name="an_13:7">13:7</a> Zatim, primaknuvši se postelji, zgrabi kosu  Holofernovu i kaza: "Gospodine Bože Izraelov, ojačaj me danas!" </p> 
 <p><a name="an_13:8">13:8</a> I iz sve snage udari dvaput Holoferna po vratu i odrubi mu  glavu. </p> 
 <p><a name="an_13:9">13:9</a> Njegov trup potom otkotrlja s ležaja i strže zastor  sa stupova. Malo kasnije iziđe i glavu Holofernovu predade sluškinji. </p> 
 <p><a name="an_13:10">13:10</a> Ona je metnu u svoju torbu. Obadvije zatim, po običaju, iziđoše  na molitvu. Prešavši tabor, zaokružiše ono podolje, popeše se na uzvisinu  Betulije i dođoše pod njezina vrata. </p> 
 <p><a name="an_13:11">13:11</a> Judita se javi još izdaleka  straži na vratima: "Otvorite, otvorite vrata! S nama je Bog naš  da izvede junaštvo u Izraelu i jakost protiv neprijatelja kao  što je učinio i danas." </p> 
 <p><a name="an_13:12">13:12</a> Kako građani začuše njezin glas,  požuriše se do vrata svoga grada i pozvaše starješine gradske. </p> 
 <p><a name="an_13:13">13:13</a> Strčaše se svi, malo i veliko, jer ih je njezin dolazak iznenadio.  Otvoriše vrata, primiše ih, zapališe vatru da se vide i okružiše  ih. </p> 
 <p><a name="an_13:14">13:14</a> Judita im jakim glasom kaza: "Hvalite Boga! Hvalite ga!  Hvalite Boga koji nije uskratio milosti svoje kući Izraelovoj  nego je mojom rukom noćas potukao neprijatelje naše." </p> 
 <p><a name="an_13:15">13:15</a> Izvadivši  glavu iz torbe, pokaza im je i reče: "Evo glave Holoferna, vrhovnog  zapovjednika vojske asirske, i evo zastora pod kojim je ležao  pijan. Bog ga je pogodio rukom jedne žene! </p> 
 <p><a name="an_13:16">13:16</a> Neka živi Gospodin  koji me zaštitio na putu kojim sam hodila! Jer je moje lice zatravilo  Holoferna na propast njegovu, nije zgriješio sa mnom te me tako  nije osramotio ni okaljao."</p> 
 <p><a name="an_13:17">13:17</a> Puk, sav izvan sebe, pade ničice da se pokloni Bogu i  povika u jedan glas: "Blagoslovljen da si, Bože naš, koji si  danas satro neprijatelje naroda svoga!"</p> 
 <p><a name="an_13:18">13:18</a> Ozija joj kaza: "Blagoslovljena bila, kćeri, od Boga Svevišnjega više od  svih drugih žena na zemlji! Blagoslovljen Gospod Bog, stvoritelj  neba i zemlje, koji te vodio da odsiječeš glavu vođi neprijatelja  naših! </p> 
 <p><a name="an_13:19">13:19</a> Jer tvoje pouzdanje neće biti izbrisano iz srdaca ljudi  nego će se oni dovijeka sjećati Božje moći.</p> 
 <p><a name="an_13:20">13:20</a> Neka Bog učini da to bude na tvoju vječnu diku i neka  te nagradi svakim dobrom, jer kad bi ponižen naš rod, nisi štedjela  života svoga, nego si spriječila našu propast živeći pravedno  pred našim Bogom!" A sav narod nadoda: "Amen! Amen!"</p> 
 <p><a name="an_14:1">14:1</a> Judita im reče: "Poslušajte me, braćo! Uzmite ovu glavu i  objesite je na krunište naših zidina. </p> 
 <p><a name="an_14:2">14:2</a> Čim zora zarudi te sunce  obasja zemlju, neka se svatko maši svog oružja i svi hrabri muževi  neka izađu iz grada. Izabrat ćete im vođu kao da tobože hoćete  sići u ravnicu, na asirske predstraže. Ali nećete sići. </p> 
 <p><a name="an_14:3">14:3</a> Oni  će pograbiti svoje oružje, otići će u tabor i probudit će zapovjednike  asirske vojske. Zajedno će otrčati k Holofernovu šatoru, i kad  Holoferna ne nađu, spopast će ih užas i pobjeći će ispred vas. </p> 
 <p><a name="an_14:4">14:4</a> Vi i svi koji žive u granicama Izraela, progonite ih i uništite  na putu njihova uzmaka. </p> 
 <p><a name="an_14:5">14:5</a> Ali prije nego sve to izvedete, pozovite  mi Ahiora Amonca da svojim očima prepozna onoga koji je prezreo  kuću Izraelovu a njega poslao k nama u smrt."</p> 
 <p><a name="an_14:6">14:6</a> Pozvaše Ahiora iz Ozijine kuće. Kako dođe i vidje Holofernovu  glavu u rukama jednog od članova narodnoga zbora, sruši se na  zemlju i onesvijesti. </p> 
 <p><a name="an_14:7">14:7</a> Kada se osvijestio, baci se do nogu  Juditi, pokloni joj se i uskliknu: "Blagoslovljena da si u svakome šatoru Judinu i u svakom  narodu! Svatko će drhtati od straha kad čuje tvoje ime! </p> 
 <p><a name="an_14:8">14:8</a> A  sada mi pripovjedi što si sve izvela ovih dana." Judita mu usred mnoštva pripovjedi sve što je učinila od  onoga dana kad je otišla pa do tada, do toga razgovora s njima. </p> 
 <p><a name="an_14:9">14:9</a> Kad je završila kazivanje, narod počne klicati od radosti:  svim gradom odjeknuše radosni povici. </p> 
 <p><a name="an_14:10">14:10</a> Tada Ahior, vidjevši  što je sve učinio Bog Izraelov, povjerova čvrsto u Boga te se  dade obrezati i tako bi pribrojen narodu Izraelovu.</p> 
 <p><a name="an_14:11">14:11</a> A kad zarudje zora, objesiše Holofernovu glavu na zidine.  Svaki pograbi svoje oružje te jurnuše u odredima niz padine.</p> 
 <p><a name="an_14:12">14:12</a> Kada ih Asirci ugledaše, obavijestiše svoje zapovjednike.  Ovi pođoše zapovjednicima, tisućnicima i ostalim časnicima svojim. </p> 
 <p><a name="an_14:13">14:13</a> Dođoše do Holofernova šatora pa kazaše upravitelju njegovih  dobara: "DÓe probudi našega gospodara. Oni su se robovi usudili  sići i napasti nas da zauvijek budu uništeni." </p> 
 <p><a name="an_14:14">14:14</a> Bagoa uđe  i pljesnu rukama pred šatorskim zastorom: mišljaše da Holoferno  spava s Juditom. </p> 
 <p><a name="an_14:15">14:15</a> Ali kako se nitko ne odazva, razmaknu zastore, uđe u ložnicu i nađe truplo bačeno na prag: glave nigdje, bijaše  odnesena. </p> 
 <p><a name="an_14:16">14:16</a> Kriknu iza glasa te plačući, jecajući i snažno  zapomažući rastrga na sebi haljine. </p> 
 <p><a name="an_14:17">14:17</a> Uđe zatim u šator u kojem  je boravila Judita i ne nađe je. Onda otrča k narodu i povika: </p> 
 <p><a name="an_14:18">14:18</a> "Ovi su robovi podmukli: jedna sama Hebrejka osramotila je  dom kralja Nabukodonozora. Evo Holoferna na zemlji, ali glave  na njemu nema."</p> 
 <p><a name="an_14:19">14:19</a> Kad zapovjednici vojske asirske čuše te riječi, razderaše  na sebi haljine, dušu im spopade silan strah, a taborom im se  prolomiše oštri krikovi i silna kuknjava.</p> 
 <p><a name="an_15:1">15:1</a> I oni koji su se još nalazili u šatorima, kad su čuli što  se dogodilo, skameniše se. </p> 
 <p><a name="an_15:2">15:2</a> Uhvati ih strava i strah te ne  bijaše čovjeka koji bi ostao uza svoga bližnjega, nego se svi  bezglavo razbježaše po svim brdima i ravnicama. </p> 
 <p><a name="an_15:3">15:3</a> I oni koji  se bijahu utaborili u brdovitom kraju oko Betulije nagoše u bijeg.  Tada se Izraelci sa svim svojim ratnicima baciše na njih. </p> 
 <p><a name="an_15:4">15:4</a> Ozija  posla u Betomastaim, Bebe, Kobe, Kolu i na sve područje Izraela  skoroteče s porukom o onome što se dogodilo: neka svi nasrnu  na neprijatelje te ih unište.</p> 
 <p><a name="an_15:5">15:5</a> Čim to doznaše, svi sinovi Izraelovi jednodušno udariše  na njih te su ih tukli sve do Hobe. Tako učiniše i oni koji su  pristigli iz Jeruzalema i sa svih brda, jer je i njima javljeno  što se dogodilo u neprijateljskom taboru. Žitelji Gileada i Galileje  udariše zatim s boka te su ih žestoko tukli sve dok ne umakoše  u Damask i njegove krajeve. </p> 
 <p><a name="an_15:6">15:6</a> Ostali stanovnici Betulije nasrnuše  na tabor Asiraca, oboriše ga te nagrabiše bogat plijen. </p> 
 <p><a name="an_15:7">15:7</a> Vrativši  se s pokolja, sinovi Izraelovi zagospodariše preostalim. I sela  i gradići po brdima i ravnicama domogoše se silna plijena; bijaše  ga doista mnogo.</p> 
 <p><a name="an_15:8">15:8</a> Veliki svećenik Joakim i starješine sinova Izraelovih  koji su živjeli u Jeruzalemu dođoše da se dive dobročinstvu što  ga Gospod učini Izraelu, da vide Juditu i da je pozdrave.</p> 
 <p><a name="an_15:9">15:9</a> Kad uđoše u kuću njezinu, svi je jednodušno blagosloviše  govoreći:  "Ti si slava Jeruzalema! Ti si najviši ponos Izraela! Ti si uzvišena dika roda našega!</p> 
 <p><a name="an_15:10">15:10</a> Rukom svojom sve si to učinila, Izraelu dobra pribavila, Bogu samom time omiljela! Blagoslovljena da si na vječna vremena od Gospoda Svevladara." A sav narod reče: "Amen!"</p> 
 <p><a name="an_15:11">15:11</a> Trideset je dana narod pljačkao tabor. Juditi dadoše  šator Holofernov, svu srebrninu, naslonjače, posuđe i sav njegov  namještaj. Ona uze sve to, natovari svoju mazgu, zatim dade upregnuti  svoja kola te ih napuni. </p> 
 <p><a name="an_15:12">15:12</a> Sve su žene Izraelove trčale da  je vide, hvalile je i plesove izvodile u čast njezinu. Onda ona  uze bršljane u ruke i pokloni ih ženama koje su je pratile. </p> 
 <p><a name="an_15:13">15:13</a> Zatim  se ona i njezine pratilice ovjenčaše maslinovim grančicama. Ona  je stupala na čelu naroda i predvodila žene u plesu; slijedili  su je Izraelci naoružani, okićeni vijencima i s hvalospjevom  na usnama. </p> 
 <p><a name="an_15:14">15:14</a> Usred sveg Izraela Judita zapjeva ovu zahvalnicu, a sav je narod glasno prihvatio taj hvalospjev.</p> 
 <p><a name="an_16:1">16:1</a> Judita zapjeva: "Slavite Boga moga s bubnjevima, Gospodinu pjevajte s cimbalima, psalam i pohvalu izvijajte mu u čast, veličajte i zazivajte Ime njegovo!</p> 
 <p><a name="an_16:2">16:2</a> Jer Gospod Bog što dokončava ratove, da bi udario tabor svoj usred naroda, izbavi me iz ruke progonitelja mojih.</p> 
 <p><a name="an_16:3">16:3</a> Asur siđe s planina sjevernih, dođe sa silnom vojskom svojom. Mnoštvo njihovo potoke zakrči, konji njihovi bregove prekriše.</p> 
 <p><a name="an_16:4">16:4</a> Kaza da će kraj moj zapaliti, moje mladiće mačem isjeći, o tlo razmrskati moju dojenčad, kao plijen moju djecu uzeti, ugrabiti moje djevice.</p> 
 <p><a name="an_16:5">16:5</a> Gospod Svevladar svlada ih rukom žene jedne!</p> 
 <p><a name="an_16:6">16:6</a> Nisu im mladići silnika slomili, Titanovi sinovi nisu ga oborili, divovi silni nisu ga napali, nego Judita, kći Merarijeva, ljepotom svoga lica njega uništi!</p> 
 <p><a name="an_16:7">16:7</a> Ona svuče udovičke haljine, da bi Izraelce ugnjetene podigla, namaza lice mašću mirisnom,</p> 
 <p><a name="an_16:8">16:8</a> na kose prevjes stavi, lanene halje uze da ga opčini.</p> 
 <p><a name="an_16:9">16:9</a> Sandala njemu oko zatravi, ljepota njena dušu mu zarobi, mač mu kroza šiju prođe.</p> 
 <p><a name="an_16:10">16:10</a> Perzijce njena hrabrost osupnu, a Medijce smionost zaprepasti.</p> 
 <p><a name="an_16:11">16:11</a> Tad viknuše ponizni moji, a oni se prepadoše, nemoćni moji, a oni se prestraviše; podigoše glas, a oni u bijeg nagoše!</p> 
 <p><a name="an_16:12">16:12</a> Djevojčica sasjekoše ih sinovi, pobiše ih kao sinove odmetnika, u boju Boga moga pogiboše.</p> 
 <p><a name="an_16:13">16:13</a> Bogu svom pjevat ću pjesmu novu. Velik si i slavan, Gospode! U sili divan i nepobjediv!</p> 
 <p><a name="an_16:14">16:14</a> Sva stvorenja tvoja tebi neka služe, jer ti samo reče, i postadoše; posla duh svoj, i on ih oblikova. I glasu tvome nitko ne odolje.</p> 
 <p><a name="an_16:15">16:15</a> Planine će se iz temelja s vodama potresti, hridi će se pred tobom kao od voska istopiti, ali prema onima koji te se boje ti ćeš i tada milostiv biti.</p> 
 <p><a name="an_16:16">16:16</a> Neznatna ti je svaka žrtva na ugodan miris, još neznatnija pretilina paljenice, ali tko se boji Gospoda - velik je zauvijek.</p> 
 <p><a name="an_16:17">16:17</a> Jao narodima koji ustanu na narod moj! Bog Svevladar kaznit će ih na dan Suda: poslat će oganj i crve u meso njihovo, a oni će u boli jaukati zauvijek."</p> 
 <p><a name="an_16:18">16:18</a> Kada dođoše u Jeruzalem, pokloniše se Bogu, a pošto se  narod očisti, prinesoše paljenice, dragovoljne prinose i darove. </p> 
 <p><a name="an_16:19">16:19</a> Judita posveti kao "herem" sve Holofernove predmete koje  joj puk bijaše predao i svilene tkanine koje bijaše uzela s postelje  njegove. </p> 
 <p><a name="an_16:20">16:20</a> Narod se veselio tri mjeseca u Jeruzalemu pred Svetištem  i Judita je ostala s njima.</p> 
 <p><a name="an_16:21">16:21</a> A nakon tih dana svaki se vrati na svoju baštinu. Judita  se povuče u Betuliju i osta na svom posjedu. I svega vijeka svojega  bila je slavna na svoj zemlji. </p> 
 <p><a name="an_16:22">16:22</a> Mnogi su je prosili, ali ona  ne upozna ni jednoga čovjeka u sve dane života svojega otkad  joj umrije muž Manaše i bi pridružen narodu svome. </p> 
 <p><a name="an_16:23">16:23</a> Starjela  je i u domu muža svojega postigla dob od sto i pet godina. Sluškinji  svojoj dala je slobodu. Umrije u Betuliji. Pokopaše je u pećini  Manašea, muža njezina. </p> 
 <p><a name="an_16:24">16:24</a> Dom Izraelov oplakivaše je sedam dana.  Prije smrti razdijelila je svoja dobra rođacima svojim i rođacima  muža svojega Manašea.</p> 
 <p><a name="an_16:25">16:25</a> U Juditino vrijeme, a i mnogo poslije smrti njezine,  ne bijaše nikoga tko bi zadavao strah sinovima Izraelovim.</p> 
 <p></p><hr>
 <center>
 <a href="aes.htm">Next: Additions to Esther</a></center>
 </body>