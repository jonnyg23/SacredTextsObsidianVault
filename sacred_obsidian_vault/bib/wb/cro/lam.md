<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jer.htm">Previous</a> 
 <a href="eze.htm">Next</a> 
 </center>
 <hr>
  <h3 align="center">Croatian Bible: Lamentations</h3> 
 <p><a name="an_1:1">1:1</a> Kako osamljena sjedi prijestolnica, nekoć naroda puna; postade kao udovica, nekoć velika među narodima. Vladarica nad pokrajinama, na tlaku sad ide.</p> 
 <p><a name="an_1:2">1:2</a> Noći provodi gorko plačući, suzama pokriva obraze. Nikog nema da je utješi, od svih koji su je ljubili. Svi je prijatelji iznevjeriše i postaše joj neprijatelji.</p> 
 <p><a name="an_1:3">1:3</a> Izagnan je Juda, u nevolji je i u progonstvu teškom. Sad živi među poganima, ne nalazi počinka. Svi ga gonitelji sustižu u tjesnacima.</p> 
 <p><a name="an_1:4">1:4</a> Putovi sionski tuguju jer nitko ne dolazi na svetkovine. Sva su vrata razvaljena, svećenici uzdišu, ucviljene su djevice njegove, a on je pun gorčine.</p> 
 <p><a name="an_1:5">1:5</a> Tlačitelji njegovi sada gospodare, neprijatelji likuju: Jahve ga ucvili zbog grijeha njegovih premnogih. Djeca mu otišla u izgnanstvo pred tlačiteljem.</p> 
 <p><a name="an_1:6">1:6</a> Povukla se od Kćeri sionske sva slava njezina. Knezovi joj postadoše k'o ovnovi koji paše ne nalaze; nemoćni vrludaju ispred goniča.</p> 
 <p><a name="an_1:7">1:7</a> Jeruzalem se spominje danÄa bijede i lutanja, kad mu narod dušmanu u ruke pade a nitko mu pomoći ne pruži. Tlačitelji ga gledahu smijući se njegovoj propasti.</p> 
 <p><a name="an_1:8">1:8</a> Teško sagriješi Jeruzalem, postade kao nečistoća ženina. Svi što ga štovahu, sada ga preziru: jer vidješe golotinju njegovu. On samo plače i natrag se okreće.</p> 
 <p><a name="an_1:9">1:9</a> Skuti su mu uprljani, nije ni sanjao što ga čeka. Duboko je pao, a nikog da ga tješi. "Pogledaj, Jahve, moju nevolju: jer neprijatelj likuje."</p> 
 <p><a name="an_1:10">1:10</a> Neprijatelj poseže rukom za svim dragocjenostima njegovim. Gledao je gdje pogani provaljuju u njegovo Svetište, oni kojima si zabranio i pristup u svoj zbor.</p> 
 <p><a name="an_1:11">1:11</a> Sav narod njegov jeca, tražeći kruha; svi daju dragulje za hranu da bi ponovo živnuli. Evo, Jahve, pogledaj kako sam prezren.</p> 
 <p><a name="an_1:12">1:12</a> Svi vi što putem prolazite, pogledajte i vidite ima li boli kakva je bol kojom sam ja pogođen, kojom me Jahve udari u dan žestokog gnjeva svoga!</p> 
 <p><a name="an_1:13">1:13</a> S visine pusti oganj, utjera ga u kosti moje. Pred noge mrežu mi razape i tako me nauznak obori; ucvili me, ožalosti za sva vremena.</p> 
 <p><a name="an_1:14">1:14</a> Natovario me mojim grijesima, rukom ih svojom pritegnuo; na vrat mi ih navalio, snagu mi oduzeo. Predao me Gospod u ruke njihove, ne mogu se uspraviti.</p> 
 <p><a name="an_1:15">1:15</a> Sve junake iz moje sredine Gospod odbaci: digao je zbor protiv mene da uništi uzdanicu moju. U tijesku izgazi Gospod mene, djevicu, kćerku Judinu.</p> 
 <p><a name="an_1:16">1:16</a> Zato moram plakati, oči mi suze liju, jer daleko je od mene moj tješitelj da mi duh povrati. Sinovi su moji poraženi, odveć silan bijaše neprijatelj.</p> 
 <p><a name="an_1:17">1:17</a> Sion pruža ruke: nema mu tješitelja. Jahve je protiv Jakova sa svih strana pozvao tlačitelje; i tako Jeruzalem postade među njima strašilo.</p> 
 <p><a name="an_1:18">1:18</a> Jahve, on je pravedan; jer riječi se njegovoj protivih. Oh, čujte, narodi svi, gledajte moju bol: djevice moje, moji mladići, svi odoše u izgnanstvo!</p> 
 <p><a name="an_1:19">1:19</a> Pozvah sve ljubavnike svoje, ali me oni prevariše. Moji svećenici i starješine pogiboše u gradu tražeći hrane da bi ponovo živnuli.</p> 
 <p><a name="an_1:20">1:20</a> Pogledaj, Jahve, u kakvoj sam tjeskobi, moja utroba strepi, srce mi se u grudima grči jer bijah opako prkosan! Vani mač pokosi moje sinove, a unutra - smrt.</p> 
 <p><a name="an_1:21">1:21</a> Čuj kako stenjem: nema mi tješitelja! Svi neprijatelji čuju za moju nesreću i likuju što si to učinio! Daj da dođe dan što si ga objavio, da njima bude kao meni.</p> 
 <p><a name="an_1:22">1:22</a> Neka se pokaže sva njina zloća pred licem tvojim, a onda postupaj s njima kao što si sa mnom postupio za sve grijehe moje! Jer samo uzdišem, a srce moje tuguje.</p> 
 <p><a name="an_2:1">2:1</a> Kako mrakom zastrije Gospod u svom gnjevu Kćer sionsku. S neba na zemlju baci slavu Izraelovu! I ne sjeti se podnožja svoga u dan gnjeva svojega!</p> 
 <p><a name="an_2:2">2:2</a> Bez milosti Gospod satrije sve stanove Jakovljeve, u svom gnjevu razori tvrđave kćeri Judine; sa zemljom je sravnio i prokleo kraljevstvo i njegove knezove.</p> 
 <p><a name="an_2:3">2:3</a> U rasplamtjelom gnjevu svojem razbi svu snagu Izraelovu, povuče svoju desnicu pred neprijateljem; u Jakovu raspiri plamen ognjeni koji sve uokolo proždire.</p> 
 <p><a name="an_2:4">2:4</a> Nategao je luk k'o neprijatelj, kao dušman ispružio desnicu, ubijajući sve što mu drago bijaše. Na šator Kćeri sionske sasu k'o oganj gnjev svoj jarosni.</p> 
 <p><a name="an_2:5">2:5</a> K'o neprijatelj Gospod bijaše: razorio je Izraela, razorio sve dvore njegove, porušio njegove utvrde, umnožio kćeri Judinoj uzdisaje i jecaje.</p> 
 <p><a name="an_2:6">2:6</a> Kao vrtu razvali mu sjenicu, razori mjesto sastanka. Baci Jahve u zaborav svetkovine i subote na Sionu; u gnjevu svojem prezre kralja i svećenika.</p> 
 <p><a name="an_2:7">2:7</a> Svoj oltar je Gospod odbacio, zgadilo mu se Svetište njegovo. U ruke neprijatelja je predao bedeme svoje i dvorove. Bučili su u Domu Jahvinu, kao u dan blagdanji.</p> 
 <p><a name="an_2:8">2:8</a> Jahve naumi razvaliti zidove Kćeri sionske. Nape uže mjerničko, ne ustegnu ruku od rušenja. Predziđe, zidine zavi u tugu: oronuše zajedno.</p> 
 <p><a name="an_2:9">2:9</a> Vrata njina utonuše u zemlju, on im je razbio zasune; kralj i knezovi su među pucima, Zakona nema! Ni u prorokÄa više se ne nalaze viđenja Jahvina.</p> 
 <p><a name="an_2:10">2:10</a> Starješine Kćeri sionske na zemlji sjede i šute, posiplju glavu prašinom, kostrijet pripasuju. K zemlji glave obaraju djevice jeruzalemske.</p> 
 <p><a name="an_2:11">2:11</a> Iščilješe mi oči od suza, utroba moja ustreptala, jetra mi se na zemlju prosula zbog sloma kćeri naroda mojega, jer djeca i dojenčad umiru po trgovima Grada.</p> 
 <p><a name="an_2:12">2:12</a> Govore majkama svojim: "Gdje je žito i vino?" dok obamiru kao ranjeni po trgovima Grada, dok ispuštaju dušu svoju na grudima matera svojih.</p> 
 <p><a name="an_2:13">2:13</a> S čime da te prispodobim? Na koga si nalik, Kćeri jeruzalemska? S kime da te usporedim, kako utješim, djevice, Kćeri sionska? Jer kao more tvoja je nesreća neizmjerna. Tko će te iscijeliti?</p> 
 <p><a name="an_2:14">2:14</a> Viđenja tvojih proroka bijahu varka i laž, oni nisu objavili krivnju tvoju da te od izgnanstva odvrate. Varali su te utvarama lažnim i zamamnim.</p> 
 <p><a name="an_2:15">2:15</a> Nad tobom plješću rukama svi koji putem prolaze, zvižde i vrte glavom zbog Kćeri jeruzalemske: "Je li to grad na glasu ljepotom, radost svemu svijetu?"</p> 
 <p><a name="an_2:16">2:16</a> Na tebe otvaraju usta svi neprijatelji tvoji, zvižde, škrguću zubima i govore: "Proždrijesmo je! To je dan za kojim čeznusmo, doživjesmo, vidjesmo!"</p> 
 <p><a name="an_2:17">2:17</a> Jahve izvrši naum svoj, održa svoju riječ koju naredi u davnim danima: nemilice te razorio. Neprijatelj likuje zbog tebe, tvoj protivnik rog svoj podiže.</p> 
 <p><a name="an_2:18">2:18</a> U sav glas viči Gospodu, jecaj, Kćeri sionska! Neka k'o potok teku tvoje suze danju i noću. Ne daj počinka sebi, neka se zjenica oka tvoga ne odmori.</p> 
 <p><a name="an_2:19">2:19</a> Ustani, viči noću za svake promjene straže. K'o vodu izlij srce pred licem Gospodnjim, k njemu podiži ruke i traži milost za svoju nejačad koja od glada obamire po uglovima ulica.</p> 
 <p><a name="an_2:20">2:20</a> Pogledaj, Jahve, i vidi kome si to učinio. Zar žene da jedu porod svoj, djecu što njišu u naručju? Zar moradoše biti poklani u Svetištu Gospodnjem svećenici i proroci?</p> 
 <p><a name="an_2:21">2:21</a> U uličnoj prašini leže djeca i starci; moje djevice i moji mladići od mača padoše. Ti ih pomori u dan gnjeva svojega, ti ih pokla nemilice.</p> 
 <p><a name="an_2:22">2:22</a> Ti si, kao na dan svečani, sa svih strana sazvao užase moje. U dan gnjeva Jahvina nitko nije preživio, nitko se nije spasio. One koje sam odnjihala i odgojila neprijatelj moj sve je istrijebio.</p> 
 <p><a name="an_3:1">3:1</a> Ja sam čovjek što upozna bijedu pod šibom gnjeva njegova.</p> 
 <p><a name="an_3:2">3:2</a> Mene je odveo i natjerao da hodam u tmini i bez svjetlosti.</p> 
 <p><a name="an_3:3">3:3</a> I upravo mene bije i udara bez prestanka njegova ruka.</p> 
 <p><a name="an_3:4">3:4</a> Iscijedio je moje meso, kožu moju, polomio kosti moje.</p> 
 <p><a name="an_3:5">3:5</a> Načinio mi jaram, glavu obrubio tegobama.</p> 
 <p><a name="an_3:6">3:6</a> Pustio me da živim u tminama kao mrtvaci vječiti.</p> 
 <p><a name="an_3:7">3:7</a> Zazidao me, i ja ne mogu izaći, otežao je moje okove.</p> 
 <p><a name="an_3:8">3:8</a> Kada sam vikao i zapomagao, molitvu je moju odbijao.</p> 
 <p><a name="an_3:9">3:9</a> Zazidao mi ceste tesanim kamenom, zakrčio je putove moje.</p> 
 <p><a name="an_3:10">3:10</a> Meni on bijaše medvjed koji vreba, lav u zasjedi.</p> 
 <p><a name="an_3:11">3:11</a> U bespuća me vodio, razdirao, ostavljao me da umirem.</p> 
 <p><a name="an_3:12">3:12</a> Napinjao je luk svoj i gađao me kao metu za svoje strelice.</p> 
 <p><a name="an_3:13">3:13</a> U slabine mi sasuo strelice, sinove svoga tobolca.</p> 
 <p><a name="an_3:14">3:14</a> Postao sam smiješan svome narodu, rugalica svakidašnja.</p> 
 <p><a name="an_3:15">3:15</a> Gorčinom me hranio, pelinom me napajao.</p> 
 <p><a name="an_3:16">3:16</a> Puštao me da zube kršim kamen grizući, zakapao me u pepeo.</p> 
 <p><a name="an_3:17">3:17</a> Duši je mojoj oduzet mir i više ne znam što je sreća!</p> 
 <p><a name="an_3:18">3:18</a> Rekoh: Dotrajao je život moj i nada koja mi od Jahve dolazi.</p> 
 <p><a name="an_3:19">3:19</a> Spomeni se bijede moje i stradanja, pelina i otrova!</p> 
 <p><a name="an_3:20">3:20</a> Bez prestanka na to misli i sahne duša u meni.</p> 
 <p><a name="an_3:21">3:21</a> To nosim u srcu i gojim nadu u sebi.</p> 
 <p><a name="an_3:22">3:22</a> Dobrota Jahvina nije nestala, milosrđe njegovo nije presušilo.</p> 
 <p><a name="an_3:23">3:23</a> Oni se obnavljaju svako jutro: tvoja je vjernost velika!</p> 
 <p><a name="an_3:24">3:24</a> "Jahve je dio moj", veli mi duša, "i zato se u nj pouzdajem."</p> 
 <p><a name="an_3:25">3:25</a> Dobar je Jahve onom koji se u nj pouzdaje, duši koja ga traži.</p> 
 <p><a name="an_3:26">3:26</a> Dobro je u miru čekati spasenje Jahvino!</p> 
 <p><a name="an_3:27">3:27</a> Dobro je čovjeku da nosi jaram za svoje mladosti.</p> 
 <p><a name="an_3:28">3:28</a> Neka sjedi u samoći i šuti, jer mu On to nametnu;</p> 
 <p><a name="an_3:29">3:29</a> neka usne priljubi uz prašinu, možda još ima nade!</p> 
 <p><a name="an_3:30">3:30</a> Neka pruži obraz onome koji ga bije, neka se zasiti porugom.</p> 
 <p><a name="an_3:31">3:31</a> Jer Gospod ne odbacuje nikoga zauvijek:</p> 
 <p><a name="an_3:32">3:32</a> jer ako i rastuži, on se smiluje po svojoj velikoj ljubavi.</p> 
 <p><a name="an_3:33">3:33</a> Jer samo nerado on ponižava i rascvili sinove čovjeka.</p> 
 <p><a name="an_3:34">3:34</a> Kad se gaze nogama svi zemaljski sužnjevi,</p> 
 <p><a name="an_3:35">3:35</a> kad se izvrće pravica čovjeku pred licem Svevišnjeg,</p> 
 <p><a name="an_3:36">3:36</a> kad se krivica nanosi čovjeku u parnici, zar Gospod ne vidi?</p> 
 <p><a name="an_3:37">3:37</a> Tko je rekao nešto i zbilo se? Nije li Gospod to zapovjedio?</p> 
 <p><a name="an_3:38">3:38</a> Ne dolazi li iz usta Svevišnjega i dobro i zlo?</p> 
 <p><a name="an_3:39">3:39</a> Na što se tuže živi ljudi? Svatko na svoj grijeh.</p> 
 <p><a name="an_3:40">3:40</a> Ispitajmo, pretražimo pute svoje i vratimo se Jahvi.</p> 
 <p><a name="an_3:41">3:41</a> Dignimo svoje srce i ruke svoje k Bogu koji je na nebesima.</p> 
 <p><a name="an_3:42">3:42</a> Da, mi smo se odmetali, bili nepokorni, a ti, ti nisi praštao!</p> 
 <p><a name="an_3:43">3:43</a> Obastrt gnjevom svojim, gonio si nas, ubijao i nisi štedio.</p> 
 <p><a name="an_3:44">3:44</a> Oblakom si se obastro da molitva ne prodre do tebe.</p> 
 <p><a name="an_3:45">3:45</a> Načinio si od nas smeće i odmet među narodima.</p> 
 <p><a name="an_3:46">3:46</a> Razjapili usta na nas svi neprijatelji naši.</p> 
 <p><a name="an_3:47">3:47</a> Užas i jama bila nam sudbina, propast i zator!</p> 
 <p><a name="an_3:48">3:48</a> Potoci suza teku iz očiju mojih zbog propasti Kćeri naroda mojega.</p> 
 <p><a name="an_3:49">3:49</a> Moje oči liju suze bez prestanka, jer prestanka nema</p> 
 <p><a name="an_3:50">3:50</a> dok ne pogleda i ne vidi Jahve s nebesa.</p> 
 <p><a name="an_3:51">3:51</a> Moje mi oko bol zadaje zbog kćeri svih mojega grada.</p> 
 <p><a name="an_3:52">3:52</a> Uporno me k'o pticu progone svi što me mrze, a bez razloga.</p> 
 <p><a name="an_3:53">3:53</a> U jamu baciše moj život i zatrpaše je kamenjem.</p> 
 <p><a name="an_3:54">3:54</a> Voda mi dođe preko glave, rekoh sam sebi: "Pogiboh!"</p> 
 <p><a name="an_3:55">3:55</a> I tada zazvah ime tvoje, Jahve, iz najdublje jame.</p> 
 <p><a name="an_3:56">3:56</a> Ti oču moj glas: "Ne začepljuj uši svoje na vapaje moje."</p> 
 <p><a name="an_3:57">3:57</a> Bliz meni bijaše u dan vapaja mog, govoraše: "Ne boj se!"</p> 
 <p><a name="an_3:58">3:58</a> Ti si, Gospode, izborio pravdu za dušu moju, ti si život moj izbavio.</p> 
 <p><a name="an_3:59">3:59</a> Ti, Jahve, vidje kako me tlače, dosudi mi pravdu.</p> 
 <p><a name="an_3:60">3:60</a> Ti vidje svu osvetu njinu, sve podvale protiv mene.</p> 
 <p><a name="an_3:61">3:61</a> Čuo si, Jahve, podrugivanje njihovo, sve podvale protiv mene.</p> 
 <p><a name="an_3:62">3:62</a> Usne protivnika mojih i misli njine protiv mene su cio dan.</p> 
 <p><a name="an_3:63">3:63</a> Kad sjede, kad ustaju, pogledaj samo: ja sam im pjesma-rugalica.</p> 
 <p><a name="an_3:64">3:64</a> Vrati im, Jahve, milo za drago, po djelu ruku njihovih.</p> 
 <p><a name="an_3:65">3:65</a> Učini da srca im otvrdnu, udari ih prokletstvom svojim.</p> 
 <p><a name="an_3:66">3:66</a> Goni ih gnjevno i sve ih istrijebi pod nebesima svojim, Jahve!</p> 
 <p><a name="an_4:1">4:1</a> Jao, potamnje zlato, to suho zlato! Sveto se kamenje prosu na uglovima svih ulica.</p> 
 <p><a name="an_4:2">4:2</a> Sinovi sionski, nekoć cijenjeni kao najčišće zlato, ah, sada ih cijene kao sudove glinske, kao djelo ruku lončarevih!</p> 
 <p><a name="an_4:3">4:3</a> Čak i šakali pružaju dojke i doje mladunčad, ali kćeri naroda moga postaše okrutne kao nojevi u pustinji.</p> 
 <p><a name="an_4:4">4:4</a> Jezik dojenčeta za nepce se lijepi od žeđi. Djeca vape za kruhom, a nikog da im ga pruži.</p> 
 <p><a name="an_4:5">4:5</a> Oni što se nekoć sladiše biranim jelima ginu po ulicama; nekoć nošeni u grimizu, sada se valjaju po buništu.</p> 
 <p><a name="an_4:6">4:6</a> Veći bijaše zločin Kćeri naroda moga od grijeha Sodome, što u tren oka bi razorena, a ničija se ruka ne diže na nju.</p> 
 <p><a name="an_4:7">4:7</a> Njeni mladići bijahu nekoć čišći od snijega, bjelji od mlijeka, od koralja rumenija bijahu im tijela, lice glatko k'o safir.</p> 
 <p><a name="an_4:8">4:8</a> Sad im je obraz crnji od čađe, ne prepoznaju se više na ulici. Koža im se lijepi za kosti, suha kao drvo.</p> 
 <p><a name="an_4:9">4:9</a> Kako su sretni oni što ih mač probode, sretniji od onih koje pomori glad; koji padaju, iscrpljeni, jer im nedostaju plodovi zemljini.</p> 
 <p><a name="an_4:10">4:10</a> Žene, tako nježne, kuhaše djecu svoju, njima se hraniše za propasti Kćeri naroda moga.</p> 
 <p><a name="an_4:11">4:11</a> Jahve je utolio svoj bijes, izlio jarosnu srdžbu svoju, na Sionu raspirio požar što sažiže i same temelje njegove.</p> 
 <p><a name="an_4:12">4:12</a> Nisu vjerovali kraljevi zemaljski ni svekoliko stanovništvo zemlje da će ugnjetač i neprijatelj ući na vrata jeruzalemska -</p> 
 <p><a name="an_4:13">4:13</a> zbog grijeha svojih prorokÄa, zbog bezakonja svećenikÄa koji usred grada prolijevahu krv pravednikÄa!</p> 
 <p><a name="an_4:14">4:14</a> K'o slijepi teturahu ulicama, omašteni krvlju, te nitko nije smio da se takne odjeće njihove.</p> 
 <p><a name="an_4:15">4:15</a> "Natrag, nečisti!" - viču im. "Natrag! Ne dirajte!" I tada pobjegoše poganima, al' ne smjedoše ondje ostati.</p> 
 <p><a name="an_4:16">4:16</a> Raspršilo ih lice Jahvino, on ih više nije gledao. Ne poštuju više svećenikÄa, ne sažaljuju staraca.</p> 
 <p><a name="an_4:17">4:17</a> Već nam oči iščilješe iščekujući pomoć, ali uzalud; s kula naših zureć' u daljinu očekivasmo narod koji nas ne može spasiti.</p> 
 <p><a name="an_4:18">4:18</a> Vrebaju nam na korake da ne hodamo po trgovima svojim. Bliži nam se kraj, navršili nam se dani, naš konac dolazi.</p> 
 <p><a name="an_4:19">4:19</a> Naši gonitelji bijahu brži od orlova na nebu; u planini nas ganjahu, u pustinji dočekivahu u zasjedi.</p> 
 <p><a name="an_4:20">4:20</a> Naš životni dah, Jahvin pomazanik, pade u njihove jame - on za koga govorasmo: "U sjeni njegovoj živjet ćemo među narodima."</p> 
 <p><a name="an_4:21">4:21</a> Raduj se i veseli se, Kćeri edomska, ti koja živiš u zemlji Usu: doći će i do tebe čaša, opit ćeš se i razgoliti.</p> 
 <p><a name="an_4:22">4:22</a> Tvoj grijeh je iskupljen, Kćeri sionska, neće te više u izgnanstvo voditi. Kaznit će opačinu tvoju, Kćeri edomska, razotkriti grijehe tvoje.</p> 
 <p><a name="an_5:1">5:1</a> Spomeni se, Jahve, što nas je snašlo, pogledaj, vidi sramotu našu!</p> 
 <p><a name="an_5:2">5:2</a> Baština naša pade u ruke strancima, domovi naši pripadoše tuđincima.</p> 
 <p><a name="an_5:3">5:3</a> Siročad smo: oca nemamo, majke su nam kao udovice.</p> 
 <p><a name="an_5:4">5:4</a> Vodu što pijemo plaćamo novcem, i za drvo valja nam platiti.</p> 
 <p><a name="an_5:5">5:5</a> Jaram nam je o vratu, gone nas, iscrpljeni smo, ne daju nam predahnuti.</p> 
 <p><a name="an_5:6">5:6</a> Pružamo ruke k Egiptu i Asiriji da se kruha nasitimo.</p> 
 <p><a name="an_5:7">5:7</a> Oci naši zgriješiše i više ih nema, a mi nosimo krivice njihove.</p> 
 <p><a name="an_5:8">5:8</a> Robovi nama zapovijedaju, a nitko da nas izbavi iz ruku njihovih.</p> 
 <p><a name="an_5:9">5:9</a> Kruh svoj donosimo izlažući život maču u pustinji.</p> 
 <p><a name="an_5:10">5:10</a> Koža nam gori kao peć užarena, ognjicom od plamena gladi.</p> 
 <p><a name="an_5:11">5:11</a> Oskvrnuli su žene na Sionu i djevice u gradovima judejskim.</p> 
 <p><a name="an_5:12">5:12</a> Svojim su rukama vješali knezove, ni lica staračka nisu poštivali.</p> 
 <p><a name="an_5:13">5:13</a> Mladići su nosili žrvnjeve, djeca padala pod bremenom drva.</p> 
 <p><a name="an_5:14">5:14</a> Starci su ostavili vrata, mladići više ne sviraju na lirama.</p> 
 <p><a name="an_5:15">5:15</a> Radosti nesta iz naših srdaca, naš ples se pretvori u tugovanje.</p> 
 <p><a name="an_5:16">5:16</a> Pao je vijenac s naše glave, jao nama što zgriješismo!</p> 
 <p><a name="an_5:17">5:17</a> Evo zašto nam srce boluje, evo zašto nam oči se zastiru:</p> 
 <p><a name="an_5:18">5:18</a> zato što Gora sionska opustje i po njoj se šuljaju šakali.</p> 
 <p><a name="an_5:19">5:19</a> Ali ti, Jahve, ostaješ zauvijek, tvoj je prijesto od koljena do koljena.</p> 
 <p><a name="an_5:20">5:20</a> Zašto da nas zaboraviš zauvijek, da nas ostaviš za mnoge dane?</p> 
 <p><a name="an_5:21">5:21</a> Vrati nas k sebi, Jahve, obratit ćemo se, obnovi dane naše kao što nekoć bijahu.</p> 
 <p><a name="an_5:22">5:22</a> Il' nas hoćeš sasvim zabaciti i na nas se beskrajno srditi?</p> 
 <p></p><hr>
 <center>
 <a href="eze.htm">Next: Ezekiel</a></center>
 </body>