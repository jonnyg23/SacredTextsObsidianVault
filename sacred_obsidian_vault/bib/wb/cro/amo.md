<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="joe.htm">Previous</a> 
 <a href="oba.htm">Next</a> 
 </center>
 <hr>
  <h3 align="center">Croatian Bible: Amos</h3> 
 <p><a name="an_1:1">1:1</a> Riječi Amosa, pastira iz Tekoe. Njegova viđenja o Izraelu u  doba judejskoga kralja Uzije i Jeroboama, sina Joaša, izraelskoga  kralja, dvije godine prije potresa.</p> 
 <p><a name="an_1:2">1:2</a> Veli on: "Jahve grmi sa Siona, iz Jeruzalema glas mu se ori; stočarski pašnjaci tuže i suši se vrh Karmela."</p> 
 <p><a name="an_1:3">1:3</a> Ovako govori Jahve: "Za tri zločina Damaska, za četiri zločina, odluka je neopoziva: jer su vrhli Gilead cijepom željeznim,</p> 
 <p><a name="an_1:4">1:4</a> pustit ću oganj na dom Hazaelov da sažeže Ben-Hadadove dvorce;</p> 
 <p><a name="an_1:5">1:5</a> polomit ću zasune Damaska, istrijebiti živalj Bikat Avena i žezlonošu iz Bet Edena; narod će aramski u ropstvo u Kir," veli Jahve Gospod.</p> 
 <p><a name="an_1:6">1:6</a> Ovako govori Jahve: "Za tri zločina Gaze, za četiri zločina, odluka je neopoziva: jer odvedoše sve u izgnanstvo i Edomu predadoše,</p> 
 <p><a name="an_1:7">1:7</a> pustit ću oganj na zidine Gaze da dvorce joj sažeže.</p> 
 <p><a name="an_1:8">1:8</a> Istrijebit ću žitelje ašdodske i žezlonošu iz Aškelona. Pružit ću ruku na Ekron da ostatak filistejski pogine," veli Jahve Gospod.</p> 
 <p><a name="an_1:9">1:9</a> Ovako govori Jahve: "Za tri zločina Tira, za četiri zločina, odluka je neopoziva: jer predade sve izgnanike Edomu i nisu se sjetili bratskog saveza,</p> 
 <p><a name="an_1:10">1:10</a> pustit ću oganj na zidove Tira da sažeže njihove dvorce."</p> 
 <p><a name="an_1:11">1:11</a> Ovako govori Jahve: "Za tri zločina Edoma, za četiri zločina, odluka je neopoziva: jer gonjaše brata mačem prigušujuć' samilost svoju, jer gnjev svoj potpirivaše jednako, jer poticaše bijes svoj,</p> 
 <p><a name="an_1:12">1:12</a> pustit ću oganj na Teman da sažeže dvorce u Bosri."</p> 
 <p><a name="an_1:13">1:13</a> Ovako govori Jahve: "Za tri zločina Amonovih sinova, za četiri zločina, odluka je neopoziva: jer parahu trudnice gileadske da rašire granice svoje,</p> 
 <p><a name="an_1:14">1:14</a> potpalit ću oganj na zidinama Rabe da dvorce joj sažeže, s bojnom grajom u dan rata, s burama u dan vihora,</p> 
 <p><a name="an_1:15">1:15</a> a kralj će im otić' u izgnanstvo, on i knezovi njegovi s njime," veli Jahve Gospod.</p> 
 <p><a name="an_2:1">2:1</a> Ovako govori Jahve: "Za tri zločina Moaba, za četiri zločina, odluka je neopoziva: jer kosti edomskoga kralja spališe u vapno,</p> 
 <p><a name="an_2:2">2:2</a> pustit ću oganj na Moab da dvorce kerijotske sažeže, a Moab će umrijet u metežu, s bojnom grajom i sa zvukom trube;</p> 
 <p><a name="an_2:3">2:3</a> oborit ću suca u njemu i poklati sve knezove s njime," veli Jahve Gospod.</p> 
 <p><a name="an_2:4">2:4</a> Ovako govori Jahve: "Za tri zločina Judina, za četiri zločina, odluka je neopoziva: jer odbaciše Zakon Jahvin i njegovih se odredaba ne držahu; zavedoše ih lažni bozi za kojima iđahu očevi njihovi,</p> 
 <p><a name="an_2:5">2:5</a> pustit ću oganj na Judu, da sažeže dvorce jeruzalemske."</p> 
 <p><a name="an_2:6">2:6</a> Ovako govori Jahve: "Za tri zločina Izraela, za četiri zločina, odluka je neopoziva: jer prodavahu pravednika za srebro i nevoljnika za sandale;</p> 
 <p><a name="an_2:7">2:7</a> jer gaze po glavi siromahu i sirotinju na zlo vode; sin i otac k istoj djevojci idu da oskvrnu moje sveto ime;</p> 
 <p><a name="an_2:8">2:8</a> i na haljinama u zalog uzetima leže kraj svakoga žrtvenika; i piju vino oglobljenih u Domu Boga svojega.</p> 
 <p><a name="an_2:9">2:9</a> Ja pred njima istrijebih Amorejce visoke k'o cedar, jake poput hrašća, ja uništih i plod na njima i korijen pod njima.</p> 
 <p><a name="an_2:10">2:10</a> Ja vas izvedoh iz zemlje egipatske i četrdeset vas godina vodih po pustinji da zaposjednete zemlju amorejsku.</p> 
 <p><a name="an_2:11">2:11</a> Ja podigoh proroke izmeđ' vaših sinova i nazirejce među vašim mladićima. Nije li tako, sinovi Izraelovi? - riječ je Jahvina.</p> 
 <p><a name="an_2:12">2:12</a> Al' vi nagnaste nazirejce da vino piju, a prorocima zapovjediste: 'Ne prorokujte!'</p> 
 <p><a name="an_2:13">2:13</a> Gle, ja vas prignječujem o tlo pod vama, k'o što vršalice gnječe klasje;</p> 
 <p><a name="an_2:14">2:14</a> neće biti bijega brzu, jaka neće učvrstiti snaga, junak se neće spasiti,</p> 
 <p><a name="an_2:15">2:15</a> strijelac se neće održati, hitri trkač pobjeć' neće, nit' će jahač umaći,</p> 
 <p><a name="an_2:16">2:16</a> najsrčaniji će ratnici bježat' nagi onog dana" - riječ je Jahvina.</p> 
 <p><a name="an_3:1">3:1</a> Počujte, sinovi Izraelovi, ovu riječ koju Jahve zbori protiv vas, protiv svakoga roda što ga izvedoh iz zemlje egipatske:</p> 
 <p><a name="an_3:2">3:2</a> "Među svim plemenima zemaljskim samo vas poznah, zato ću vas kazniti za sve grijehe vaše."</p> 
 <p><a name="an_3:3">3:3</a> Idu li dvojica zajedno da se ne dogovore?</p> 
 <p><a name="an_3:4">3:4</a> Riče li lav u šumi ako plijena nema? Reži li lavić u brlogu ako ništa ne ulovi?</p> 
 <p><a name="an_3:5">3:5</a> Pada l' ptica na zemlju ako na njoj zamke nema? Diže li se mreža sa zemlje ako se ništa ne uhvati?</p> 
 <p><a name="an_3:6">3:6</a> Trubi li truba po gradu da se narod ne uzbuni? Hoće li kob pogoditi grad ako je Jahve ne pošalje?</p> 
 <p><a name="an_3:7">3:7</a> Ništa ne čini Jahve Gospod a da osnove svoje ne otkrije slugama svojim prorocima.</p> 
 <p><a name="an_3:8">3:8</a> Lav riče: tko da se ne prestravi? Gospod Jahve govori: tko da ne prorokuje?</p> 
 <p><a name="an_3:9">3:9</a> Proglasite ovo po dvorcima asirskim i po dvorcima u zemlji egipatskoj; recite: "Skupite se na planini Samarije, pogledajte velik nered u njoj i tlačenje posred nje."</p> 
 <p><a name="an_3:10">3:10</a> Jer ne znaju činiti pravo - riječ je Jahvina - u dvorcima gomilaju nasilje i tlačenje.</p> 
 <p><a name="an_3:11">3:11</a> Stog ovako govori Jahve Gospod: "Neprijatelj će opkoliti zemlju, utvrde će tvoje razvaliti, tvoje dvorce oplijeniti."</p> 
 <p><a name="an_3:12">3:12</a> Ovako govori Jahve: "Kao kad pastir istrgne dvije golijeni ili komadić uha iz lavljih ralja, tako će se istrgnuti sinovi Izraelovi koji sjede u Samariji na rubu počivaljke i na divanima."</p> 
 <p><a name="an_3:13">3:13</a> Čujte i posvjedočite protiv doma Jakovljeva - riječ je Jahve Gospoda, Boga nad Vojskama:</p> 
 <p><a name="an_3:14">3:14</a> "Onoga dana kad kaznim Izraela za zločine, kaznit ću i žrtvenike betelske; žrtvenički će se rozi odlomiti i na tlo popadati.</p> 
 <p><a name="an_3:15">3:15</a> Razorit ću zimsku kuću i ljetnu kuću, propast će kuće bjelokosne. Mnogih će kuća nestati" - riječ je Jahvina.</p> 
 <p><a name="an_4:1">4:1</a> Počujte ovu riječ, krave bašanske, što boravite na samarijskoj gori, tlačite potrebite, ugnjetavate siromahe, govorite muževima: "Donesi da pijemo!"</p> 
 <p><a name="an_4:2">4:2</a> Zakle se Jahve Gospod svetošću svojom: "Dolaze vam, evo, dani kad će vas izvlačiti kukama, a posljednju od vas ostima.</p> 
 <p><a name="an_4:3">4:3</a> Kroz pukotine ćete izlaziti, ne obziruć' se nikamo, i biti bačene prema Hermonu" - riječ je Jahvina.</p> 
 <p><a name="an_4:4">4:4</a> "Idite samo u Betel i griješite, u Gilgal i množite grijehe svoje! Prinosite svakog jutra žrtve, i desetine svaki treći dan.</p> 
 <p><a name="an_4:5">4:5</a> Palite tijesto uskislo na žrtvu zahvalnicu, oglasite žrtve dragovoljne, razglasite ih, jer to volite, sinovi Izraelovi" - riječ je Jahve Gospoda.</p> 
 <p><a name="an_4:6">4:6</a> "Zato dadoh da vam zubi čisti ostanu u svim gradovima vašim, ostavih vas bez kruha u svim selima vašim; pa ipak se ne obratiste k meni" - riječ je Jahvina.</p> 
 <p><a name="an_4:7">4:7</a> "Uskratih vam i kišu tri mjeseca prije žetve; pustih da kiši na jedan grad, al' ne i na drugi; jedno bi se polje nakvasilo, a drugo bi se - na koje ne pustih kiše - sasušilo.</p> 
 <p><a name="an_4:8">4:8</a> Dva-tri grada lutahu tako u treći da piju vode, ali se ne mogoše napiti, pa ipak se ne obratiste k meni" - riječ je Jahvina.</p> 
 <p><a name="an_4:9">4:9</a> "Udarah vas snijeću i medljikom, sasuših vam vrtove i vinograde, proždriješe vam skakavci smokve i masline, pa ipak se ne obratiste k meni" - riječ je Jahvina.</p> 
 <p><a name="an_4:10">4:10</a> "Poslah na vas kugu poput kuge egipatske; mladiće vaše poklah mačem, a konji vam bjehu k'o plijen odvedeni; napunih vam nosnice smradom iz tabora vašega, pa ipak se ne obratiste k meni" - riječ je Jahvina.</p> 
 <p><a name="an_4:11">4:11</a> "Obarah vas k'o što Bog obori Sodomu i Gomoru, bijaste k'o glavnja iz ognja istrgnuta, pa ipak se ne obratiste k meni" - riječ je Jahvina.</p> 
 <p><a name="an_4:12">4:12</a> "Stog ću, Izraele, ovako s tobom postupiti, i jer ću tako s tobom postupiti, pripravi se, Izraele, da susretneš Boga svoga!"</p> 
 <p><a name="an_4:13">4:13</a> Jer, gle, on sazda planine i stvori vjetar, otkriva čovjeku misao svoju, on tvori zoru i mrak, i penje se na vrh visova zemaljskih, Jahve, Bog nad Vojskama, njegovo je ime.</p> 
 <p><a name="an_5:1">5:1</a> Počujte ovu riječ što je iznosim protiv vas, naricaljku, dome Izraelov:</p> 
 <p><a name="an_5:2">5:2</a> Pade i više neće ustati djevica izraelska. Na tlu svojem ona leži, nikog da je digne.</p> 
 <p><a name="an_5:3">5:3</a> Jer ovako govori Jahve Gospod domu Izraelovu: u gradu iz kojeg izlažaše tisuća, ostat će stotina, iz kojeg izlažaše stotina, ostat će ih deset.</p> 
 <p><a name="an_5:4">5:4</a> Jer ovako govori Jahve domu Izraelovu: "Tražite i živjet ćete.</p> 
 <p><a name="an_5:5">5:5</a> Ne tražite Betela, ne idite u Gilgal, ne putujte u Beer Šebu, jer će Gilgal bit odveden u izgnanstvo, a Betel će se prometnuti u ništa.</p> 
 <p><a name="an_5:6">5:6</a> Tražite Jahvu i živjet ćete, il' će ko' oganj zahvatiti kuću Josipovu i sažeć' je, a u Betelu nikog da plamen ugasi."</p> 
 <p><a name="an_5:7">5:7</a> Jao onima koji pravdu pretvaraju u pelin, u prah bacaju poštenje!</p> 
 <p><a name="an_5:8">5:8</a> On napravi Vlašiće i Štapce, on obrće mrak u zoru, a dan u najglušu noć. On saziva morske vode i valja ih preko lica zemlje. Jahve mu je ime.</p> 
 <p><a name="an_5:9">5:9</a> Nenadano šalje pustoš na tvrđavu i utvrdi propast nosi.</p> 
 <p><a name="an_5:10">5:10</a> Mrze čovjeka što na vratima pravdu dijeli i grde onog što zbori pošteno.</p> 
 <p><a name="an_5:11">5:11</a> Stoga, jer gazite siromaha, dižući od njega porez u žitu - u kućama što ih sazdaste od tesanika nikad živjet' nećete; iz ljupkih vinograda što ih posadiste nikad nećete piti vina.</p> 
 <p><a name="an_5:12">5:12</a> Jer znam mnoge vaše zločine, i vaše grijehe pregoleme: tlačite pravednika i primate mito, odbijajuć' siromaha na gradskim vratima.</p> 
 <p><a name="an_5:13">5:13</a> Mudrac šuti u ovo vrijeme, jer vremena su tako zla.</p> 
 <p><a name="an_5:14">5:14</a> Tražite dobro, a ne zlo, da biste živjeli, i da Jahve, Bog nad Vojskama, odista s vama bude kao što velite da jest.</p> 
 <p><a name="an_5:15">5:15</a> Mrzite zlo, ljubite dobro, držite pravicu na gradskim vratima, pa će se možda Jahve, Bog nad Vojskama, smilovat' ostatku Josipovu.</p> 
 <p><a name="an_5:16">5:16</a> Stog ovako govori Jahve, Bog nad Vojskama, Gospod: "Na svakom će trgu biti kuknjava, po svim će ulicama zapomagati: 'Jao! Jao!' Težake će sazvat' da jauču, narikače da nariču,</p> 
 <p><a name="an_5:17">5:17</a> bit će jauk u svakom vinogradu, jer ću proći posred tebe" - veli Jahve.</p> 
 <p><a name="an_5:18">5:18</a> "Jao vama što žudite za danom Jahvinim! Što će vam biti dan Jahvin? Tama, a ne svjetlost.</p> 
 <p><a name="an_5:19">5:19</a> Bit će vam k'o onom što uteče lavljim raljama, a sretne ga medvjed; koji uđe u kuću i stavi ruku na zid, a ujede ga zmija.</p> 
 <p><a name="an_5:20">5:20</a> Neće li dan Jahvin biti tama, a ne svjetlost? Mrklina, a ne sunčan sjaj?</p> 
 <p><a name="an_5:21">5:21</a> Mrzim i prezirem vaše blagdane i nisu mi mile vaše svečanosti.</p> 
 <p><a name="an_5:22">5:22</a> Paljenice kad mi prinosite, prinosnice mi vaše nisu mile, na pričesnice se od ugojenih telaca vaših i ne osvrćem.</p> 
 <p><a name="an_5:23">5:23</a> Uklonite od mene dreku svojih pjesama, neću da slušam zvuke vaših harfa.</p> 
 <p><a name="an_5:24">5:24</a> Pravda nek' poteče kao voda i pravica k'o bujica silna.</p> 
 <p><a name="an_5:25">5:25</a> Prinosiste li mi žrtve i prinos u pustinji četrdeset godina, dome Izraelov?</p> 
 <p><a name="an_5:26">5:26</a> Nosit ćete Sikuta, svoga kralja, i Kevana, boga svoga, likove što ih sebi napraviste,</p> 
 <p><a name="an_5:27">5:27</a> dok vas budem odvodio onkraj Damaska," govori Jahve - Bog nad Vojskama njemu je ime.</p> 
 <p><a name="an_6:1">6:1</a> Jao bezbrižnima na Sionu i spokojnima na samarijskoj gori, nazvanima "prvina naroda", kojima se obraća dom Izraelov.</p> 
 <p><a name="an_6:2">6:2</a> Krenite u Kalnu i vidite, idite odande u Veliki Hamat, siđite u Gat filistejski. Jeste li bolji od tih kraljevstava? Je li im područje veće od vašega?</p> 
 <p><a name="an_6:3">6:3</a> Mislite: daleko je kobni dan, a primičete vlast nasilja.</p> 
 <p><a name="an_6:4">6:4</a> Ležeći na bjelokosnim posteljama, na počivaljkama izvaljeni, jedu janjad iz stada i telad iz staje;</p> 
 <p><a name="an_6:5">6:5</a> deru se uza zvuk harfe, izumljuju glazbala k'o David,</p> 
 <p><a name="an_6:6">6:6</a> piju vino iz vrčeva i mažu se najfinijim uljem, al' za slom Josipov ne mare.</p> 
 <p><a name="an_6:7">6:7</a> Stog će prvi sad biti prognani; umuknut će veselje raskošnika.</p> 
 <p><a name="an_6:8">6:8</a> Zakle se Gospod Jahve samim sobom - riječ je Jahve, Boga nad Vojskama: "Gnušam se oholosti Jakovljeve i mrzim dvorce njegove, predat ću grad i sve u njemu."</p> 
 <p><a name="an_6:9">6:9</a> Ako i deset ljudi ostane u jednoj kući, umrijet će.</p> 
 <p><a name="an_6:10">6:10</a> Rođak će i spaljivač prionuti da iznesu kosti iz kuće; ako bi tko upitao onog u kutu kuće: "Je li još tko ostao s tobom?" on će odvratiti: "Ne! Pst! Jahvino se ime ne smije spomenuti."</p> 
 <p><a name="an_6:11">6:11</a> Jer, gle, Jahve zapovjedi, i velika se kuća ruši u komade, mala se kuća ori u komadiće.</p> 
 <p><a name="an_6:12">6:12</a> Jure li konji po litici, ore li se more volovima, da vi pretvarate pravdu u otrov a plod pravednosti u pelin?</p> 
 <p><a name="an_6:13">6:13</a> Vi se radujete Lo Dabaru kad velite: "Nismo li svojom snagom zauzeli Karnajim?"</p> 
 <p><a name="an_6:14">6:14</a> "Ha, evo, dome Izraelov, dižem na te - riječ je Jahve, Boga nad Vojskama - narod što će vas tlačiti od Ulaza hamatskoga do Pustinjskog potoka."</p> 
 <p><a name="an_7:1">7:1</a> Evo što mi pokaza Jahve Gospod: gle, sazda skakavce kad otava poče nicati, otava nakon kraljevske kosidbe.</p> 
 <p><a name="an_7:2">7:2</a> Kad izjedoše sav zemaljski usjev, rekoh: "Jahve Gospode, oprosti, molim te! Kako će Jakov preživjeti onako malen?"</p> 
 <p><a name="an_7:3">7:3</a> I Jahve se stoga pokaja: "Neće biti", reče Jahve.</p> 
 <p><a name="an_7:4">7:4</a> Evo što mi pokaza Jahve Gospod: Gle, Jahve Gospod pozva oganj da kažnjava; već proždrije veliki Bezdan i uprav poče gutati polje.</p> 
 <p><a name="an_7:5">7:5</a> A ja ću: "Stani, Jahve Gospode, molim te! Kako će Jakov preživjeti onako malen?"</p> 
 <p><a name="an_7:6">7:6</a> I Jahve se stog pokaja: "Ni ovoga neće biti", reče Jahve Gospod.</p> 
 <p><a name="an_7:7">7:7</a> Evo što mi Jahve Gospod pokaza: gle, čovjek stoji na zidu, u ruci mu visak.</p> 
 <p><a name="an_7:8">7:8</a> "Što vidiš, Amose?" - upita me Jahve. "Visak", rekoh. Tada Gospod reče: "Evo, izmjerit ću viskom svoj narod izraelski; neću ga više štedjeti.</p> 
 <p><a name="an_7:9">7:9</a> Razorit će se uzvišice Izakove, opustjeti svetišta izraelska, i s mačem ću ustati na kuću Jeroboamovu."</p> 
 <p><a name="an_7:10">7:10</a> Amasja, svećenik betelski, poruči izraelskom kralju Jeroboamu:  "Amos se urotio protiv tebe usred doma Izraelova; zemlja ne može  više podnijeti njegovih riječi. </p> 
 <p><a name="an_7:11">7:11</a> Jer ovako on govori: 'Jeroboam  će poginuti od mača, a Izrael će iz svoje zemlje u izgnanstvo.'" </p> 
 <p><a name="an_7:12">7:12</a> Amasja reče Amosu: "Odlazi, vidioče! Bježi u zemlju Judinu, ondje jedi kruh i ondje prorokuj! </p> 
 <p><a name="an_7:13">7:13</a> Ali u Betelu da više nisi  prorokovao, jer ovo je kraljevsko svetište, kraljevski hram." </p> 
 <p><a name="an_7:14">7:14</a> "Nisam bio prorok ni proročki sin" - odgovori Amos Amasji  - "bio sam stočar i gajio sam divlje smokve: </p> 
 <p><a name="an_7:15">7:15</a> ali me Jahve  uze od stada i Jahve mi reče: 'Idi, prorokuj mojemu narodu Izraelu.' </p> 
 <p><a name="an_7:16">7:16</a> Sada čuj riječ Jahvinu. Ti veliš: 'Ne prorokuj protiv Izraela, ne proriči protiv doma Izakova.'</p> 
 <p><a name="an_7:17">7:17</a> Zato ovako govori Jahve: 'Tvoja će žena bludničit' po gradu, sinovi tvoji i kćeri od mača će pasti, tvoja će se zemlja užetom razdijeliti, a ti ćeš umrijeti na nečistu tlu, i Izrael će otići u izgnanstvo iz svoje zemlje.'"</p> 
 <p><a name="an_8:1">8:1</a> Evo što mi pokaza Jahve Gospod: gle, kotarica zrela ploda:</p> 
 <p><a name="an_8:2">8:2</a> "Što vidiš, Amose?" - upita me. "Kotaricu zrela ploda", rekoh. Tada mi Jahve reče: "Moj narod izraelski dozreo je za propast; neću ga više štedjeti.</p> 
 <p><a name="an_8:3">8:3</a> I hramske će pjevačice jaukati toga dana - riječ je Jahve Gospoda - bit će mnoštvo trupla, svuda će se bacati."</p> 
 <p><a name="an_8:4">8:4</a> Slušajte ovo, vi što gazite potrebnika i satirete uboge u zemlji!</p> 
 <p><a name="an_8:5">8:5</a> Kažete: "Kad li će mlađak proći, da prodamo žito, i subota, da tržimo pšenicu. Smanjujuć' efu, povećavajući šekel, da varamo krivim mjerama:</p> 
 <p><a name="an_8:6">8:6</a> da kupimo siromaha za novac, potrebita za sandale, i da prodajemo otražak od žita.</p> 
 <p><a name="an_8:7">8:7</a> Zakle se Jahve Ponosom Jakovljevim: "Dovijeka neću zaboraviti nijednoga vašeg djela."</p> 
 <p><a name="an_8:8">8:8</a> Neće l' se od toga zemlja potresti, protužiti svi njeni stanovnici, neće li se sva podići kao Nil, spustiti kao Rijeka egipatska? </p> 
 <p><a name="an_8:9">8:9</a> "Toga ću dana - riječ je Jahve Gospoda - učiniti da sunce zapadne u podne, i pomračit ću zemlju u po bijela dana.</p> 
 <p><a name="an_8:10">8:10</a> Okrenut ću svetkovine vaše u kuknjavu i sve vaše pjevanje u tužaljku; obući ću u kostrijet svako bedro, oćelavit ću svaku glavu. Bit će kao kad se tuži za jedincem, i što ostane, bit će kao dan gorčine."</p> 
 <p><a name="an_8:11">8:11</a> "Evo, dani dolaze - riječ je Jahve Gospoda - kad ću poslati glad na zemlju, ne glad kruha ni žeđ vode, već slušanja riječi Jahvine.</p> 
 <p><a name="an_8:12">8:12</a> Tumarat će od mora do mora, od sjevera do istoka potucati se ištući riječ Jahvinu, ali je neće naći.</p> 
 <p><a name="an_8:13">8:13</a> U onaj će dan obamirati od žeđi lijepe djevojke i mladići.</p> 
 <p><a name="an_8:14">8:14</a> Koji se kunu Grijehom samarijskim i zaklinju se: 'Tako živ bio bog tvoj, Dane!' i: 'Tako živ bio Ljubimac tvoj, Beer Šebo!' oni će pasti i nikad ustati neće."</p> 
 <p><a name="an_9:1">9:1</a> Vidjeh Gospoda gdje stoji kraj žrtvenika i govori: "Udari u glavice stupova, neka se pragovi zatresu! Svima ću satrti glave, što ostane, pod mač ću udariti. Nijedan neće uteći, nitko se neće spasiti.</p> 
 <p><a name="an_9:2">9:2</a> Zariju li se i u Podzemlje, iščupat će ih ruka moja. Popnu li se i na nebo, odande ću ih skinuti.</p> 
 <p><a name="an_9:3">9:3</a> Ako se sakriju i navrh Karmela, naći ću ih i pohvatati. Ako se od mog pogleda na dno morsko skriju, zapovjedit ću Zmaju da ih proždre.</p> 
 <p><a name="an_9:4">9:4</a> Ako i u izgnanstvo odu pred neprijateljem, naredit ću maču da ih sasiječe; upravit ću oči na njih, ali na nesreću, ne na dobro."</p> 
 <p><a name="an_9:5">9:5</a> Jahve, Gospod nad Vojskama... on dodirne zemlju i ona se potrese, svi joj stanovnici protuže; diže se sva poput Nila i spušta k'o Rijeka egipatska.</p> 
 <p><a name="an_9:6">9:6</a> On sazda sebi prijesto na nebesima, i svod svoj na zemlji osnova; on poziva morske vode i lijeva ih zemlji preko lica - Jahve mu je ime.</p> 
 <p><a name="an_9:7">9:7</a> "Sinovi Izraelovi, niste li za me kao i Kušani" - riječ je Jahvina. "Ne izvedoh li ja Izraela iz zemlje egipatske, kao Filistejce iz Kaftora i Aramejce iz Kira?"</p> 
 <p><a name="an_9:8">9:8</a> Gle, oči Jahve Gospoda uprte su na grešno kraljevstvo, izbrisat će ga s lica zemlje. "Ipak neću sasvim zatrti dom Jakovljev" - riječ je Jahvina.</p> 
 <p><a name="an_9:9">9:9</a> "Jer, gle, zapovijed ću dati i rastresti dom Izraelov među sve narode, k'o što se trese žito u rešetu, da ni zrnce na zemlju ne padne.</p> 
 <p><a name="an_9:10">9:10</a> Svi grešnici naroda moga od mača će pasti, svi koji kažu: 'Nije blizu i neće nas stići nesreća.'"</p> 
 <p><a name="an_9:11">9:11</a> "U dan ću onaj podići raspalu kolibu Davidovu, zatvorit' joj pukotine, popraviti mjesta ruševna, opet je sazidati k'o u stara vremena,</p> 
 <p><a name="an_9:12">9:12</a> da osvoje ostatak Edoma i svih naroda nad kojima je zazvano ime moje" - riječ je Jahve Gospoda, tvorca svega toga.</p> 
 <p><a name="an_9:13">9:13</a> "Evo dolaze dani - riječ je Jahvina - kada će orač stizat' žeteoca, mastilac grožđa sijača, kad će planine procuriti mladim vinom i svi se bregovi prelijevati njime.</p> 
 <p><a name="an_9:14">9:14</a> Okrenut ću sudbinu naroda moga Izraela: obnovit će gradove srušene i živjeti u njima, saditi vinograde i vino im piti, zasaditi vrtove i jesti njihov rod.</p> 
 <p><a name="an_9:15">9:15</a> Posadit ću ih u zemlju njihovu i nikad se više neće iščupati iz zemlje koju im dadoh" - veli Jahve, Bog tvoj.</p> 
 <p></p><hr>
 <center>
 <a href="oba.htm">Next: Obadiah</a></center>
 </body>