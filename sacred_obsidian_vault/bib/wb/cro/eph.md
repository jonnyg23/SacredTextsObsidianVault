<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="gal.htm">Previous</a> 
 <a href="phi.htm">Next</a> 
 </center>
 <hr>
  <h3 align="center">Croatian Bible: Ephesians</h3> 
 <p><a name="an_1:1">1:1</a> Pavao, po volji Božjoj apostol Krista Isusa: svetima koji su  u Efezu i vjernima u Isusu Kristu. </p> 
 <p><a name="an_1:2">1:2</a> Milost vam i mir od Boga, Oca našega, i Gospodina Isusa Krista!</p> 
 <p><a name="an_1:3">1:3</a> Blagoslovljen Bog i Otac Gospodina našega Isusa Krista, on koji nas blagoslovi svakim blagoslovom duhovnim u nebesima, u Kristu.</p> 
 <p><a name="an_1:4">1:4</a> Tako: u njemu nas sebi izabra prije postanka svijeta da budemo sveti i bez mane pred njim;</p> 
 <p><a name="an_1:5">1:5</a> u ljubavi nas predodredi za posinstvo, za sebe, po Isusu Kristu, dobrohotnošću svoje volje,</p> 
 <p><a name="an_1:6">1:6</a> na hvalu Slave svoje milosti. Njome nas zamilova u Ljubljenome</p> 
 <p><a name="an_1:7">1:7</a> u kome, njegovom krvlju, imamo otkupljenje, otpuštenje prijestupa po bogatstvu njegove milosti.</p> 
 <p><a name="an_1:8">1:8</a> Nju preobilno u nas uli zajedno sa svom mudrošću i razumijevanjem</p> 
 <p><a name="an_1:9">1:9</a> obznanivši nam otajstvo svoje volje po dobrohotnom naumu svojem što ga prije u njemu zasnova</p> 
 <p><a name="an_1:10">1:10</a> da se provede punina vremena: uglaviti u Kristu sve - na nebesima i na zemlji.</p> 
 <p><a name="an_1:11">1:11</a> U njemu, u kome i nama - predodređenima po naumu Onoga koji sve izvodi po odluci svoje volje - u dio pade</p> 
 <p><a name="an_1:12">1:12</a> da budemo na hvalu Slave njegove - mi koji smo se već prije nadali u Kristu.</p> 
 <p><a name="an_1:13">1:13</a> U njemu ste i vi, pošto ste čuli Riječ istine - evanđelje spasenja svoga - u njemu ste, prigrlivši vjeru, opečaćeni Duhom obećanim, Svetim,</p> 
 <p><a name="an_1:14">1:14</a> koji je zalog naše baštine: otkupljenja, posvojenja - na hvalu Slave njegove.</p> 
 <p><a name="an_1:15">1:15</a> Zato i ja, otkad sam čuo za vašu vjeru u Gospodinu Isusu  i za ljubav prema svima svetima, </p> 
 <p><a name="an_1:16">1:16</a> ne prestajem zahvaljivati  za vas i sjećati vas se u svojim molitvama: </p> 
 <p><a name="an_1:17">1:17</a> Bog Gospodina  našega Isusa Krista, Otac Slave, dao vam Duha mudrosti i objave  kojom ćete ga spoznati; </p> 
 <p><a name="an_1:18">1:18</a> prosvijetlio vam oči srca da upoznate  koje li nade u pozivu njegovu, koje li bogate slave u baštini  njegovoj među svetima </p> 
 <p><a name="an_1:19">1:19</a> i koje li prekomjerne veličine u moći  njegovoj prema nama koji vjerujemo: ona je primjerena djelotvornosti  sile i snage njegove </p> 
 <p><a name="an_1:20">1:20</a> koju na djelu pokaza u Kristu, kad ga  uskrisi od mrtvih i posjede sebi zdesna na nebesima </p> 
 <p><a name="an_1:21">1:21</a> iznad  svakog Vrhovništva i Vlasti i Moći i Gospodstva i svakog imena  imenovana ne samo na ovom svijetu nego i u budućemu. </p> 
 <p><a name="an_1:22">1:22</a> Sve  mu podloži pod noge, a njega postavi - nad svime - Glavom  Crkvi, </p> 
 <p><a name="an_1:23">1:23</a> koja je Tijelo njegovo, punina Onoga koji sve u svima  ispunja. </p> 
 <p><a name="an_2:1">2:1</a> I vi bijaste mrtvi zbog prijestupa i grijeha </p> 
 <p><a name="an_2:2">2:2</a> u kojima ste  nekoć živjeli po Eonu ovoga svijeta, po Knezu vlasti zraka, po  tomu duhu koji sada djeluje u sinovima neposlušnima. </p> 
 <p><a name="an_2:3">2:3</a> Među  njima smo i mi nekoć živjeli u požudama tijela svoga, udovoljavajući  prohtjevima tijela i ćudi, te po naravi bijasmo djeca gnjeva  kao i drugi.</p> 
 <p><a name="an_2:4">2:4</a> Ali Bog, bogat milosrđem, zbog velike ljubavi kojom nas  uzljubi, </p> 
 <p><a name="an_2:5">2:5</a> nas koji bijasmo mrtvi zbog prijestupa, oživi zajedno  s Kristom - milošću ste spašeni! - </p> 
 <p><a name="an_2:6">2:6</a> te nas zajedno s njim uskrisi  i posadi na nebesima u Kristu Isusu: </p> 
 <p><a name="an_2:7">2:7</a> da u dobrohotnosti prema  nama u Kristu Isusu pokaže budućim vjekovima preobilno bogatstvo  milosti svoje. </p> 
 <p><a name="an_2:8">2:8</a> Ta milošću ste spašeni po vjeri! I to ne po  sebi! Božji je to dar! </p> 
 <p><a name="an_2:9">2:9</a> Ne po djelima, da se ne bi tko hvastao. </p> 
 <p><a name="an_2:10">2:10</a> Njegovo smo djelo, stvoreni u Kristu Isusu za dobra djela, koja Bog unaprijed pripravi da u njima živimo.</p> 
 <p><a name="an_2:11">2:11</a> Spominjite se stoga da nekoć bijaste neznabošci u tijelu  - neobrezanicima su vas zvali oni koji se zovu obrezani, rukom, na tijelu - </p> 
 <p><a name="an_2:12">2:12</a> i da u ono vrijeme bijaste izvan Krista, udaljeni  od građanstva izraelskoga, tuđi Savezima obećanja, bez nade bijaste  i neznabošci na svijetu. </p> 
 <p><a name="an_2:13">2:13</a> Sada pak, u Kristu Isusu, vi koji  nekoć bijaste daleko, dođoste blizu - po Krvi Kristovoj.</p> 
 <p><a name="an_2:14">2:14</a> Doista, on je mir naš, on koji od dvoga učini jedno:  pregradu razdvojnicu, neprijateljstvo razori u svome tijelu. </p> 
 <p><a name="an_2:15">2:15</a> Zakon zapovijedi s propisima obeskrijepi da u sebi, uspostavljajući  mir, od dvojice sazda jednoga novog čovjeka </p> 
 <p><a name="an_2:16">2:16</a> te obojicu u  jednome Tijelu izmiri s Bogom po križu, ubivši u sebi neprijateljstvo. </p> 
 <p><a name="an_2:17">2:17</a> I dođe te navijesti mir vama daleko i mir onima  blizu, </p> 
 <p><a name="an_2:18">2:18</a> jer po njemu jedni i drugi u jednome Duhu imamo  pristup Ocu.</p> 
 <p><a name="an_2:19">2:19</a> Tako dakle više niste tuđinci ni pridošlice, nego sugrađani  ste svetih i ukućani Božji </p> 
 <p><a name="an_2:20">2:20</a> nazidani na temelju apostola i  proroka, a zaglavni je kamen sam Krist Isus. </p> 
 <p><a name="an_2:21">2:21</a> U  njemu je sva građevina povezana i raste u hram svet u Gospodinu. </p> 
 <p><a name="an_2:22">2:22</a> U njemu ste i vi ugrađeni u prebivalište Božje u Duhu.</p> 
 <p><a name="an_3:1">3:1</a> Radi toga ja, Pavao, sužanj Krista Isusa za vas pogane... </p> 
 <p><a name="an_3:2">3:2</a> Zacijelo  ste čuli za rasporedbu milosti Božje koja mi je dana za vas: </p> 
 <p><a name="an_3:3">3:3</a> objavom mi je obznanjeno otajstvo, kako netom ukratko opisah. </p> 
 <p><a name="an_3:4">3:4</a> Čitajući to, možete dokučiti kako ja shvaćam Kristovo otajstvo,</p> 
 <p><a name="an_3:5">3:5</a> koje nije bilo obznanjeno sinovima ljudskim drugih naraštaja.  Ono je sada u Duhu objavljeno svetim njegovim apostolima i prorocima: </p> 
 <p><a name="an_3:6">3:6</a> da su pogani subaštinici i "sutijelo" i sudionici obećanja  u Kristu Isusu - po evanđelju, </p> 
 <p><a name="an_3:7">3:7</a> kojega postadoh poslužiteljem  darom milosti Božje koja mi je dana djelotvornošću snage njegove.</p> 
 <p><a name="an_3:8">3:8</a> Meni, najmanjemu od svih svetih, dana je ova milost: poganima  biti blagovjesnikom neistraživog bogatstva Kristova </p> 
 <p><a name="an_3:9">3:9</a> i osvijetliti  rasporedbu otajstva, pred vjekovima skrivena u Bogu, koji sve  stvori, </p> 
 <p><a name="an_3:10">3:10</a> da sada - po Crkvi - Vrhovništvima i Vlastima na  nebesima bude obznanjena mnogolika mudrost Božja </p> 
 <p><a name="an_3:11">3:11</a> zasnovana  - po naumu o vjekovima - u Kristu Isusu Gospodinu našemu. </p> 
 <p><a name="an_3:12">3:12</a> U  njemu, s pouzdanjem po vjeri u njega, imamo slobodan pristup. </p> 
 <p><a name="an_3:13">3:13</a> Zato ne klonite, molim, s nevolja mojih za vas! One su slava  vaša! </p> 
 <p><a name="an_3:14">3:14</a> Zato prigibam koljena pred Ocem, </p> 
 <p><a name="an_3:15">3:15</a> od koga ime svakom  očinstvu na nebu i na zemlji: </p> 
 <p><a name="an_3:16">3:16</a> neka vam dadne po bogatstvu  Slave svoje ojačati se po Duhu njegovu u snazi za unutarnjeg  čovjeka </p> 
 <p><a name="an_3:17">3:17</a> da po vjeri Krist prebiva u srcima vašim te u ljubavi  ukorijenjeni i utemeljeni </p> 
 <p><a name="an_3:18">3:18</a> mognete shvatiti sa svima svetima  što je Dužina i Širina i Visina i Dubina </p> 
 <p><a name="an_3:19">3:19</a> te spoznati nadspoznatljivu  ljubav Kristovu da se ispunite do sve Punine Božje.</p> 
 <p><a name="an_3:20">3:20</a> Onomu pak koji snagom u nama djelatnom može učiniti mnogo  izobilnije nego li mi moliti ili zamisliti - </p> 
 <p><a name="an_3:21">3:21</a> Njemu slava  u Crkvi i u Kristu Isusu za sva pokoljenja vijeka vjekovječnoga!  Amen. </p> 
 <p><a name="an_4:1">4:1</a> Zaklinjem vas dakle ja, sužanj u Gospodinu: sa svom poniznošću  i blagošću, sa strpljivošću živite dostojno poziva kojim ste  pozvani! </p> 
 <p><a name="an_4:2">4:2</a> Podnosite jedni druge u ljubavi; </p> 
 <p><a name="an_4:3">4:3</a> trudite se sačuvati  jedinstvo Duha svezom mira! </p> 
 <p><a name="an_4:4">4:4</a> Jedno tijelo i jedan Duh - kao  što ste i pozvani na jednu nadu svog poziva! </p> 
 <p><a name="an_4:5">4:5</a> Jedan Gospodin!  Jedna vjera! Jedan krst! </p> 
 <p><a name="an_4:6">4:6</a> Jedan Bog i Otac sviju, nad svima  i po svima i u svima!</p> 
 <p><a name="an_4:7">4:7</a> A svakomu je od nas dana milost po mjeri dara Kristova. </p> 
 <p><a name="an_4:8">4:8</a> Zato  veli:  Na visinu uzađe vodeći sužnje, dade dare ljudima.</p> 
 <p><a name="an_4:9">4:9</a> Ono "uzađe" - što drugo znači doli to da i siđe u donje  krajeve, na zemlju? </p> 
 <p><a name="an_4:10">4:10</a> Koji siđe, isti je onaj koji i uzađe  ponad svih nebesa da sve ispuni. </p> 
 <p><a name="an_4:11">4:11</a> On i "dade" jedne za apostole, druge za proroke, jedne opet za evanđeliste, a druge za pastire  i učitelje </p> 
 <p><a name="an_4:12">4:12</a> da opremi svete za djelo služenja, za izgrađivanje  Tijela Kristova </p> 
 <p><a name="an_4:13">4:13</a> dok svi ne prispijemo do jedinstva vjere  i spoznaje Sina Božjega, do čovjeka savršena, do mjere uzrasta  punine Kristove: </p> 
 <p><a name="an_4:14">4:14</a> da više ne budemo nejačad kojom se valovi  poigravaju i koje goni svaki vjetar nauka u ovom kockanju ljudskom, u lukavosti što put krči zabludi. </p> 
 <p><a name="an_4:15">4:15</a> Nego, istinujući u ljubavi  da poradimo te sve uzraste u Njega, koji je Glava, Krist, </p> 
 <p><a name="an_4:16">4:16</a> od  kojega sve Tijelo, usklađeno i povezano svakovrsnim zglobom zbrinjavanja  po djelotvornosti primjerenoj svakomu pojedinom dijelu, promiče  svoj rast na saziđivanje u ljubavi.</p> 
 <p><a name="an_4:17">4:17</a> Ovo govorim i zaklinjem u Gospodinu: ne živite više kao  što pogani žive - u ispraznosti pameti njihove: </p> 
 <p><a name="an_4:18">4:18</a> zamračena  uma, udaljeni od života Božjega, sve zbog neznanja koje je u  njima, zbog okorjelosti srca njihova. </p> 
 <p><a name="an_4:19">4:19</a> Sami su sebe otupili  i podali se razvratnosti da bi u pohlepi počinjali svaku nečistoću.</p> 
 <p><a name="an_4:20">4:20</a> Vi pak ne naučiste tako Krista, </p> 
 <p><a name="an_4:21">4:21</a> ako ste ga doista  čuli i u njemu bili poučeni kako je istina u Isusu: </p> 
 <p><a name="an_4:22">4:22</a> da vam  je odložiti prijašnje ponašanje, starog čovjeka, koga varave  požude vode u propast, </p> 
 <p><a name="an_4:23">4:23</a> a obnavljati se duhom svoje pameti </p> 
 <p><a name="an_4:24">4:24</a> i obući novog čovjeka, po Bogu stvorena u pravednosti i svetosti  istine. </p> 
 <p><a name="an_4:25">4:25</a> Zato odložite laž i govorite istinu jedan drugomu  jer udovi smo jedni drugima. </p> 
 <p><a name="an_4:26">4:26</a> Srdite se, ali ne griješite!  Sunce nek ne zađe nad vašom srdžbom </p> 
 <p><a name="an_4:27">4:27</a> i ne dajite mjesta đavlu. </p> 
 <p><a name="an_4:28">4:28</a> Tko je krao, neka više ne krade, nego neka se radije trudi  svojim rukama priskrbljivati da ima što podijeliti s potrebnim. </p> 
 <p><a name="an_4:29">4:29</a> Nikakva nevaljala riječ neka ne izlazi iz vaših usta, nego  samo dobra, da prema potrebi saziđuje i milost iskaže slušateljima. </p> 
 <p><a name="an_4:30">4:30</a> I ne žalostite Duha Svetoga, Božjega, kojim ste opečaćeni  za Dan otkupljenja! </p> 
 <p><a name="an_4:31">4:31</a> Daleko od vas svaka gorčina, i srdžba, i gnjev, i vika, i hula sa svom opakošću! </p> 
 <p><a name="an_4:32">4:32</a> Naprotiv! Budite  jedni drugima dobrostivi, milosrdni; praštajte jedni drugima  kao što i Bog u Kristu nama oprosti.</p> 
 <p><a name="an_5:1">5:1</a> Budite dakle nasljedovatelji Božji kao djeca ljubljena </p> 
 <p><a name="an_5:2">5:2</a> i  hodite u ljubavi kao što je i Krist ljubio vas i sebe predao  za nas kao prinos i žrtvu Bogu na ugodan miris.</p> 
 <p><a name="an_5:3">5:3</a> A bludnost i svaka nečistoća ili pohlepa neka se i ne  spominje među vama, kako dolikuje svetima! </p> 
 <p><a name="an_5:4">5:4</a> Ni prostota, ni  ludorija, ni dvosmislica, što se ne priliči, nego radije zahvaljivanje! </p> 
 <p><a name="an_5:5">5:5</a> Jer dobro znajte ovo: nijedan bludnik, ili bestidnik, ili  pohlepnik - taj idolopoklonik - nema baštine u kraljevstvu Kristovu  i Božjemu. </p> 
 <p><a name="an_5:6">5:6</a> Nitko neka vas ispraznim riječima ne zavarava:  zbog toga dolazi gnjev Božji na sinove neposlušne. </p> 
 <p><a name="an_5:7">5:7</a> Nemajte  dakle ništa s njima! </p> 
 <p><a name="an_5:8">5:8</a> Da, nekoć bijaste tama, a sada ste svjetlost  u Gospodinu: kao djeca svjetlosti hodite -</p> 
 <p><a name="an_5:9">5:9</a> plod je svjetlosti  svaka dobrota, pravednost i istina -</p> 
 <p><a name="an_5:10">5:10</a> i odlučite se za ono  što je milo Gospodinu. </p> 
 <p><a name="an_5:11">5:11</a> A nemajte udjela u jalovim djelima  tame, nego ih dapače raskrinkavajte, </p> 
 <p><a name="an_5:12">5:12</a> jer što potajno čine, sramota je i govoriti. </p> 
 <p><a name="an_5:13">5:13</a> A sve što se raskrinka, pod svjetlošću  postaje sjajno; što je pak sjajno, svjetlost je. </p> 
 <p><a name="an_5:14">5:14</a> Zato veli: "Probudi se, ti što spavaš, ustani od mrtvih i zasvijetljet će ti Krist."</p> 
 <p><a name="an_5:15">5:15</a> Razmotrite dakle pomno kako živite! Ne kao ludi, nego  kao mudri! </p> 
 <p><a name="an_5:16">5:16</a> Iskupljujte vrijeme jer dani su zli! </p> 
 <p><a name="an_5:17">5:17</a> Zato  ne budite nerazumni, nego shvatite što je volja Gospodnja! </p> 
 <p><a name="an_5:18">5:18</a> I  ne opijajte se vinom u kojem je razuzdanost, nego - punite  se Duhom! </p> 
 <p><a name="an_5:19">5:19</a> Razgovarajte među sobom psalmima, hvalospjevima  i duhovnim pjesmama! Pjevajte i slavite Gospodina u svom srcu! </p> 
 <p><a name="an_5:20">5:20</a> Svagda i za sve zahvaljujte Bogu i Ocu u imenu Gospodina  našega Isusa Krista!</p> 
 <p><a name="an_5:21">5:21</a> Podložni budite jedni drugima u strahu Kristovu! </p> 
 <p><a name="an_5:22">5:22</a> Žene  svojim muževima kao Gospodinu! </p> 
 <p><a name="an_5:23">5:23</a> Jer muž je glava žene kao  i Krist Glava Crkve - On, Spasitelj Tijela. </p> 
 <p><a name="an_5:24">5:24</a> Pa kao što se  Crkva podlaže Kristu, tako i žene muževima u svemu!</p> 
 <p><a name="an_5:25">5:25</a> Muževi, ljubite svoje žene kao što je Krist ljubio Crkvu  te sebe predao za nju </p> 
 <p><a name="an_5:26">5:26</a> da je posveti, očistivši je kupelji  vode uz riječ </p> 
 <p><a name="an_5:27">5:27</a> te sebi predvede Crkvu slavnu, bez ljage i  nabora ili čega takva, nego da bude sveta i bez mane. </p> 
 <p><a name="an_5:28">5:28</a> Tako  treba da i muževi ljube svoje žene kao svoja tijela. Tko ljubi  svoju ženu, sebe ljubi. </p> 
 <p><a name="an_5:29">5:29</a> Ta nitko nikada ne mrzi svoga tijela, nego ga hrani i njeguje kao i Krist Crkvu. </p> 
 <p><a name="an_5:30">5:30</a> Doista, mi smo  udovi njegova Tijela! </p> 
 <p><a name="an_5:31">5:31</a> Stoga će čovjek ostaviti oca i majku  da prione uza svoju ženu; dvoje njih bit će jedno tijelo. </p> 
 <p><a name="an_5:32">5:32</a> Otajstvo je to veliko! Ja smjeram na Krista i na Crkvu. </p> 
 <p><a name="an_5:33">5:33</a> Dakle, neka svaki od vas ljubi svoju ženu kao samog sebe, a žena neka  poštuje svog muža.</p> 
 <p><a name="an_6:1">6:1</a> Djeco, slušajte svoje roditelje u Gospodinu jer to je pravedno.  </p> 
 <p><a name="an_6:2">6:2</a> Poštuj oca svoga i majku - to je prva zapovijed s obećanjem:  </p> 
 <p><a name="an_6:3">6:3</a> da ti dobro bude i da dugo živiš na zemlji. </p> 
 <p><a name="an_6:4">6:4</a> A vi, očevi, ne srdite djece svoje, nego ih odgajajte stegom i urazumljivanjem  Gospodnjim! </p> 
 <p><a name="an_6:5">6:5</a> Robovi, slušajte svoje zemaljske gospodare kao Krista  - sa strahom i trepetom, u jednostavnosti srca. </p> 
 <p><a name="an_6:6">6:6</a> Ne naoko,  kao oni koji se ulaguju ljudima, nego kao sluge Kristove koje  zdušno vrše volju Božju; </p> 
 <p><a name="an_6:7">6:7</a> dragovoljno služe - kao Gospodinu, a ne ljudima, </p> 
 <p><a name="an_6:8">6:8</a> znajući da će svatko, bio on rob ili slobodnjak, učini li što dobro, za to dobiti plaću od Gospodina.</p> 
 <p><a name="an_6:9">6:9</a> I vi, gospodari, isto se tako vladajte prema njima: kanite  se prijetnje, znajući da je i njihov i vaš Gospodar na nebesima  i da u njega nema pristranosti.</p> 
 <p><a name="an_6:10">6:10</a> Ubuduće jačajte se u Gospodinu i u silnoj snazi njegovoj. </p> 
 <p><a name="an_6:11">6:11</a> Obucite svu opremu Božju da se mognete oduprijeti lukavstvima  đavlovim. </p> 
 <p><a name="an_6:12">6:12</a> Jer nije nam se boriti protiv krvi i mesa, nego  protiv Vrhovništava, protiv Vlasti, protiv upravljača ovoga mračnoga  svijeta, protiv zlih duhova po nebesima. </p> 
 <p><a name="an_6:13">6:13</a> Zbog toga posegnite  za svom opremom Božjom da uzmognete odoljeti u dan zli i održati  se kada sve nadvladate. </p> 
 <p><a name="an_6:14">6:14</a> Držite se dakle! Opašite bedra  istinom, obucite oklop pravednosti, </p> 
 <p><a name="an_6:15">6:15</a> potpašite noge  spremnošću za evanđelje mira! </p> 
 <p><a name="an_6:16">6:16</a> U svemu imajte uza se štit  vjere: njime ćete moći ugasiti ognjene strijele Zloga. </p> 
 <p><a name="an_6:17">6:17</a> Uzmite  i kacigu spasenja i mač Duha, to jest Riječ Božju.</p> 
 <p><a name="an_6:18">6:18</a> Svakovrsnom se molitvom i prošnjom u svakoj prigodi u  Duhu molite. Poradi toga i bdijte sa svom ustrajnošću i molitvom  za sve svete, </p> 
 <p><a name="an_6:19">6:19</a> i za me, da mi se otvore usta i dade riječ  hrabro obznaniti otajstvo evanđelja </p> 
 <p><a name="an_6:20">6:20</a> kojeg sam poslanik u  okovima, da se ohrabrim o njemu kako treba govoriti.</p> 
 <p><a name="an_6:21">6:21</a> A da i vi znate što je sa mnom, kako mi je, o svemu će  vas obavijestiti Tihik, ljubljeni brat i vjerni poslužitelj u  Gospodinu. </p> 
 <p><a name="an_6:22">6:22</a> Njega šaljem k vama baš zato da znate kako smo  i da ohrabri srca vaša.</p> 
 <p><a name="an_6:23">6:23</a> Mir braći i ljubav, s vjerom, od Boga Oca i Gospodina  Isusa Krista!</p> 
 <p><a name="an_6:24">6:24</a> Milost sa svima koji ljube Gospodina našega Isusa Krista  - u neraspadljivosti.</p> 
 <p></p><hr>
 <center>
 <a href="phi.htm">Next: Philippians</a></center>
 </body>