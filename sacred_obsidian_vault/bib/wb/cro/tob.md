<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="rev.htm">Previous</a> 
 <a href="jdt.htm">Next</a> 
 </center>
 <hr>
  <h3 align="center">Croatian Bible: Tobias</h3> 
 <p><a name="an_1:1">1:1</a> Povijest Tobita, sina Tobielova, sina Ananielova, sina Aduelova, sina Gabaelova, potomka Asielova, iz plemena Naftalijeva - </p> 
 <p><a name="an_1:2">1:2</a> koji  je u vrijeme Šalmanasara, kralja asirskoga, bio odveden u sužanjstvo  iz Tisbe, koja se nalazi južno od Kedeša Naftalijeva, u Gornjoj  Galileji, nešto poviše Hasora.</p> 
 <p><a name="an_1:3">1:3</a> Ja, Tobit, hodio sam putovima istine i pravde svega svog  života. Udijelio sam mnogo milostinje svojoj braći i ljudima  koji su došli sa mnom u Ninivu, zemlju Asiraca. </p> 
 <p><a name="an_1:4">1:4</a> Dok sam se, u vrijeme svoje mladosti, još nalazio u domovini, u zemlji Izraelovoj, sve se pleme Naftalija, oca mojega, bilo udaljilo od doma Davidova  i od Jeruzalema, izabrana među svim plemenima Izraelovim da bi  u njemu prinosili svoje žrtve. Zbog toga je i bio podignut i  posvećen Hram, Prebivalište Svevišnjega, za sva vjekovita pokoljenja. </p> 
 <p><a name="an_1:5">1:5</a> Ali su se sva plemena okrenula, pa i pleme oca moga Naftalija, i prinosila su žrtve teletu što ga bijaše načinio Jeroboam,  kralj izraelski, u Danu, na brdima galilejskim.</p> 
 <p><a name="an_1:6">1:6</a> Često sam tako, za svetkovinu, sam išao u Jeruzalem, da  se poklonim, kako je propisano svemu Izraelu zauvijek, noseći  prvine i desetine plodina i vunu prve postrižine. </p> 
 <p><a name="an_1:7">1:7</a> Predavao  sam sve to svećenicima, sinovima Aronovim, za žrtvenik; od svih  plodova davao sam desetinu sinovima Levijevim, koji vrše službu  u Jeruzalemu, i prodavao odgovarajući dio druge desetine te utržak  trošio svake godine u Jeruzalemu. </p> 
 <p><a name="an_1:8">1:8</a> Najposlije, poklanjao sam  treću desetinu onima kojima je pripadala, kao što mi bijaše naredila  Debora, moja baka, budući da sam iza oca ostao siroče. </p> 
 <p><a name="an_1:9">1:9</a> Kad  postadoh zreo čovjek oženih se Anom, djevojkom iz svoga plemena, i dobih s njome sina Tobiju.</p> 
 <p><a name="an_1:10">1:10</a> Kad sam kao sužanj došao u Ninivu, sva moja braća, a  tako i moji suplemenici, blagovahu jela poganska; </p> 
 <p><a name="an_1:11">1:11</a> a ja sam  otklanjao da ih jedem. </p> 
 <p><a name="an_1:12">1:12</a> Misli sam i srce upravljao Bogu svome,</p> 
 <p><a name="an_1:13">1:13</a> i zato me Svevišnji nagradi milošću i naklonošću Šalmanasara, komu postadoh upraviteljem dobara. </p> 
 <p><a name="an_1:14">1:14</a> Poslije toga išao sam  u Mediju, gdje sam za nj kupovao sve do njegove smrti i ondje  pohranih deset srebrenih talenata u Gabaela, Gabrijeva brata, u Ragesu, gradu medijskom.</p> 
 <p><a name="an_1:15">1:15</a> Ali kada Šalmanasar umrije, zakralji se mjesto njega  Sanherib, njegov sin. Ceste njegove postadoše opasne i ja više  nisam mogao ići u Mediju. </p> 
 <p><a name="an_1:16">1:16</a> U vrijeme Šalmanasarovo dijelio  sam obilno milostinju svojoj braći: </p> 
 <p><a name="an_1:17">1:17</a> hranio sam gladne, odijevao  gole, kad bih vidio koga od roda svoga ubijena pa bačena izvan  zidina Ninive, brižno bih ga ukopao. </p> 
 <p><a name="an_1:18">1:18</a> Sahranjivao sam potajno  one koje je ubio kralj Sanherib, natjeran na povlačenje iz Judeje.  Uistinu, ubio ih je mnogo u svome gnjevu: po naređenju kraljevu  tražili su mrtva tijela, ali ih ne mogahu naći.</p> 
 <p><a name="an_1:19">1:19</a> Onda jedan iz Ninive ode kralju te me tuži da sam ja  onaj koji ih pokopava; a ja se tada utajah. Doznavši da me traže  kako bi me pogubili, uplašen se udaljih. </p> 
 <p><a name="an_1:20">1:20</a> Zaplijenili su mi  sva dobra i ne osta mi ništa do žene Ane i sina Tobije.</p> 
 <p><a name="an_1:21">1:21</a> Nije prošlo ni pedeset dana kadli kralja ubiše njegova  dva sina; poslije toga pobjegoše u planinu Ararat, a zakralji  se mjesto njega sin mu Asarhadon. On na čelo državne riznice  i čitave uprave postavi Ahikara, sina moga brata Anaela. </p> 
 <p><a name="an_1:22">1:22</a> Ahikar  se zauze za me i ja se vratih u Ninivu. Ahikar je Sanheribu,  kralju asirskom, bio peharnik, čuvar državnog pečata, upravitelj  i rizničar. Asarhadon ga imenova na sve te dužnosti ponovo. A  bijaše Ahikar moj bratić.</p> 
 <p><a name="an_2:1">2:1</a> Kad sam se dakle sa svojom ženom Anom i sa sinom Tobijom opet  našao na svome, bijaše mi na Pedesetnicu, a to je Blagdan sedmica, priređen lijep objed i ja sjedoh da blagujem. </p> 
 <p><a name="an_2:2">2:2</a> Vidjevši ona  mnoga jela, rekoh sinu: "Idi i dovedi jednoga od naše braće na  koga naiđeš a koji se sjeća Gospodina. Eto, čekat ću te!" </p> 
 <p><a name="an_2:3">2:3</a> Kad  se sin vratio, kaza: "Oče, jedan od našega roda zadavljen je  i bačen na trg." </p> 
 <p><a name="an_2:4">2:4</a> A ja, ništa i ne okusiv, skočih na noge i  unesoh onoga mrtvaca u jednu kuću, gdje mogaše ostati sve do  zalaza sunca. </p> 
 <p><a name="an_2:5">2:5</a> Potom se vratih, umih se i pojedoh svoj objed  u žalosti. </p> 
 <p><a name="an_2:6">2:6</a> Sjetih se Amosova proročanstva: "Svetkovine vaše u tugu će se pretvoriti, a radosti vaše kuknjavom će postati." I zaplakah. </p> 
 <p><a name="an_2:7">2:7</a> Kad je sunce zašlo, odoh, iskopah raku i sahranih  mrtvoga. </p> 
 <p><a name="an_2:8">2:8</a> Susjedi mi se rugali i govorili: "Zar se ne boji  da će ga zbog toga ubiti? Jednom se izvukao, a sad opet pokopa  mrtvace." </p> 
 <p><a name="an_2:9">2:9</a> Iste noći, poslije onog ukopa, vratih se kući, a kako  bijah nečist, legoh kraj zida u vrtu; bilo je toplo pa sam spavao  otkrivena lica. </p> 
 <p><a name="an_2:10">2:10</a> Nisam znao da je u zidu bila ptičica. I kako  mi oči bijahu otvorene, padoše mi tople ptičje izmetine u oči  i od toga dobih bijele mrlje. Išao sam liječnicima, ali mi ne  mogoše pomoći. Uzdržavao me Ahikar dok ne ode u Elimaidu.</p> 
 <p><a name="an_2:11">2:11</a> Moja je žena Ana odonda zarađivala ručnim radom: prela  je i tkala. </p> 
 <p><a name="an_2:12">2:12</a> Kad bi gospodarima obavila posao, platili bi  joj. Sedmoga ožujka dovrši tako jedan rad i posla ga gospodarima.  Oni joj sve isplatiše i povrh toga pokloniše jare. </p> 
 <p><a name="an_2:13">2:13</a> Kad ga  dovede, jare poče večati. Upitah ženu: "Odakle ti jare? Da možda  nije ukradeno? Vrati ga gospodarima, jer nije dopušteno jesti  što je ukradeno." </p> 
 <p><a name="an_2:14">2:14</a> A ona odgovori: "Dadoše mi ga kao dar povrh  plaće."  Ali ja nisam vjerovao, nego sam joj, naljutivši se na nju, svejednako govorio da ga vrati gospodarima. A ona onda odgovori:  "Gdje su tvoje milostinje i tvoja dobra djela? Eto, vide se na  tebi!" </p> 
 <p><a name="an_3:1">3:1</a> Ojađen zaplakah i počeh moliti pun tuge:</p> 
 <p><a name="an_3:2">3:2</a> "Pravedan si, Gospode, sva su tvoja djela i svi tvoji putovi milosrđe i istina: ti si sudac svijeta.</p> 
 <p><a name="an_3:3">3:3</a> Spomeni me se i pogledaj na me: ne kažnjavaj me zbog mojih grijeha ni zbog prijestupa otaca mojih, koji su griješili pred tobom.</p> 
 <p><a name="an_3:4">3:4</a> Uistinu smo prestupili zapovijedi tvoje te si nas prepustio pljački, zatočenju, smrti i porugi među svim narodima među koje si nas razasuo.</p> 
 <p><a name="an_3:5">3:5</a> Pravedni su tvoji sudovi zbog grijeha što ih činih ja i moji oci, jer se nismo držali tvojih zapovijedi, nismo u istini hodili pred tobom.</p> 
 <p><a name="an_3:6">3:6</a> Sad postupaj sa mnom po svojoj volji, odluči se da prihvatiš moj duh, da umrem i postanem zemlja. Jer mi je bolje umrijeti nego živjeti i slušati lažne prijekore i gorčinu u duši kÓupiti. Zapovjedi da budem oslobođen od ove pokore pa da odem u prostore vječne: ne odvrći lica svoga od mene."</p> 
 <p><a name="an_3:7">3:7</a> Istoga dana i Sari, kćeri Raguelovoj, u Ekbatani Medijskoj, dogodi se te je izruži jedna sluškinja njezina oca </p> 
 <p><a name="an_3:8">3:8</a> zbog toga  što je sedam muževa za koje Sara bijaše pošla pakosni zloduh  Asmodej ubio prije nego što su ušli k njoj. Reče joj ona sluškinja:  "Jest, ubijaš svoje muževe! Sedam si ih imala, a ne bijaše ti  sreće ni s jednim. </p> 
 <p><a name="an_3:9">3:9</a> Zašto nas kažnjavaš? Ako su umrli, poteci  za njima! Nikad mi ne vidjele ni tvoga sina ni tvoje kćeri!" </p> 
 <p><a name="an_3:10">3:10</a> Kad je Sara to čula, veoma se ražalostila. Plačući je otišla  u očevu sobu, u nakani da se objesi. Ali onda, promislivši, reče  u sebi: "Zar da mi oca kude i da mu predbacuju: 'Imao si jedinu, ljubljenu, kćer, pa ti se, na nesreću, i ona objesila.' Starog  bih oca svoga rastužila i gurnula u carstvo mrtvih. Ne, neću  se objesiti: bolje mi je moliti Boga da mi udijeli smrt da nikad  više ne čujem ovakvih uvreda."</p> 
 <p><a name="an_3:11">3:11</a> I raskrilivši ruke kraj prozora, pomoli se ovako: "Blagoslovljen, Bože milosrđa, i blagoslovljeno tvoje Ime navijeke! Blagoslivljaju te sva tvoja djela zauvijek.</p> 
 <p><a name="an_3:12">3:12</a> Obraćam, Gospode, lice svoje k tebi i oči upirem u te.</p> 
 <p><a name="an_3:13">3:13</a> Zapovijedi, Gospode, da pođem s ove zemlje i da više nikada ne čujem one uvrede.</p> 
 <p><a name="an_3:14">3:14</a> Ti znaš, Gospode, da sam čista od svakoga grijeha s čovjekom</p> 
 <p><a name="an_3:15">3:15</a> i da nisam uprljala ime svoje, ni ime oca svojega u zemlji sužanjstva. Jedina sam kći u oca, nema on drugoga djeteta koje bi ga naslijedilo, niti kakva brata blizu, niti rođaka koga bih čekala. Sedam sam muževa već izgubila: tÓa čemu bih još živjela? Ne želiš li mi smrt udijeliti, svrni onda pogled na me i smiluj se da nikad više ne čujem onih uvreda."</p> 
 <p><a name="an_3:16">3:16</a> Obje molitve bijahu uslišane pred Slavom Gospodnjom. </p> 
 <p><a name="an_3:17">3:17</a> I bi poslan Rafael, anđeo Gospodnji, da ih oboje izliječi:  da skine bijele mrlje s Tobita i vid mu vrati; a Saru, kćer Raguelovu, da dade za ženu Tobiji, sinu Tobitovu, te da okuje pakosnog  zloduha Asmodeja: jer je ona Tobiji bila namijenjena. U isto  vrijeme Tobit se vrati u svoju kuću, a Sara, kći Raguelova, siđe  iz gornje sobe.</p> 
 <p><a name="an_4:1">4:1</a> Toga dana Tobit se sjeti novca što ga bijaše pohranio kod Gabaela, u Ragesu Medijskom. </p> 
 <p><a name="an_4:2">4:2</a> I reče u sebi: "Zazivao sam smrt; zašto  ne bih radije dozvao Tobiju, svoga sina, da mu kažem to o novcu  prije nego umrem?" </p> 
 <p><a name="an_4:3">4:3</a> Dozvavši ga, reče mu: "Sine, kada umrem, pristojno me pokopaj. Poštuj svoju majku, ne ostavljaj je svega svog života, čini sve što će joj biti  milo i nemoj je žalostiti. </p> 
 <p><a name="an_4:4">4:4</a> Sjeti se, sine, da se ona suočila  s mnogim opasnostima dok si joj bio u krilu. A kad umre, sahrani  je pokraj mene u istome grobu.</p> 
 <p><a name="an_4:5">4:5</a> Svakog dana, sine, sjeti se Gospodina Boga našega; nemoj  griješiti ili kršiti njegovih zapovijedi. Čini pravedna djela  svega svog vijeka i ne kroči putovima nepravde. </p> 
 <p><a name="an_4:6">4:6</a> Jer ako činiš  po istini, uspijevat ćeš u djelima svojim, kao svi oni koji čine  pravdu. </p> 
 <p><a name="an_4:7">4:7</a> Djeli milostinju od svoga dobra: kad dijeliš milostinju, neka ti ne bude oko stisnuto. Ne okreći lica od siromaha, pa  ni Bog neće okrenuti lica od tebe. </p> 
 <p><a name="an_4:8">4:8</a> Od onoga što imaš i prema  tome koliko imaš dijeli milostinju: imaš li malo, daj malo, ali  ne oklijevaj dati milostinju. </p> 
 <p><a name="an_4:9">4:9</a> Jer dobar polog spremaš sebi  za dan potrebe. </p> 
 <p><a name="an_4:10">4:10</a> Udijeljena milostinja oslobađa od smrti i  ne dopušta da odeš u mrak. </p> 
 <p><a name="an_4:11">4:11</a> Jer milostinja je mio dar pred  licem Svevišnjega.</p> 
 <p><a name="an_4:12">4:12</a> Čuvaj se, sine, svakoga preljuba. I pazi da ti žena bude  iz plemena tvojih otaca; ne uzimaj za ženu tuđinku koja ne pripada  koljenu tvoga oca, jer mi smo sinovi proročki. Noa, Abraham,  Izak, Jakov naši su oci odiskona; sjeti se, sine, da su svi oni  uzeli žene među svojom braćom i da su bili blagoslovljeni u svojoj  djeci, njihovo potomstvo dobit će zemlju u nasljedstvo.</p> 
 <p><a name="an_4:13">4:13</a> I onda, sine, ljubi svoju braću i nemoj se uzoholiti  u srcu pred svojom braćom, ni pred sinovima i kćerima svoga naroda, skanjujući se da odabereš ženu između njih! U oholosti leži  mnoga propast i nemir, a od dangube samo je šteta i bijeda, jer  je nerad majka gladi.</p> 
 <p><a name="an_4:14">4:14</a> Neka ničija zarada ne prenoći kod tebe, nego je isplati  odmah. Budeš li služio Bogu, platit će ti se. Razmišljaj, sine, o svakome svom djelu i lijepo se vladaj. </p> 
 <p><a name="an_4:15">4:15</a> Ne čini nikome  što bi tebi samomu bilo mrsko. Ne pij vina do pijanosti; neumjerenost  uklanjaj sa svoga puta.</p> 
 <p><a name="an_4:16">4:16</a> Dijeli svoj kruh s gladnima, a svojom odjećom odjeni  gologa. Sve što ti je suvišno daj drugima, a kada dijeliš milostinju, neka ti oko ne bude stisnuto. </p> 
 <p><a name="an_4:17">4:17</a> Metni svoj kruh na grob pravednih  i ne daj ga grešnicima.</p> 
 <p><a name="an_4:18">4:18</a> Obraćaj se uvijek onome tko je mudar i ne odbacuj korisna  savjeta. </p> 
 <p><a name="an_4:19">4:19</a> U svakoj prilici hvali Gospoda Boga i moli ga da  ti upravlja putove, da sve tvoje staze i namjere dobro završe.  Jer nijedan narod ne posjeduje mudrosti: Bog je onaj koji udjeljuje  svako dobro, ponižava kako hoće, sve do dna carstva mrtvih. Sjeti  se, sine, mojih pouka: neka ti se nikada iz srca ne izbrišu.</p> 
 <p><a name="an_4:20">4:20</a> A sada ću te, sine, uputiti glede onih deset srebrnih  talenata koje sam pohranio u Gabaela, sina Gabrijeva, u Ragesu  Medijskom. </p> 
 <p><a name="an_4:21">4:21</a> Ne plaši se, sine, što smo osiromašili. Bit ćeš  bogat budeš li se bojao Boga, klonio se svakoga grijeha i vršio  ono što je Bogu milo."</p> 
 <p><a name="an_5:1">5:1</a> Tobija odgovori ocu: "Oče moj, učinit ću sve što si mi naredio. </p> 
 <p><a name="an_5:2">5:2</a> Samo, kako ću preuzeti novac kad ne znam onoga u koga je pohranjen." </p> 
 <p><a name="an_5:3">5:3</a> Onda mu otac dade zadužnicu i reče: "Potraži čovjeka koji  će ići s tobom, a ja ću ga nagraditi. Idi, dakle, i podigni novac."</p> 
 <p><a name="an_5:4">5:4</a> Tobija ode da potraži takva čovjeka i nađe Rafaela. Tobija  nije znao da je to anđeo Božji. </p> 
 <p><a name="an_5:5">5:5</a> I upita ga: "Bi li htio sa  mnom u Rages Medijski? Znaš li put onamo?" </p> 
 <p><a name="an_5:6">5:6</a> Anđeo mu odvrati:  "Bih. Poći ću s tobom. Znam put, bijah već gost našega brata  Gabaela." </p> 
 <p><a name="an_5:7">5:7</a> Tobija mu reče: "Počekaj da javim ocu." </p> 
 <p><a name="an_5:8">5:8</a> Anđeo  mu kaza: "Idi i ne zadržavaj se."</p> 
 <p><a name="an_5:9">5:9</a> Onda Tobija ode ocu te mu reče: "Evo, našao sam onoga  koji će ići sa mnom." A otac će mu: "Dovedi ga meni da čujem  kojemu plemenu pripada i je li pouzdan da ti bude pratilac." </p> 
 <p><a name="an_5:10">5:10</a> Tobija ga zovnu, pa kad on uđe, zagrliše se.</p> 
 <p><a name="an_5:11">5:11</a> Onda ga Tobit upita: "Brate, kojemu rodu i kojoj obitelji  pripadaš? Kaži mi!" </p> 
 <p><a name="an_5:12">5:12</a> On mu odgovori: "Tražiš li rod i obitelj  ili nekoga koji će za nagradu pratiti tvoga sina?" Tobit će mu  na to: "Brate, hoću da znam koji su ti preci i kako se zoveš." </p> 
 <p><a name="an_5:13">5:13</a> A on će: "Ja sam Azarja, sin Ananije, najstarijeg od tvoje  braće." </p> 
 <p><a name="an_5:14">5:14</a> Tobit mu kaza: "Dobro mi došao! I ne ljuti se na  me zato što sam htio doznati za tvoj rod i za tvoje ime. Ti si  dakle moj brat iz ugledna i plemenita roda. Poznavao sam dobro  i Ananiju i Jatana, sinove velikog Semeja, kad smo išli zajedno  u Jeruzalem da se poklonimo i prikažemo prvine i desetine plodina.  Oni nisu nikada zašli na stranputicu. Braća su ti ljudi valjani.  Pripadaš plemenitu rodu. </p> 
 <p><a name="an_5:15">5:15</a> Ali mi kaži kakvu ću ti nagradu  dati: jednu drahmu na dan i sve što je potrebno tebi i mome sinu. </p> 
 <p><a name="an_5:16">5:16</a> I još ću ti dodati nešto povrh plaće kad se vratite živi  i zdravi."</p> 
 <p><a name="an_5:17">5:17</a> Dogovoriše se tako. A onda kaza Tobiji: "Spremi se i sretan vam put obojici!"  Sin spremi sve za put. I reče mu njegov otac: "Idi s ovim čovjekom, a Bog koji na nebu stoluje udijelio vam sretno putovanje i anđeo  njegov pratio vas!"</p> 
 <p><a name="an_5:18">5:18</a> Ali Ana, majka Tobijina, zaplaka i ukori Tobita: "Zašto  si dopustio da nam sin ode? Nije li on štap naših ruku kad ulazi  i izlazi pred nama? </p> 
 <p><a name="an_5:19">5:19</a> Ne bilo toga novca, smeće je prema našem  sinu. </p> 
 <p><a name="an_5:20">5:20</a> Ta ovo što nas je Bog ostavio u životu - dosta nam  je." </p> 
 <p><a name="an_5:21">5:21</a> Tobit joj odgovori: "Ne govori tako, sestro. Vratit  će se on živ i zdrav i tvoje će ga oči opet ugledati. </p> 
 <p><a name="an_5:22">5:22</a> Ta  prati ga dobar anđeo i njegovo će putovanje biti sretno, vratit  će se živ i zdrav."</p> 
 <p><a name="an_5:23">5:23</a> Onda ona prestade plakati.</p> 
 <p><a name="an_6:1">6:1</a> A sin išao s anđelom i pas za njima. Predvečer stigoše do rijeke  Tigrisa i tu provedoše noć. </p> 
 <p><a name="an_6:2">6:2</a> Potom momak siđe u rijeku da se  okupa, kad najednom skoči iz vode velika riba i htjede ga proždrijeti. </p> 
 <p><a name="an_6:3">6:3</a> Anđeo mu reče: "Uhvati ribu." Nato se momak dočepa ribe te  je izvuče na suho. </p> 
 <p><a name="an_6:4">6:4</a> Onda mu anđeo kaza: "Raspori ribu, izvadi  joj srce, jetru i žuč i dobro ih čuvaj jer su koristan lijek." </p> 
 <p><a name="an_6:5">6:5</a> Momak izvrši što mu je anđeo naredio. I pošto su ribu ispekli, pojedoše je, </p> 
 <p><a name="an_6:6">6:6</a> a onda nastaviše put dok se ne primakoše Ekbatani.</p> 
 <p><a name="an_6:7">6:7</a> Mladić potom upita anđela: "Brate Azarja, čemu će služiti  riblja jetra, srce i žuč?" </p> 
 <p><a name="an_6:8">6:8</a> A on odgovori: "Srce i jetra služe  kad koga muči demon ili zao duh: treba to pred takvim, bio muškarac  ili žena, spaliti, i nikad ga zao duh više neće mučiti. </p> 
 <p><a name="an_6:9">6:9</a> A  žuč se uzima da se njome premažu oči na kojima su bijele mrlje, tako te bolesnik ozdravi."</p> 
 <p><a name="an_6:10">6:10</a> Kad bijahu blizu Ekbatane, </p> 
 <p><a name="an_6:11">6:11</a> anđeo reče mladiću: "Brate, noćas ćemo prenoćiti kod Raguela; on ti je rođak, a ima jedinicu  kćer koja se zove Sara. </p> 
 <p><a name="an_6:12">6:12</a> Ja ću gledati da ti je dadu za ženu, jer tebi pripada njezino nasljedstvo: jedini si od njezina roda, djevojka je lijepa i razborita. </p> 
 <p><a name="an_6:13">6:13</a> Sad me poslušaj: govorit  ću njenu ocu, i kad se vratimo iz Ragesa, proslavit ćemo svadbu.  Jer ja znam da je Raguel, prema Mojsijevu zakonu, ne može dati  drugome, a kad bi to uradio, zaslužio bi smrt, jer ti imaš pravo  na nasljedstvo pred svakim drugim." </p> 
 <p><a name="an_6:14">6:14</a> Onda mladić kaza anđelu:  "Brate Azarja, čuo sam da je djevojka već bila dana sedmorici  ljudi i da su svi nađeni mrtvi u svadbenoj sobi: </p> 
 <p><a name="an_6:15">6:15</a> jedinac  sam u oca; bojim se da ću, odem li k njoj, umrijeti kao i oni  prije mene; jer nju ljubi neki demon koji ne čini zla drugima, osim onima koji joj se približe. Bojim se da ne umrem i da za  sobom, zbog žalosti, ne povučem u grob svoga oca i svoju majku, a nemaju drugoga sina da ih sahrani." </p> 
 <p><a name="an_6:16">6:16</a> Anđeo mu reče: "Ne  sjećaš se kako ti je otac naredio da uzmeš za ženu samo onu koja  pripada tvome rodu? Zato me poslušaj, brate: ona će biti tvoja  žena, a ti se ne osvrći na demona, jer će još noćas biti tvoja. </p> 
 <p><a name="an_6:17">6:17</a> Kad budeš ušao u svadbenu sobu, uzet ćeš tamjanova pepela  i metnut ćeš na nj malo ribljeg srca i jetre; kad tako okadiš, demon će oćutjeti vonj i pobjeći će i neće se više vratiti. </p> 
 <p><a name="an_6:18">6:18</a> Kad se htjedneš približiti k njoj, bdijte oboje i dozivajte  milostivog Boga: on će vas spasiti i smilovati vam se. Ne boj  se: ona ti je bila dosuđena oduvijek, ti ćeš je spasiti; ona  će poći s tobom i mislim da ćeš s njom imati poroda." Kad je Tobija čuo sve to, odmah mu ona omilje i njegova se  duša privinu uz njezinu.</p> 
 <p><a name="an_7:1">7:1</a> Onda uđoše u Ekbatanu i pođoše prema kući Raguelovoj. Sara  im dođe u susret, pozdravi ih i oni nju pozdraviše, pa ih ona  uvede u kuću. </p> 
 <p><a name="an_7:2">7:2</a> Raguel reče Edni, svojoj ženi: "Kako li je ovaj  samo nalik na Tobita, moga rođaka!" </p> 
 <p><a name="an_7:3">7:3</a> Raguel ih zapita: "Odakle  ste, braćo?" Odgovoriše mu: "Mi pripadamo Naftalijevim sinovima  koji su bili prognani u Ninivu." </p> 
 <p><a name="an_7:4">7:4</a> Kaza im on: "Poznajete li  Tobita, brata našega?" Oni odgovoriše: "Poznajemo ga." </p> 
 <p><a name="an_7:5">7:5</a> Onda  ih upita: "Je li dobro s njime?" Oni odgovoriše: "Živ je i dobro  je." Tobija nadoda: "To je moj otac." </p> 
 <p><a name="an_7:6">7:6</a> Nato ga Raguel zagrli, poljubi ga suznih očiju i blagoslovi ga čudeći se: "Ti si dakle  sin onoga plemenitog i dobrog čovjeka." Doznavši da je Tobit  izgubio vid, ražalosti se i zaplaka. </p> 
 <p><a name="an_7:7">7:7</a> I žena mu Edna i kći  Sara zaplakaše i primiše ih spremno. </p> 
 <p><a name="an_7:8">7:8</a> Potom zaklaše ovna i  pripremiše jela u izobilju.</p> 
 <p><a name="an_7:9">7:9</a> Tobija kaza Rafaelu: "Brate Azarja, govori o onome o čemu  si mi pripovijedao na putu."</p> 
 <p><a name="an_7:10">7:10</a> Anđeo prozbori o tom s Raguelom, a on će Tobiji: "Jedi, pij i budi veseo, jer tebi pripada moja kći. Ipak ti moram otkriti  istinu: </p> 
 <p><a name="an_7:11">7:11</a> već bijah svoju kćer dao sedmorici, ali kad joj se  približiše, svi noću pomriješe. Ali ti sada budi veseo." </p> 
 <p><a name="an_7:12">7:12</a> Tobija  odgovori: "Neću ništa okusiti dok se ne odlučite i ne izvršite  što treba." Nato mu Raguel kaza: "Uzmi je od ovoga časa po pravdi:  ti si njezin brat i ona pripada tebi. Milosrdni Bog neka vam  udijeli sreću." </p> 
 <p><a name="an_7:13">7:13</a> Zatim pozva Saru, svoju kćer; uzevši je za  ruku, dade je kao zaručnicu Tobiji govoreći: "Evo, uzmi je prema  Mojsijevu zakonu i odvedi je k svome ocu." I blagoslovi ih. </p> 
 <p><a name="an_7:14">7:14</a> Onda  pozva Ednu, ženu svoju. Dohvativši list, napisa ugovor i udari  pečat. Potom počeše blagovati.</p> 
 <p><a name="an_7:15">7:15</a> Nakon toga pozva Raguel Ednu, ženu svoju, i reče joj:  "Sestro, pripremi drugu sobu i uvedi je." </p> 
 <p><a name="an_7:16">7:16</a> Ona uradi kako  joj je zapovjedio i uvede je. Kći zaplaka. </p> 
 <p><a name="an_7:17">7:17</a> Vidjevši suze  svoje kćeri, kaza joj: "Budi hrabra, kćerko: Gospodar neba i  zemlje neka te nagradi milošću za tvoju bol. Budi hrabra, kćerko!"</p> 
 <p><a name="an_8:1">8:1</a> Kad su povečerali, uvedoše Tobiju k Sari. </p> 
 <p><a name="an_8:2">8:2</a> On se, ulazeći  k njoj, sjeti Rafaelovih riječi: uze tamjanova pepela, metnu  na nj riblje srce i jetru i okadi. </p> 
 <p><a name="an_8:3">8:3</a> Tek što demon oćutje vonj, pobježe u Gornji Egipat, a anđeo ga ondje okova.</p> 
 <p><a name="an_8:4">8:4</a> Kako su se zatvorili u sobu, Tobija ustade s postelje  i reče: "Ustaj, sestro, molimo se da nam se Bog smiluje."</p> 
 <p><a name="an_8:5">8:5</a> Onda se Tobija poče moliti: "Blagoslovljen da si, Bože naših otaca, blagoslovljeno sveto i slavno ime tvoje u sve vijeke! Blagoslivljala te nebesa i sva tvoja stvorenja u sve vijeke!</p> 
 <p><a name="an_8:6">8:6</a> Ti si stvorio Adama i dao mu pomoćnicu Evu: od njih je proizašao ljudski rod. Ti si rekao: 'Nije dobro da čovjek bude sam; načinimo mu pomoćnicu sličnu njemu.'</p> 
 <p><a name="an_8:7">8:7</a> Gospode, ne uzimam zbog pohote ovu svoju sestru nego po istini. Smiluj mi se i učini da s njom doživim starost."</p> 
 <p><a name="an_8:8">8:8</a> I zajedno rekoše: "Amen, amen." </p> 
 <p><a name="an_8:9">8:9</a> I zaspaše oboje te  noći. </p> 
 <p><a name="an_8:10">8:10</a> A Raguel usta i pođe da iskopa raku misleći: "Ako i on  umre." </p> 
 <p><a name="an_8:11">8:11</a> Raguel se vrati u svoju kuću </p> 
 <p><a name="an_8:12">8:12</a> i kaza Edni, ženi  svojoj: "Pošalji jednu od sluškinja da vidi je li živ. Ako je  umro, pokopajmo ga odmah da nitko ne sazna." </p> 
 <p><a name="an_8:13">8:13</a> Sluškinja otvori  vrata, uđe i nađe kako oboje spavaju. </p> 
 <p><a name="an_8:14">8:14</a> Izađe i javi im: "Dobro  je, živ je."</p> 
 <p><a name="an_8:15">8:15</a> Nato Raguel zahvali Bogu: "Blagoslovljen da si, Bože, svakim blagoslovom čistim i svetim. Blagoslivljali te sveti tvoji i sva tvoja stvorenja! Svi anđeli i svi izabranici tvoji blagoslivljali te u sve vijeke!</p> 
 <p><a name="an_8:16">8:16</a> Blagoslovljen jer si me razveselio i jer se nije dogodilo čega se bojah, nego si nam iskazao svoje bogato milosrđe.</p> 
 <p><a name="an_8:17">8:17</a> Blagoslovljen jer si se smilovao ovoj djeci što su jedina. Izlij na njih svoje milosrđe, Gospode, podari im da zavše život u zdravlju, sa srećom i milosrđem."</p> 
 <p><a name="an_8:18">8:18</a> A zatim zapovjedi kućnoj čeljadi da zatrpaju raku. </p> 
 <p><a name="an_8:19">8:19</a> Tada  priredi gozbu koja je trajala četrnaest dana. </p> 
 <p><a name="an_8:20">8:20</a> Prije nego  što su izminuli svadbeni dani, Raguel uze zaklinjati Tobiju:  "Ne idi na put dok se ne navrši četrnaest svadbenih dana, </p> 
 <p><a name="an_8:21">8:21</a> a  onda primi polovicu imutka i vrati se živ i zdrav svome ocu.  Drugi ćeš dio dobiti poslije moje i ženine mi smrti."</p> 
 <p><a name="an_9:1">9:1</a> Onda Tobija pozva Rafaela i reče mu: </p> 
 <p><a name="an_9:2">9:2</a> "Brate Azarja, uzmi  sa sobom jednog slugu i dvije deve pa idi Gabaelu u Rages koji  se nalazi u Mediji: uzmi od njega novac pa dovedi i njega na  pir, </p> 
 <p><a name="an_9:3">9:3</a> jer me Raguel zaklinjao da ne odlazim. </p> 
 <p><a name="an_9:4">9:4</a> Znaš da moj  otac broji dane, pa budem li se mnogo zadržavao, bit će zabrinut  veoma." </p> 
 <p><a name="an_9:5">9:5</a> Tada Rafael ode. Provede noć u Gabaela i dade mu obveznicu.  Gabael izvuče zapečaćene vrećice te mu ih izruči. </p> 
 <p><a name="an_9:6">9:6</a> Brzo se  krenuše obojica i dođoše na pir. Tobija blagoslovi svoju ženu.</p> 
 <p><a name="an_10:1">10:1</a> A otac Tobijin brojio svaki dan. I kad je prošlo vrijeme za  povratak a sina ne bijaše, </p> 
 <p><a name="an_10:2">10:2</a> reče Tobit: "Možda su odbijeni?  Ili je možda umro Gabael pa novac nije predan?" </p> 
 <p><a name="an_10:3">10:3</a> I rastuži  se veoma. </p> 
 <p><a name="an_10:4">10:4</a> Kaza mu žena: "Dijete je stradalo kad ga tako dugo  nema." </p> 
 <p><a name="an_10:5">10:5</a> I poče jadikovati: "Kako da ne budem zabrinuta, dijete  moje, kad sam ti dopustila da odeš, svjetlo očiju mojih!"</p> 
 <p><a name="an_10:6">10:6</a> Tobit je stade tješiti: "Šuti, ne govori: njemu je dobro." </p> 
 <p><a name="an_10:7">10:7</a> Ona mu odgovori: "Šuti ti i ne zavaravaj me; znam ja, stradalo  je dijete moje." Svakog je dana izlazila na cestu kojom je sin krenuo na put;  danju ne bi ni dodirnula jela, a noću nije prestajala jadikovati  za svojim Tobijom. Kad prođe četrnaest dana svadbenih za kojih Raguel zaklinjaše  Tobiju da ostane, </p> 
 <p><a name="an_10:8">10:8</a> Tobija kaza Raguelu: "Pusti me da idem,  jer su već otac moj i majka moja izgubili nadu da će me još ugledati." </p> 
 <p><a name="an_10:9">10:9</a> Tast ga zamoli: "Ostani kod mene, a ja ću se pobrinuti da  pronađem nekoga koji će ocu tvome donijeti vijesti o tebi." Ali  mu Tobija odvrati: "Ne, nego me pusti da idem k ocu svome!"</p> 
 <p><a name="an_10:10">10:10</a> Raguel onda ustade, preda mu Saru, njegovu ženu, i polovicu  imutka, sluge, stoku i novac. </p> 
 <p><a name="an_10:11">10:11</a> Pošto ih je blagoslovio, oprosti  se s njima govoreći: "Djeco, Bog nebeski nek' vam udijeli sreću  još prije nego što umrem."</p> 
 <p><a name="an_10:12">10:12</a> A svojoj kćeri kaza: "Poštuj svekra i svekrvu: oni su  ti sada roditelji. I da čujem samo dobre vijesti o tebi." I poljubi  je. </p> 
 <p><a name="an_10:13">10:13</a> Onda Edna reče Tobiji: "Ljubljeni brate moj, nek' ti  Gospodar neba dade sretan povratak, a meni neka udijeli milost  da vidim djecu koju ćeš imati s mojom Sarom, da osjetim radost  pred Gospodom. Evo, predajem ti kćer svoju na čuvanje: ne žalosti  je." </p> 
 <p><a name="an_10:14">10:14</a> Zahvalivši Bogu što mu je udijelio sretan put i poželjevši  blagoslov Raguelu i Edni, ženi njegovoj, Tobija krenu.</p> 
 <p><a name="an_11:1">11:1</a> Nastaviše put dok se ne približiše Ninivi. </p> 
 <p><a name="an_11:2">11:2</a> Onda Rafael  kaza Tobiji: "Ne znaš li, brate, u kakvu si stanju ostavio oca  svoga? </p> 
 <p><a name="an_11:3">11:3</a> Potrčimo nas dvojica prije tvoje žene i priredimo kuću: </p> 
 <p><a name="an_11:4">11:4</a> uzmi u ruku riblju žuč." Krenuše, a pas za njima.</p> 
 <p><a name="an_11:5">11:5</a> Dotle je Ana sjedila i gledala na put ne bi li ugledala  svoje dijete. </p> 
 <p><a name="an_11:6">11:6</a> Izdaleka ga opazi pa reče Tobitu: "Evo, vraća  se sin tvoj i čovjek koji ga pratio."</p> 
 <p><a name="an_11:7">11:7</a> A Rafael reče Tobiji: "Znam da će otac tvoj otvoriti oči. </p> 
 <p><a name="an_11:8">11:8</a> Ribljom žuči namaži njegove oči, a on će ih, oćutjevši svrbež, protrljati i tako skinuti s njih bijele mrlje i tebe vidjeti."</p> 
 <p><a name="an_11:9">11:9</a> Dotle se Ana, potrčavši naprijed, baci u zagrljaj sinu  svome i reče mu: "Opet te vidim, sine moj! Od ovoga časa mogu  mirno umrijeti!" Nato oboje zaplakaše.</p> 
 <p><a name="an_11:10">11:10</a> Tobit iziđe na vrata i spotače se, ali sin potrča k njemu </p> 
 <p><a name="an_11:11">11:11</a> i pridrža ga, razmaza žuč ocu preko očiju i kaza: "Hrabro, oče moj!" </p> 
 <p><a name="an_11:12">11:12</a> Kad ga oči zasvrbješe, protrlja ih, a iz očinjih  mu se kutića oljuštiše bijele mrlje. </p> 
 <p><a name="an_11:13">11:13</a> Ugledavši sina, zagrli  ga, zaplaka i probesjedi:</p> 
 <p><a name="an_11:14">11:14</a> "Blagoslovljen da si, Bože, blagoslovljeno tvoje ime uvijeke i blagoslovljeni svi tvoji sveti anđeli! Jer si me udario pa se smilovao na me: evo gledam svoga sina Tobiju!"</p> 
 <p><a name="an_11:15">11:15</a> Njegov sin, sav sretan, uđe u kuću te izvijesti oca o  velikim događajima što su mu se zbili u Mediji.</p> 
 <p><a name="an_11:16">11:16</a> Tobit, prepun radosti i blagoslivljajući Boga, pođe u  susret snahi, prema vratima Ninive. Oni koji su ga vidjeli kako  hoda bijahu zadivljeni što je progledao, a Tobit priznavaše pred  njima da mu se Bog smilovao.</p> 
 <p><a name="an_11:17">11:17</a> Kada Tobit dođe do Sare, snahe svoje, pozdravi je govoreći  joj:  "Dobro došla, kćeri moja! Blagoslovljen Bog koji te doveo  k nama! I neka su ti blagoslovljeni i otac i majka!"</p> 
 <p><a name="an_11:18">11:18</a> I velika radost obuze svu braću njegovu u Ninivi. </p> 
 <p><a name="an_11:19">11:19</a> A  dođoše i Ahikar i njegov nećak Nasbas pa se Tobijina svadba u  veselju slavila sedam dana.</p> 
 <p><a name="an_12:1">12:1</a> Potom Tobit pozva Tobiju, sina svoga, i reče mu: "Sine, pobrini  se za plaću čovjeku koji je išao s tobom; a treba mu dati i štogod  povrh toga."</p> 
 <p><a name="an_12:2">12:2</a> Sin odgovori: "Neću štetovati dadem li mu i polovicu onoga  što sam donio, </p> 
 <p><a name="an_12:3">12:3</a> jer me doveo k tebi zdrava, izliječio moju  ženu, podigao moj novac, a onda i tebi vratio zdravlje." </p> 
 <p><a name="an_12:4">12:4</a> Starac  odgovori: "To mu s pravom pripada!"</p> 
 <p><a name="an_12:5">12:5</a> Onda pozva anđela i kaza mu: "Uzmi polovicu od svega onoga  što ste donijeli." </p> 
 <p><a name="an_12:6">12:6</a> Tada anđeo pozva njih dvojicu u stranu  i reče im: "Blagoslivljajte Boga, hvalite ga i veličajte, hvalite ga  pred svim živima zbog onoga što je za vas učinio. Lijepo je hvaliti  Boga i uznositi ime njegovo; bogobojazno razglašavati djela njegova. </p> 
 <p><a name="an_12:7">12:7</a> Lijepo je čuvati tajnu kraljevu, ali je slavno otkrivati djela  Božja. Činite dobro, i neće vas zlo snaći.</p> 
 <p><a name="an_12:8">12:8</a> Dobra je molitva s postom, s milostinjom i s pravednošću.  Bolje je malo s pravednošću nego mnogo s nepravdom. Bolje je  dijeliti milostinju nego sabirati u hrpe zlato. </p> 
 <p><a name="an_12:9">12:9</a> Milostinja  oslobađa od smrti, ona čisti od svakoga grijeha. Koji dijele  milostinju i čine pravednost napunit će se života, </p> 
 <p><a name="an_12:10">12:10</a> a koji  griješe bit će dušmani životu svome.</p> 
 <p><a name="an_12:11">12:11</a> Neću vam sakriti ništa: kazah već da je lijepo čuvati  tajnu kraljevu, ali je slavno otkrivanje Božjih djela. </p> 
 <p><a name="an_12:12">12:12</a> I  kad ste molili ti i tvoja snaha Sara, ja sam nosio vaše molitve  Svetome; kad si ti pokapao mrtve, i ja sam bio uza te; </p> 
 <p><a name="an_12:13">12:13</a> kad  se nisi skanjivao da ustaneš i prekineš svoj ručak da bi pokopao  onog mrtvaca, nije mi bilo skriveno da vršiš dobro djelo; i bio  sam s tobom. </p> 
 <p><a name="an_12:14">12:14</a> Sada, Bog me poslao da izliječim tebe i tvoju  snahu Saru. </p> 
 <p><a name="an_12:15">12:15</a> Ja sam Rafael, jedan od sedmorice svetih anđela  koji na nebesima donose molitve svetih i stupaju pred Slavom  Svetoga!" </p> 
 <p><a name="an_12:16">12:16</a> Njih se dvojica preplašiše i padoše ničice, jer ih zahvati  velik strah. </p> 
 <p><a name="an_12:17">12:17</a> Ali im anđeo reče: "Ne plašite se! Mir s vama! Blagoslivljajte Boga uvijeke! </p> 
 <p><a name="an_12:18">12:18</a> Ta ja ne dođoh jer se meni svidjelo, nego po zapovijedi Boga  našega: zato ga blagoslivljajte uvijeke. </p> 
 <p><a name="an_12:19">12:19</a> Sve sam dane dopuštao  da me vide vaše oči, ali nisam ni jeo ni pio: vi ste motrili  samo privid. </p> 
 <p><a name="an_12:20">12:20</a> Sada hvalite Boga, a ja se vraćam onome koji  me i poslao. Zapišite u knjizi sve što se zbilo."</p> 
 <p><a name="an_12:21">12:21</a> Onda oni ustadoše, ali ga više ne vidješe. Hvalili su  velika i čudesna djela Božja i pripovijedali kako im se ukazao  anđeo Gospodnji.</p> 
 <p><a name="an_13:1">13:1</a> Tobit potom napisa molitvu u radosti i reče:</p> 
 <p><a name="an_13:2">13:2</a> "Blagoslovljen Bog, koji živi uvijeke, i njegovo kraljevstvo! Jer on kažnjava i prašta, dovodi u Podzemlje i odande izvodi, i nema toga tko bi izmakao njegovoj ruci.</p> 
 <p><a name="an_13:3">13:3</a> Hvalite ga, sinovi Izraelovi, pred poganima, jer vas je on među njih rasuo.</p> 
 <p><a name="an_13:4">13:4</a> Objavljujte njegovu veličinu uzdižući ga nad sve živo, jer on je naš Gospod i Bog, on je naš otac za sve vjekove.</p> 
 <p><a name="an_13:5">13:5</a> On nas kažnjava zbog naših zlih djela, ali će se opet smilovati na nas i sabrati nas iz svih naroda među koje smo razasuti.</p> 
 <p><a name="an_13:6">13:6</a> Obratite se k njemu svim srcem svojim i svom dušom svojom da činite pred njim istinu, i on će se okrenuti k vama, i neće skrivati lica svoga od vas.</p> 
 <p><a name="an_13:7">13:7</a> Gledajte što učini s vama, na sva ga usta slavite i hvalite, blagoslivljajte Gospoda pravde i uzvisujte kralja vjekova.</p> 
 <p><a name="an_13:8">13:8</a> Ja ga u zemlji progonstva hvalim i očitujem njegovu moć i veličinu grešnom narodu. Obratite se, grešnici, i činite pravdu pred njim. Tko zna hoće li pogled svrnuti na vas i milost vam iskazati!</p> 
 <p><a name="an_13:9">13:9</a> Boga svoga ja uznosim, i duša moja hvali kralja nebeskoga, i radosno klikće veličini njegovoj:</p> 
 <p><a name="an_13:10">13:10</a> tako neka kazuju svi i hvale ga u Jeruzalemu! Jeruzaleme, grade sveti! On će te kazniti zbog djela sinova tvojih, ali će se opet smilovati sinovima pravednih.</p> 
 <p><a name="an_13:11">13:11</a> Podaj hvalu Gospodu zanosno i blagoslivljaj kralja vjekova da ti njegov Šator ponovno bude podignut uz veselje;</p> 
 <p><a name="an_13:12">13:12</a> da bi se u tebi obradovali prognani i da bi u tebi ljubav našli siromasi za sva pokoljenja.</p> 
 <p><a name="an_13:13">13:13</a> Narodi će dolaziti izdaleka k imenu Gospoda Boga donoseći u rukama darove, darove za kralja nebeskoga: pokoljenja upravljat će ti radosne hvale.</p> 
 <p><a name="an_13:14">13:14</a> Prokleti svi oni koji te mrze, blagoslovljeni zauvijek oni koji te ljube.</p> 
 <p><a name="an_13:15">13:15</a> Veseli se i raduj se zbog sinova pravednih, jer će biti sakupljeni i blagoslivljat će Gospoda pravednih. Blaženi oni koji te ljube! Veselit će se zbog tvoga mira!</p> 
 <p><a name="an_13:16">13:16</a> Blaženi svi koji se rastužiše zbog tvojih nesreća, jer će se radovati kad vide svu tvoju slavu i radovat će se uvijeke. Duša moja neka hvali Boga, kralja velikoga!</p> 
 <p><a name="an_13:17">13:17</a> Jer će Jeruzalem biti obnovljen safirom i smaragdom, njegove zidine dragim kamenjem, tornjevi i bedemi čistim zlatom, a trgovi popločani berilom, dijamantom i dragim kamenjem iz Ofira.</p> 
 <p><a name="an_13:18">13:18</a> Njegove će ulice kazivati: 'Aleluja!' i klicat će: 'Blagoslovljen Bog, uzvišen dovijeka.'"</p> 
 <p><a name="an_14:1">14:1</a> Tobit završi pohvalu. </p> 
 <p><a name="an_14:2">14:2</a> Bilo mu je pedeset i osam godina  kad je oslijepio, a poslije osam godina opet je progledao. Nastavio  je dijeliti milostinju i sveudilj se bojao Gospoda Boga te ga  hvalio. </p> 
 <p><a name="an_14:3">14:3</a> Doživio je duboku starost. Na samrti dozva k sebi sina i sinove sina svoga te kaza Tobiji:  "Sinko, uzmi djecu svoju: evo, ostario sam i već sam blizu da  se odijelim od života. </p> 
 <p><a name="an_14:4">14:4</a> Preseli se u Mediju, sinko, jer znam  da će se sve dogoditi s Ninivom što je o njoj nagovijestio prorok  Jona: bit će razrušena, a u Mediji bit će mir za neko vrijeme;  naša braća koja se još nalaze u domovini bit će razasuta daleko  od lijepe zemlje, Jeruzalem će opustjeti, a Dom Gospodnji koji  se nalazi u njemu izgorjet će i bit će pust za neko vrijeme. </p> 
 <p><a name="an_14:5">14:5</a> Ali će se Bog opet smilovati njima i vratit će ih u njihovu  zemlju; onda će oni sagraditi hram, ali ne onakav kakav je bio  prije, dok se ne ispuni određeno vrijeme. Poslije toga vratit  će se iz krajeva progonstva i podići Jeruzalem s velikim počastima.  I Dom Božji u njemu bit će sazidan od nadasve vrijedne građe  za sva buduća pokoljenja, kao što su kazali za nj proroci: </p> 
 <p><a name="an_14:6">14:6</a> svi  će se narodi uistinu obratiti i bojat će se Gospoda Boga i pokopat  će svoje idole; svi će narodi blagoslivljati Gospoda. </p> 
 <p><a name="an_14:7">14:7</a> Onda  će narod njegov hvaliti Boga, a Gospod će uzdići narod svoj i  bit će radosni svi oni koji ljube Gospoda Boga u istini i pravdi  vršeći milosrđe prema braći svojoj.</p> 
 <p><a name="an_14:8">14:8</a> I tako, sine, otiđi iz Ninive, jer će sve biti što je  nagovijestio prorok Jona. </p> 
 <p><a name="an_14:9">14:9</a> Ti pak drži zakon i zapovijedi,  budi milosrdan i pravedan da ti bude dobro. Časno me pokopaj, a uza me pokopaj majku svoju. Poslije toga ne ostani više ni  jednoga dana u Ninivi.</p> 
 <p><a name="an_14:10">14:10</a> Sinko moj, razmotri što Aman učini Ahikaru koji ga je  uzgojio: iz svjetla baci ga u tamu i tako zlim plati dobro njegovo.  Ali Ahikar bje spašen, a onoga stiže zaslužena kazna: siđe on  u tminu. Ahikar dijeljaše milostinju i spasi se od smrtonosne  zamke koju mu onaj priredi; u zamku Aman pade i poginu.</p> 
 <p><a name="an_14:11">14:11</a> Dakle, sinovi moji, vidite kakvu snagu ima milostinja  i kako pravda spašava." To rekavši, izdahnu. Bijaše mu sto pedeset i osam godina.  Tobija mu priredi častan ukop.</p> 
 <p><a name="an_14:12">14:12</a> Kad Ana umrije, pokopa je uz oca, pa sa ženom i svojim  sinovima krenu u Ekbatanu, k svome tastu Raguelu.</p> 
 <p><a name="an_14:13">14:13</a> Tu doživje časnu starost, časno pokopa svoga tasta i  punicu te naslijedi imutak njihov, kao što je naslijedio i očev.</p> 
 <p><a name="an_14:14">14:14</a> Umrije u Ekbatani, u sto dvadeset i sedmoj godini života.  Prije nego što je izdahnuo, doznao je za propast Ninive, koju  razoriše Nabukodonozor i Asuer. Tako se prije smrti uzradova nad propašću Ninive.</p> 
 <p></p><hr>
 <center>
 <a href="jdt.htm">Next: Judith</a></center>
 </body>