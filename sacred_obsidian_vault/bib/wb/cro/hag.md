<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="zep.htm">Previous</a> 
 <a href="zac.htm">Next</a> 
 </center>
 <hr>
  <h3 align="center">Croatian Bible: Haggai</h3> 
 <p><a name="an_1:1">1:1</a> Druge godine kralja Darija, šestoga mjeseca, prvoga dana u  mjesecu, dođe riječ Jahvina preko proroka Hagaja Zerubabelu,  sinu Šealtielovu, namjesniku judejskom, i Jošui, sinu Josadakovu, velikom svećeniku: </p> 
 <p><a name="an_1:2">1:2</a> "Ovako govori Jahve nad Vojskama. Narod  ovaj govori: 'Nije još došlo vrijeme da se opet sazda Dom Jahvin!' </p> 
 <p><a name="an_1:3">1:3</a> Zato je došla riječ Jahvina preko proroka Hagaja: </p> 
 <p><a name="an_1:4">1:4</a> A vama  je vrijeme da stanujete u pokrivenim kućama, dok je ovaj Dom  razvaljen. </p> 
 <p><a name="an_1:5">1:5</a> I zato, ovako sada govori Jahve nad Vojskama: Razmotrite svoje putove!</p> 
 <p><a name="an_1:6">1:6</a> Sijete mnogo, malo dovozite; jedete, a niste siti; pijete, a napojit' se ne možete; odijevate se, a nije vam toplo. Poslenik zarađuje plaću, a stavlja je u prodrt tobolac!"</p> 
 <p><a name="an_1:7">1:7</a> Ovako govori Jahve nad Vojskama: "Razmotrite svoje putove!</p> 
 <p><a name="an_1:8">1:8</a> Idite na goru, dovezite drva i podignite opet Dom; bit će mi to milo i proslavit ću se" - govori Jahve.</p> 
 <p><a name="an_1:9">1:9</a> "Nadaste se obilju, a gle, malo je; što dovezete kući, ja otpuhnem. A zašto?" - riječ je Jahve nad Vojskama. "Zato što je Dom moj razvaljen, dok se svaki od vas brine za dom svoj.</p> 
 <p><a name="an_1:10">1:10</a> Stog' je nebo uskratilo rosu, a zemlja uskratila usjeve.</p> 
 <p><a name="an_1:11">1:11</a> Ja dozvah sušu na zemlju i gore, na žito i vino, na ulje i na sve što zemlja rađa, na ljude i stoku i na svaki trudno stečen plod."</p> 
 <p><a name="an_1:12">1:12</a> A Zerubabel, sin Šealtielov, i Jošua, sin Josadakov,  veliki svećenik, i sav ostali narod poslušaše glas Jahve, Boga  svojega, i riječi proroka Hagaja u onome radi čega ga Jahve njima  posla: i narod se poboja Jahve.</p> 
 <p><a name="an_1:13">1:13</a> Tada Hagaj, glasnik Jahvin, po Jahvinu nalogu ovako reče  narodu: "Ja sam s vama" - riječ je Jahvina. - </p> 
 <p><a name="an_1:14">1:14</a> Jahve probudi  duh Zerubabelu, sinu Šealtielovu, namjesniku judejskom, i duh  Jošui, sinu Josadakovu, velikom svećeniku, i duh svemu ostalom  narodu te oni dođoše i prionuše na posao u Domu Jahve nad Vojskama, Boga svojega. </p> 
 <p><a name="an_1:15">1:15</a> Bijaše to dvadeset i četvrtoga dana šestog  mjeseca. </p> 
 <p><a name="an_2:1">2:1</a> Druge godine kralja Darija, sedmoga mjeseca, dvadeset i prvoga  dana u mjesecu, dođe riječ Jahvina preko proroka Hagaja: </p> 
 <p><a name="an_2:2">2:2</a> "Reci  ovako Zerubabelu, sinu Šealtielovu, namjesniku judejskom, i Jošui, sinu Josadakovu, velikom svećeniku, i ostalom narodu:</p> 
 <p><a name="an_2:3">2:3</a> 'Ima li još koga među vama koji vidje ovaj Dom u njegovoj staroj slavi? A kakva ga sada vi vidite? Prema onome, nije li to k'o ništa u vašim očima?</p> 
 <p><a name="an_2:4">2:4</a> Budi, dakle, junak, Zerubabele - riječ je Jahvina - budi junak, Jošua, sine Josadakov, veliki svećeniče! Budi junak, narode sve zemlje - riječ je Jahvina. Na posao! Jer, ja sam s vama! - riječ je Jahve nad Vojskama!</p> 
 <p><a name="an_2:5">2:5</a> Po obećanju što ga vama dadoh kad izađoste iz Egipta, duh moj posred vas ostaje. Ne bojte se!'</p> 
 <p><a name="an_2:6">2:6</a> Jer ovako govori Jahve nad Vojskama: 'Zamalo, i ja ću potresti nebesa i zemlju, i more i kopno.</p> 
 <p><a name="an_2:7">2:7</a> Potrest ću sve narode da dođe blago svih naroda, i slavom ću napunit ovaj Dom' - kaže Jahve nad Vojskama.</p> 
 <p><a name="an_2:8">2:8</a> 'Moje je zlato, moje je srebro' - riječ je Jahve nad Vojskama.</p> 
 <p><a name="an_2:9">2:9</a> 'Slava ovoga drugog Doma bit će veća nego prvoga' - riječ je Jahve nad Vojskama. 'I na ovom ću mjestu dati mir' - riječ je Jahve nad Vojskama."</p> 
 <p><a name="an_2:10">2:10</a> Dvadeset i četvrtoga dana devetoga mjeseca, druge godine  kralja Darija, dođe riječ Jahvina preko proroka Hagaja: </p> 
 <p><a name="an_2:11">2:11</a> Ovako  govori Jahve nad Vojskama. "Pitaj svećenike što kaže Zakon i  reci: </p> 
 <p><a name="an_2:12">2:12</a> 'Kad bi tko u skutu svoje haljine nosio posvećeno meso, ili bi se skutom dotakao kruha, jela, vina, ulja ili kakve god  hrane, bi li to postalo sveto?'" Svećenici odgovoriše: "Ne!" </p> 
 <p><a name="an_2:13">2:13</a> Hagaj dalje upita: "Kad bi netko koji se onečistio dodirnuvši  mrtvaca dotakao nešto od onoga, bi li to postalo nečisto?" Svećenici  odgovoriše: "Bilo bi nečisto." </p> 
 <p><a name="an_2:14">2:14</a> Onda Hagaj ovako reče: "Takav je i ovaj puk, takav je ovaj narod preda mnom - riječ je Jahvina - takvo je svako djelo ruku njihovih, i sve što ovdje prinose: sve je nečisto!"</p> 
 <p><a name="an_2:15">2:15</a> "A sada, promislite u srcu, od današnjega dana unapredak: Prije negoli se poče stavljati kamen na kamen u Jahvinu Svetištu,</p> 
 <p><a name="an_2:16">2:16</a> kakvi ono bijaste? Dolažaste hrpi od dvadeset mjerica, a bješe ih samo deset! Dolažaste kaci da zahvatite pedeset mjerica, a bješe ih samo dvadeset!</p> 
 <p><a name="an_2:17">2:17</a> Udarao sam snijeću, medljikom i grÓadom svako djelo vaših ruku, ali nikoga nema k meni" - riječ je Jahvina.</p> 
 <p><a name="an_2:18">2:18</a> "Stoga dobro pripazite od današnjeg dana unapredak - od dvadeset i četvrtoga dana devetoga mjeseca, kad se stao graditi Hram Jahvin, pripazite dobro</p> 
 <p><a name="an_2:19">2:19</a> ima li još žita u žitnici? Ni vinova loza ni smokva, ni mogranj ni maslina nisu rađali! Al' od ovog dana ja ću blagosloviti."</p> 
 <p><a name="an_2:20">2:20</a> Dvadeset i četvrtoga dana istoga mjeseca dođe riječ Jahvina  Hagaju drugi put: </p> 
 <p><a name="an_2:21">2:21</a> "Reci ovako Zerubabelu, namjesniku judejskom: 'Ja ću potresti nebesa i zemlju!</p> 
 <p><a name="an_2:22">2:22</a> Oborit ću prijestolja kraljevstvima i uništit ću moć kraljevima naroda. Prevrnut ću bojna kola i one na njima, konji i konjanici njihovi bit će oboreni, past će od mača brata svojega.'"</p> 
 <p><a name="an_2:23">2:23</a> "Toga dana" - riječ je Jahve nad Vojskama - "uzet ću te, Zerubabele, sine Šealtielov, slugo moja" - riječ je Jahvina - "i stavit ću te kao pečatnjak, jer tebe izabrah" - riječ je Jahve nad Vojskama.</p> 
 <p></p><hr>
 <center>
 <a href="zac.htm">Next: Zechariah</a></center>
 </body>