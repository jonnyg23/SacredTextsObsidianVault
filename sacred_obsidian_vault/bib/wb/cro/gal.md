<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="co2.htm">Previous</a> 
 <a href="eph.htm">Next</a> 
 </center>
 <hr>
  <h3 align="center">Croatian Bible: Galatians</h3> 
 <p><a name="an_1:1">1:1</a> Pavao, apostol - ne od ljudi ni po kojem čovjeku, nego po Isusu  Kristu i Bogu Ocu koji ga uskrisi od mrtvih - </p> 
 <p><a name="an_1:2">1:2</a> i sva braća  koja su sa mnom: Crkvama u Galaciji. </p> 
 <p><a name="an_1:3">1:3</a> Milost vam i mir od Boga, Oca našega, i Gospodina Isusa Krista, </p> 
 <p><a name="an_1:4">1:4</a> koji sam sebe dade  za grijehe naše da nas istrgne iz sadašnjega svijeta opakoga  kao što je volja Boga i Oca našega, </p> 
 <p><a name="an_1:5">1:5</a> komu slava u vijeke vjekova!  Amen. </p> 
 <p><a name="an_1:6">1:6</a> Čudim se da od Onoga koji vas pozva na milost Kristovu  tako brzo prelazite na neko drugo evanđelje, </p> 
 <p><a name="an_1:7">1:7</a> koje uostalom  i ne postoji. Postoje samo neki koji vas zbunjuju i hoće prevratiti  evanđelje Kristovo. </p> 
 <p><a name="an_1:8">1:8</a> Ali kad bismo vam mi, ili kad bi vam anđeo  s neba navješćivao neko evanđelje mimo onoga koje vam mi navijestismo, neka je proklet! </p> 
 <p><a name="an_1:9">1:9</a> Što smo već rekli, to sad i ponavljam: navješćuje  li vam tko neko evanđelje mimo onoga koje primiste, neka je proklet.</p> 
 <p><a name="an_1:10">1:10</a> Doista, nastojim li ovo pridobiti ljude ili Boga? Ili  idem li za tim da ljudima ugodim? Kad bih sveudilj nastojao ljudima  ugađati, ne bih bio Kristov sluga.</p> 
 <p><a name="an_1:11">1:11</a> Obznanjujem vam, braćo: evanđelje koje sam navješćivao  nije od ljudi, </p> 
 <p><a name="an_1:12">1:12</a> niti ga ja od kojeg čovjeka primih ili naučih, nego objavom Isusa Krista.</p> 
 <p><a name="an_1:13">1:13</a> Ta čuli ste za moje negdašnje ponašanje u židovstvu:  preko svake sam mjere progonio i pustošio Crkvu Božju </p> 
 <p><a name="an_1:14">1:14</a> te  sam u židovstvu, prerevno odan otačkim predajama, nadmašio mnoge  vršnjake u svojem narodu.</p> 
 <p><a name="an_1:15">1:15</a> Ali kad se Onomu koji me odvoji već od majčine utrobe  i pozva milošću svojom, svidjelo </p> 
 <p><a name="an_1:16">1:16</a> otkriti mi Sina svoga  da ga navješćujem među poganima, odmah, ne posavjetovah se s  tijelom i krvlju </p> 
 <p><a name="an_1:17">1:17</a> i ne uziđoh u Jeruzalem k onima koji bijahu  apostoli prije mene, nego odoh u Arabiju pa se opet vratih u  Damask. </p> 
 <p><a name="an_1:18">1:18</a> Onda nakon tri godine uziđoh u Jeruzalem potražiti Kefu  i ostadoh kod njega petnaest dana. </p> 
 <p><a name="an_1:19">1:19</a> Od apostola ne vidjeh  nikoga drugog osim Jakova, brata Gospodinova. </p> 
 <p><a name="an_1:20">1:20</a> Što vam pišem, Bog mi je svjedok, ne lažem. </p> 
 <p><a name="an_1:21">1:21</a> Zatim dođoh u krajeve sirijske  i cilicijske. </p> 
 <p><a name="an_1:22">1:22</a> Osobno pak bijah nepoznat Kristovim crkvama  u Judeji. </p> 
 <p><a name="an_1:23">1:23</a> One su samo čule: "Negdašnji naš progonitelj sada  navješćuje vjeru koju je nekoć pustošio" </p> 
 <p><a name="an_1:24">1:24</a> i slavile su Boga  zbog mene.</p> 
 <p><a name="an_2:1">2:1</a> Zatim nakon četrnaest godina opet uziđoh u Jeruzalem s Barnabom, a povedoh sa sobom i Tita. </p> 
 <p><a name="an_2:2">2:2</a> Uziđoh po objavi i izložih im  - napose uglednijima - evanđelje koje propovijedam među poganima  da ne bih možda, ili da nisam, trčao uzalud.</p> 
 <p><a name="an_2:3">2:3</a> Čak ni Tit, pratilac moj, premda Grk, nije bio prisiljen  obrezati se, </p> 
 <p><a name="an_2:4">2:4</a> i to radi uljeza, lažne braće, koja se ušuljaše  da vrebaju slobodu koju imamo u Kristu Isusu, ne bi li nas učinili  robovima. </p> 
 <p><a name="an_2:5">2:5</a> Ne, ni načas im nismo popustili, nismo se podložili:  da istina evanđelja ostane kod vas!</p> 
 <p><a name="an_2:6">2:6</a> A oni koji štogod znače - bili oni što bili, nije mi do  toga, Bog ne gleda tko je tko - ti uglednici, uistinu, ništa  nisu pridometnuli. </p> 
 <p><a name="an_2:7">2:7</a> Nego naprotiv, vidjevši da mi je povjereno  evanđelje za neobrezane, kao Petru za obrezane - </p> 
 <p><a name="an_2:8">2:8</a> jer Onaj  koji je bio na djelu po Petrovu apostolstvu među obrezanima,  bio je na djelu i po meni među poganima - </p> 
 <p><a name="an_2:9">2:9</a> i spoznavši milost  koja mi je dana, Jakov, Kefa i Ivan, smatrani stupovima, pružiše  meni i Barnabi desnice zajedništva: mi ćemo među pogane, a oni  među obrezane! </p> 
 <p><a name="an_2:10">2:10</a> Samo neka se sjećamo siromaha, što sam revno  i činio.</p> 
 <p><a name="an_2:11">2:11</a> A kad Kefa stiže u Antiohiju, u lice mu se usprotivih  jer je zavrijedio osudu: </p> 
 <p><a name="an_2:12">2:12</a> doista, prije nego stigoše neki  od Jakova, blagovao je zajedno s poganima; a kad oni dođoše,  počeo se povlačiti i odvajati bojeći se onih iz obrezanja. </p> 
 <p><a name="an_2:13">2:13</a> Za  njim se povedoše i ostali Židovi te je i Barnaba zaveden tom  prijetvornošću. </p> 
 <p><a name="an_2:14">2:14</a> Ali kad vidjeh da ne hode ravno, po istini evanđelja, rekoh Kefi pred svima: "Ako ti, Židov, poganski živiš, a ne  židovski, kako možeš siliti pogane da se požidove?"</p> 
 <p><a name="an_2:15">2:15</a> Mi smo podrijetlom Židovi, a ne "grešnici iz poganstva". </p> 
 <p><a name="an_2:16">2:16</a> Ali znamo: čovjek se ne opravdava po djelima Zakona, nego  vjerom u Isusa Krista. Zato i mi u Krista Isusa povjerovasmo  da se opravdamo po vjeri u Krista, a ne po djelima Zakona jer  se po djelima Zakona nitko neće opravdati.</p> 
 <p><a name="an_2:17">2:17</a> Ako se pak po tome što zaiskasmo opravdati se u Kristu  očitovalo da smo i mi grešnici, nije li onda Krist u službi grijeha?  Nipošto! </p> 
 <p><a name="an_2:18">2:18</a> Doista, ako ponovno gradim što sam bio srušio, pokazujem  da sam prijestupnik. </p> 
 <p><a name="an_2:19">2:19</a> Ta po Zakonu ja Zakonu umrijeh da Bogu  živim. S Kristom sam razapet. </p> 
 <p><a name="an_2:20">2:20</a> Živim, ali ne više ja, nego  živi u meni Krist. A što sada živim u tijelu, u vjeri živim u  Sina Božjega koji me ljubio i predao samoga sebe za mene. </p> 
 <p><a name="an_2:21">2:21</a> Ne  dokidam milosti Božje! Doista, ako je opravdanje po Zakonu, onda  je Krist uzalud umro.</p> 
 <p><a name="an_3:1">3:1</a> O bezumni Galaćani, tko li vas opčara? A pred očima vam je  Isus Krist bio ocrtan kao Raspeti. </p> 
 <p><a name="an_3:2">3:2</a> Ovo bih samo htio doznati  od vas: jeste li primili Duha po djelima Zakona ili po vjeri  u Poruku? </p> 
 <p><a name="an_3:3">3:3</a> Tako li ste bezumni? Započeli ste u Duhu pa da sada  u tijelu dovršite? </p> 
 <p><a name="an_3:4">3:4</a> Zar ste toliko toga uzalud doživjeli? A  kad bi doista bilo uzalud! </p> 
 <p><a name="an_3:5">3:5</a> Onaj dakle koji vam daje Duha i  čini među vama silna djela, čini li to zbog djela Zakona ili  zbog vjere u Poruku? </p> 
 <p><a name="an_3:6">3:6</a> Tako Abraham povjerova Bogu i uračuna  mu se u pravednost.</p> 
 <p><a name="an_3:7">3:7</a> Shvatite dakle: oni od vjere, to su sinovi Abrahamovi. </p> 
 <p><a name="an_3:8">3:8</a> A Pismo, predvidjevši da Bog po vjeri opravdava pogane, unaprijed  navijesti Abrahamu: U tebi će blagoslovljeni biti svi narodi. </p> 
 <p><a name="an_3:9">3:9</a> Tako: oni od vjere blagoslivlju se s vjernikom Abrahamom.</p> 
 <p><a name="an_3:10">3:10</a> Doista, koji su god od djela Zakona, pod prokletstvom  su. Ta pisano je: Proklet tko se god ne drži i tko ne vrši  svega što je napisano u Knjizi Zakona. </p> 
 <p><a name="an_3:11">3:11</a> A da se pred Bogom  nitko ne opravdava Zakonom, očito je jer: Pravednik će od  vjere živjeti. </p> 
 <p><a name="an_3:12">3:12</a> Zakon pak nije od vjere, nego veli:  Tko ga vrši, u njemu će naći život.</p> 
 <p><a name="an_3:13">3:13</a> Krist nas otkupi od prokletstva Zakona, postavši za nas  prokletstvom - jer pisano je: Proklet je tko god visi na drvetu  - </p> 
 <p><a name="an_3:14">3:14</a> da u Kristu Isusu na pogane dođe blagoslov Abrahamov: da  Obećanje, Duha, primimo po vjeri.</p> 
 <p><a name="an_3:15">3:15</a> Braćo, po ljudsku govorim: već i ljudski valjan savez  nitko ne poništava niti mu što dodaje. </p> 
 <p><a name="an_3:16">3:16</a> A ova su obećanja  dana Abrahamu i potomstvu njegovu. Ne veli se: "i potomcima"  kao o mnogima, nego kao o jednomu: I potomstvu tvojem,  to jest Kristu. </p> 
 <p><a name="an_3:17">3:17</a> Ovo hoću kazati: Saveza koji je Bog valjano  sklopio ne obeskrepljuje Zakon, koji je nastao četiri stotine  i trideset godina poslije, i ne dokida obećanja. </p> 
 <p><a name="an_3:18">3:18</a> Doista,  ako se baština zadobiva po Zakonu, ne zadobiva se po obećanju.  A Abrahama je Bog po obećanju obdario.</p> 
 <p><a name="an_3:19">3:19</a> Čemu onda Zakon? Dometnut je poradi prekršaja dok ne  dođe potomstvo komu je namijenjeno obećanje; sastavljen je po  anđelima preko posrednika. </p> 
 <p><a name="an_3:20">3:20</a> Posrednika pak nema gdje je samo  jedan. A Bog je jedan.</p> 
 <p><a name="an_3:21">3:21</a> Zar je dakle Zakon protiv obećanja Božjih? Nipošto! Jer  da je dan Zakon koji bi mogao oživljavati, pravednost bi doista  proizlazila iz Zakona. </p> 
 <p><a name="an_3:22">3:22</a> Ali je Pismo sve zatvorilo pod grijeh  da se, po vjeri u Isusa Krista, obećano dade onima koji vjeruju.</p> 
 <p><a name="an_3:23">3:23</a> Prije dolaska vjere, pod Zakonom zatvoreni, bili smo  čuvani za vjeru koja se imala objaviti. </p> 
 <p><a name="an_3:24">3:24</a> Tako nam je Zakon  bio nadzirateljem sve do Krista da se po vjeri opravdamo. </p> 
 <p><a name="an_3:25">3:25</a> A  otkako je nadošla vjera, nismo više pod nadzirateljem.</p> 
 <p><a name="an_3:26">3:26</a> Uistinu, svi ste sinovi Božji, po vjeri u Kristu Isusu. </p> 
 <p><a name="an_3:27">3:27</a> Doista, koji ste god u Krista kršteni, Kristom se zaodjenuste. </p> 
 <p><a name="an_3:28">3:28</a> Nema više: Židov - Grk! Nema više: rob - slobodnjak! Nema  više: muško - žensko! Svi ste vi Jedan u Kristu Isusu! </p> 
 <p><a name="an_3:29">3:29</a> Ako  li ste Kristovi, onda ste Abrahamovo potomstvo, baštinici po  obećanju. </p> 
 <p><a name="an_4:1">4:1</a> Hoću reći: sve dok je baštinik maloljetan, ništa se ne razlikuje  od roba premda je gospodar svega: </p> 
 <p><a name="an_4:2">4:2</a> pod skrbnicima je i upraviteljima  sve do dana koji je odredio otac. </p> 
 <p><a name="an_4:3">4:3</a> Tako i mi: dok bijasmo maloljetni, robovasmo počelima svijeta.</p> 
 <p><a name="an_4:4">4:4</a> A kada dođe punina vremena, odasla Bog Sina svoga: od žene bi rođen, Zakonu podložan</p> 
 <p><a name="an_4:5">4:5</a> da podložnike Zakona otkupi te primimo posinstvo.</p> 
 <p><a name="an_4:6">4:6</a> A budući da ste sinovi, odasla Bog u srca vaša Duha Sina svoga koji kliče: "Abba! Oče!"</p> 
 <p><a name="an_4:7">4:7</a> Tako više nisi rob nego sin; ako pak sin, onda i baštinik po Bogu.</p> 
 <p><a name="an_4:8">4:8</a> Onda dok još niste poznavali Boga, služili ste bogovima  koji po naravi to nisu. </p> 
 <p><a name="an_4:9">4:9</a> Ali sada kad ste spoznali Boga - zapravo, kad je Bog spoznao vas - kako se sad opet vraćate k nemoćnim  i bijednim počelima i opet im, ponovno, hoćete robovati? </p> 
 <p><a name="an_4:10">4:10</a> Dane  pomno opslužujete, i mjesece, i vremena, i godine! </p> 
 <p><a name="an_4:11">4:11</a> Sve se  bojim za vas! Da se možda nisam uzalud trudio oko vas!</p> 
 <p><a name="an_4:12">4:12</a> Postanite, braćo, molim vas, kao ja jer i ja postadoh  kao vi. Ničim me niste povrijedili. </p> 
 <p><a name="an_4:13">4:13</a> Znate: prvi sam vam put  za bolesti navješćivao evanđelje. </p> 
 <p><a name="an_4:14">4:14</a> Svoju kušnju, moje tijelo, niste ni prezreli ni odbacili, nego ste me primili kao anđela  Božjega, kao Krista Isusa. </p> 
 <p><a name="an_4:15">4:15</a> Gdje je sada ono vaše blaženstvo?  Svjedočim vam doista: kad bi bilo moguće, oči biste svoje bili  iskopali i dali mi ih. </p> 
 <p><a name="an_4:16">4:16</a> Tako? Postadoh li vam neprijateljem  propovijedajući vam istinu?</p> 
 <p><a name="an_4:17">4:17</a> Oni revnuju za vas, ne časno, nego - odvojiti vas hoće  da onda vi za njih revnujete. </p> 
 <p><a name="an_4:18">4:18</a> Dobro je da se za vas revnuje  u dobru uvijek, a ne samo kad sam nazočan kod vas, </p> 
 <p><a name="an_4:19">4:19</a> dječice  moja, koju ponovno u trudovima rađam dok se Krist ne oblikuje  u vama. </p> 
 <p><a name="an_4:20">4:20</a> Htio bih sada biti kod vas, pa i jezik promijeniti, jer ne znam što bih s vama.</p> 
 <p><a name="an_4:21">4:21</a> Recite mi vi, koji želite biti pod Zakonom, zar ne čujete  Zakona? </p> 
 <p><a name="an_4:22">4:22</a> Ta pisano je da je Abraham imao dva sina, jednoga  od ropkinje i jednoga od slobodne. </p> 
 <p><a name="an_4:23">4:23</a> Ali onaj od ropkinje rođen  je po tijelu, a onaj od slobodne snagom obećanja. </p> 
 <p><a name="an_4:24">4:24</a> To je slika.  Doista, te žene dva su Saveza: jedan s brda Sinaja, koji rađa  za ropstvo - to je Hagara. </p> 
 <p><a name="an_4:25">4:25</a> Jer Hagara znači brdo Sinaj u  Arabiji i odgovara sadašnjem Jeruzalemu jer robuje zajedno sa  svojom djecom. </p> 
 <p><a name="an_4:26">4:26</a> Onaj pak Jeruzalem gore slobodan je; on je  majka naša. </p> 
 <p><a name="an_4:27">4:27</a> Pisano je doista: Kliči, nerotkinjo, koja ne rađaš, podvikuj od radosti, ti što ne znaš za trudove! Jer osamljena više djece ima negoli udana.</p> 
 <p><a name="an_4:28">4:28</a> Vi ste, braćo, kao Izak, djeca obećanja. </p> 
 <p><a name="an_4:29">4:29</a> I kao što  je onda onaj po tijelu rođeni progonio onoga po duhu rođenoga, tako je i sada. </p> 
 <p><a name="an_4:30">4:30</a> Nego, što veli Pismo? Otjeraj sluškinju  i sina njezina jer sin sluškinje ne smije biti baštinik sa sinom  slobodne. </p> 
 <p><a name="an_4:31">4:31</a> Zato, braćo, nismo djeca ropkinje nego slobodne.</p> 
 <p><a name="an_5:1">5:1</a> Za slobodu nas Krist oslobodi! Držite se dakle i ne dajte se  ponovno u jaram ropstva!</p> 
 <p><a name="an_5:2">5:2</a> Evo ja, Pavao, velim vam: ako se obrežete, Krist vam ništa  neće koristiti. </p> 
 <p><a name="an_5:3">5:3</a> I ponovno jamčim svakom čovjeku koji se obreže:  dužan je opsluživati sav Zakon. </p> 
 <p><a name="an_5:4">5:4</a> Prekinuli ste s Kristom vi  koji se u Zakonu mislite opravdati; iz milosti ste ispali. </p> 
 <p><a name="an_5:5">5:5</a> Jer  mi po Duhu iz vjere očekujemo pravednost, nadu svoju. </p> 
 <p><a name="an_5:6">5:6</a> Uistinu, u Kristu Isusu ništa ne vrijedi ni obrezanje ni neobrezanje, nego - vjera ljubavlju djelotvorna.</p> 
 <p><a name="an_5:7">5:7</a> Dobro ste trčali; tko li vas je samo spriječio da se više  ne pokoravate istini? </p> 
 <p><a name="an_5:8">5:8</a> Ta pobuda nije od Onoga koji vas zove! </p> 
 <p><a name="an_5:9">5:9</a> Malo kvasca cijelo tijesto ukvasa. </p> 
 <p><a name="an_5:10">5:10</a> Ja se uzdam u vas u  Gospodinu: vi nećete drukčije misliti. A tko vas zbunjuje, snosit  će osudu, tko god bio.</p> 
 <p><a name="an_5:11">5:11</a> A ja, braćo, ako sveudilj propovijedam obrezanje, zašto  me sveudilj progone? Onda je obeskrijepljena sablazan križa! </p> 
 <p><a name="an_5:12">5:12</a> Uškopili se oni koji vas podbunjuju!</p> 
 <p><a name="an_5:13">5:13</a> Doista vi ste, braćo, na slobodu pozvani! Samo neka ta  sloboda ne bude izlikom tijelu, nego - ljubavlju služite jedni  drugima. </p> 
 <p><a name="an_5:14">5:14</a> Ta sav je Zakon ispunjen u jednoj jedinoj riječi, u ovoj: Ljubi bližnjega svoga kao sebe samoga! </p> 
 <p><a name="an_5:15">5:15</a> Ako  li pak jedni druge grizete i glođete, pazite da jedni druge ne  proždrete. </p> 
 <p><a name="an_5:16">5:16</a> Hoću reći: po Duhu živite pa nećete ugađati požudi tijela! </p> 
 <p><a name="an_5:17">5:17</a> Jer tijelo žudi protiv Duha, a Duh protiv tijela. Doista, to se jedno drugomu protivi da ne činite što hoćete. </p> 
 <p><a name="an_5:18">5:18</a> Ali  ako vas Duh vodi, niste pod Zakonom. </p> 
 <p><a name="an_5:19">5:19</a> A očita su djela tijela.  To su: bludnost, nečistoća, razvratnost, </p> 
 <p><a name="an_5:20">5:20</a> idolopoklonstvo, vračanje, neprijateljstva, svađa, ljubomor, srdžbe, spletkarenja, razdori, strančarenja, </p> 
 <p><a name="an_5:21">5:21</a> zavisti, pijančevanja, pijanke i  tome slično. Unaprijed vam kažem, kao što vam već rekoh: koji  takvo što čine, kraljevstva Božjega neće baštiniti. </p> 
 <p><a name="an_5:22">5:22</a> Plod  je pak Duha: ljubav, radost, mir, velikodušnost, uslužnost, dobrota, vjernost, </p> 
 <p><a name="an_5:23">5:23</a> blagost, uzdržljivost. Protiv tih nema zakona.</p> 
 <p><a name="an_5:24">5:24</a> Koji su Kristovi, razapeše tijelo sa strastima i požudama.</p> 
 <p><a name="an_5:25">5:25</a> Ako živimo po Duhu, po Duhu se i ravnajmo! </p> 
 <p><a name="an_5:26">5:26</a> Ne hlepimo  za taštom slavom! Ne izazivajmo jedni druge, ne zaviđajmo jedni  drugima! </p> 
 <p><a name="an_6:1">6:1</a> Braćo, ako se tko i zatekne u kakvu prijestupu, vi, duhovni, takva ispravljajte u duhu blagosti. A pazi na samoga sebe da  i ti ne podlegneš napasti. </p> 
 <p><a name="an_6:2">6:2</a> Nosite jedni bremena drugih i tako  ćete ispuniti zakon Kristov! </p> 
 <p><a name="an_6:3">6:3</a> Jer misli li tko da jest štogod, a nije ništa, sam sebe vara. </p> 
 <p><a name="an_6:4">6:4</a> Svatko neka ispita sam svoje  djelo pa će onda u samom sebi imati čime se dičiti, a ne u usporedbi  s drugim. </p> 
 <p><a name="an_6:5">6:5</a> Ta svatko će nositi svoj teret. </p> 
 <p><a name="an_6:6">6:6</a> Koji se uči Riječi, neka sva dobra dijeli sa svojim učiteljem.</p> 
 <p><a name="an_6:7">6:7</a> Ne varajte se: Bog se ne da izrugivati! Što tko sije,  to će i žeti! </p> 
 <p><a name="an_6:8">6:8</a> Doista, tko sije u tijelo svoje, iz tijela će  žeti raspadljivost, a tko sije u duh, iz duha će žeti život vječni.</p> 
 <p><a name="an_6:9">6:9</a> Neka nam ne dozlogrdi činiti dobro: ako ne sustanemo,  u svoje ćemo vrijeme žeti! </p> 
 <p><a name="an_6:10">6:10</a> Dakle, dok imamo vremena, činimo  dobro svima, ponajpače domaćima u vjeri.</p> 
 <p><a name="an_6:11">6:11</a> Gledajte kolikim vam slovima pišem svojom rukom. </p> 
 <p><a name="an_6:12">6:12</a> Svi  koji se hoće praviti važni tijelom, sile vas na obrezanje, samo  da zbog križa Kristova ne bi trpjeli progonstvo. </p> 
 <p><a name="an_6:13">6:13</a> Ta ni sami  obrezani ne opslužuju Zakona, ali hoće da se vi obrežete da bi  se mogli ponositi vašim tijelom. </p> 
 <p><a name="an_6:14">6:14</a> A ja, Bože sačuvaj da bih  se ičim ponosio osim križem Gospodina našega Isusa Krista po  kojem je meni svijet raspet i ja svijetu. </p> 
 <p><a name="an_6:15">6:15</a> Uistinu, niti je  što obrezanje niti neobrezanje, nego - novo stvorenje. </p> 
 <p><a name="an_6:16">6:16</a> A  na sve koji se ovoga pravila budu držali, i na sveg Izraela Božjega  - mir i milosrđe!</p> 
 <p><a name="an_6:17">6:17</a> Ubuduće neka mi nitko ne dodijava jer ja na svom tijelu  nosim biljege Isusove!</p> 
 <p><a name="an_6:18">6:18</a> Milost Gospodina našega Isusa Krista s duhom vašim, braćo!  Amen </p> 
 <p></p><hr>
 <center>
 <a href="eph.htm">Next: Ephesians</a></center>
 </body>