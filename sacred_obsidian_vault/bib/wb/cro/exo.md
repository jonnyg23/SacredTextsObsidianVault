<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="gen.htm">Previous</a> 
 <a href="lev.htm">Next</a> 
 </center>
 <hr>
  <h3 align="center">Croatian Bible: Exodus</h3> 
 <p><a name="an_1:1">1:1</a> Ovo su imena Izraelovih sinova koji su s Jakovom sišli u Egipat, svaki sa svojim domom: </p> 
 <p><a name="an_1:2">1:2</a> Ruben, Šimun, Levi i Juda; </p> 
 <p><a name="an_1:3">1:3</a> Jisakar, Zebulun i Benjamin; </p> 
 <p><a name="an_1:4">1:4</a> Dan i Naftali; Gad i Ašer. </p> 
 <p><a name="an_1:5">1:5</a> U svemu  Jakovljevih potomaka bijaše sedamdeset duša. A Josip je već bio  u Egiptu.</p> 
 <p><a name="an_1:6">1:6</a> I umre Josip, a pomru i sva njegova braća i sav onaj naraštaj. </p> 
 <p><a name="an_1:7">1:7</a> Ali su Izraelci bili rodni, namnožili se i silno ojačali,  tako da su napučili zemlju.</p> 
 <p><a name="an_1:8">1:8</a> Uto u Egiptu zavlada novi kralj koji nije poznavao Josipa. </p> 
 <p><a name="an_1:9">1:9</a> I reče on svome puku: "Eto, sinovi su Izraelovi postali narod  brojan i moćniji od nas. </p> 
 <p><a name="an_1:10">1:10</a> Hajde, postupimo mudro s njima:  spriječimo im porast, da se u slučaju rata ne pridruže našim  neprijateljima, da ne udare na nas i napokon ne odu iz zemlje."</p> 
 <p><a name="an_1:11">1:11</a> I postaviše nad njima nadglednike da ih tlače teškim  radovima. Tako su faraonu sagradili gradove-skladišta: Pitom  i Ramses. </p> 
 <p><a name="an_1:12">1:12</a> Ali što su ih više tlačili, oni se još više množili, napredovali i širili se, tako da su Egipćani strahovali od Izraelaca.</p> 
 <p><a name="an_1:13">1:13</a> I Egipćani se okrutno obore na Izraelce. </p> 
 <p><a name="an_1:14">1:14</a> Ogorčavali  su im život teškim radovima: pravljenjem meljte i opeke, različitim  poljskim poslovima i svakovrsnim naporima koje im nemilosrdno  nametahu. </p> 
 <p><a name="an_1:15">1:15</a> Egipatski se kralj obrati i na hebrejske babice, od kojih  jednoj bijaše ime Šifra, a drugoj Pua, pa im naredi: </p> 
 <p><a name="an_1:16">1:16</a> "Kad  u porodu pomažete Hebrejkama, dobro pogledajte oba kamena sjedala:  ako je muško dijete, ubijte ga; ako je žensko, neka živi. </p> 
 <p><a name="an_1:17">1:17</a> Ali  su se babice bojale Boga i nisu činile kako im je naredio egipatski  kralj, nego su ostavljale na životu mušku djecu. </p> 
 <p><a name="an_1:18">1:18</a> Stoga egipatski  kralj pozove babice pa im rekne: "Zašto ste tako radile i na  životu ostavljale mušku djecu?" </p> 
 <p><a name="an_1:19">1:19</a> Nato babice odgovore faraonu:  "Hebrejke nisu kao egipatske žene. One su životne. Prije nego  babica dođe k njima, one već rode." </p> 
 <p><a name="an_1:20">1:20</a> Bog je to babicama za  dobro primio. Narod se množio i silno porastao. </p> 
 <p><a name="an_1:21">1:21</a> A kako su  se babice bojale Boga, on ih obdari potomstvom.</p> 
 <p><a name="an_1:22">1:22</a> Onda faraon izda naredbu svemu svome narodu: "Svako muško  dijete koje se rodi Hebrejima bacite u Rijeku! Na životu ostavite  samo žensku djecu."</p> 
 <p><a name="an_2:1">2:1</a> Neki čovjek od Levijeva koljena ode i oženi se djevojkom Levijkom. </p> 
 <p><a name="an_2:2">2:2</a> Žena zače i rodi sina. Vidjevši kako je krasan, krila ga je  tri mjeseca. </p> 
 <p><a name="an_2:3">2:3</a> Kad ga nije mogla više sakrivati, nabavi košaricu  od papirusove trstike, oblijepi je smolom i paklinom, u nju stavi  dijete i položi ga u trstiku na obali Rijeke. </p> 
 <p><a name="an_2:4">2:4</a> Njegova sestra  stane podalje da vidi što će s njime biti.</p> 
 <p><a name="an_2:5">2:5</a> Faraonova kći siđe k Rijeci da se kupa, dok su njezine  sluškinje šetale uz obalu Rijeke. Opazi ona košaricu u trstici, pa pošalje sluškinju da je donese. </p> 
 <p><a name="an_2:6">2:6</a> Otvori je i pogleda, a  to u njoj dijete! Muško čedo. Plakalo je. Njoj se sažali na nj.  "Bit će to hebrejsko dijete", reče. </p> 
 <p><a name="an_2:7">2:7</a> Onda njegova sestra rekne  faraonovoj kćeri: "Hoćeš li da ti potražim dojilju među Hebrejkama  da ti dijete doji?" </p> 
 <p><a name="an_2:8">2:8</a> "Idi!" - odgovori joj faraonova kći. Tako  djevojka ode i pozove djetetovu majku. </p> 
 <p><a name="an_2:9">2:9</a> "Uzmi ovo dijete",  rekne joj faraonova kći, "i odgoji mi ga, a ja ću te plaćati."  Tako žena uzme dijete i othrani ga. </p> 
 <p><a name="an_2:10">2:10</a> Kad je dijete odraslo, ona ga odvede faraonovoj kćeri, koja ga posini. Nadjene mu ime  Mojsije, "jer sam ga", reče, "iz vode izvadila".</p> 
 <p><a name="an_2:11">2:11</a> Jednog dana, kad je Mojsije već odrastao, dođe među svoj  narod i vidje njegove muke. Spazi tada kako neki Egipćanin tuče  jednoga Hebrejca - brata njegova. </p> 
 <p><a name="an_2:12">2:12</a> Okrene se tamo-amo i, vidjevši  da nikoga nema, ubije Egipćanina i zatrpa ga u pijesak. </p> 
 <p><a name="an_2:13">2:13</a> Izađe  on i sutradan te zateče dva Hebrejca kako se tuku. "Zašto tučeš  svoga druga?" - rekne napadaču. </p> 
 <p><a name="an_2:14">2:14</a> Ovaj odvrati: "Tko te postavi  za starješinu i suca našega? Kaniš li ubiti i mene kako si ubio  onog Egipćanina?" Mojsije se uplaši pa će u sebi: "Tako! Ipak  se saznalo." </p> 
 <p><a name="an_2:15">2:15</a> Kad je faraon to dočuo, htjede Mojsija pogubiti.  Zato Mojsije pobjegne od faraona i skloni se u midjansku zemlju.  Ondje sjedne kraj nekog studenca.</p> 
 <p><a name="an_2:16">2:16</a> Midjanski je svećenik imao sedam kćeri. Dođu one da zahvate  vode i naliju pojila, da napoje stado svoga oca. </p> 
 <p><a name="an_2:17">2:17</a> Ali dođu  i pastiri te ih potjeraju. Mojsije ustane, obrani ih i stado  im napoji. </p> 
 <p><a name="an_2:18">2:18</a> Kad su se vratile svome ocu Reuelu, on ih zapita:  "Kako ste se danas tako brzo vratile?" </p> 
 <p><a name="an_2:19">2:19</a> One odgovore: "Neki  Egipćanin obrani nas od pastira i još nam zahvati vode i stado  nam napoji." </p> 
 <p><a name="an_2:20">2:20</a> "Gdje je?" - zapita on svoje kćeri. "Zašto ste  ostavile toga čovjeka? Pozovite ga na objed." </p> 
 <p><a name="an_2:21">2:21</a> Mojsije pristane  da ostane kod toga čovjeka. On oženi Mojsija svojom kćeri Siporom. </p> 
 <p><a name="an_2:22">2:22</a> A kad ona rodi sina, on mu nadjene ime Geršon, "jer sam", reče, "stranac u tuđoj zemlji".  </p> 
 <p><a name="an_2:23">2:23</a> Poslije mnogo vremena umre egipatski kralj. Izraelci  su još stenjali u ropstvu. Vapili su, a njihov vapaj za pomoć  sred ropstva uzlazio je k Bogu. </p> 
 <p><a name="an_2:24">2:24</a> Bog je čuo njihovo zapomaganje  i sjetio se svoga Saveza s Abrahamom, Izakom i Jakovom. </p> 
 <p><a name="an_2:25">2:25</a> I  pogleda Bog na Izraelce i zauze se za njih.</p> 
 <p><a name="an_3:1">3:1</a> Mojsije pasao ovce svoga tasta Jitra, midjanskoga svećenika.  Goneći tako stado po pustari, dođe do Horeba, brda Božjega. </p> 
 <p><a name="an_3:2">3:2</a> Anđeo  mu se Jahvin ukaže u rasplamtjeloj vatri iz jednog grma. On se  zagleda: grm sav u plamenu, a ipak ne izgara. </p> 
 <p><a name="an_3:3">3:3</a> "Hajde da priđem, " reče Mojsije, "i promotrim ovaj čudni prizor: zašto grm ne  sagorijeva." </p> 
 <p><a name="an_3:4">3:4</a> Kad je Jahve vidio kako prilazi da razmotri,  iz grma ga Bog zovne: "Mojsije! Mojsije!" "Evo me!" - javi se. </p> 
 <p><a name="an_3:5">3:5</a> "Ne prilazi ovamo!" - reče. "Izuj obuću s nogu! Jer mjesto  na kojem stojiš sveto je tlo. </p> 
 <p><a name="an_3:6">3:6</a> Ja sam", nastavi, "Bog tvoga  oca; Bog Abrahamov, Bog Izakov, Bog Jakovljev." Mojsije zakloni  lice: bojao se u Boga gledati.</p> 
 <p><a name="an_3:7">3:7</a> "Vidio sam jade svoga naroda u Egiptu", nastavi Jahve, "i čuo mu tužbu na tlačitelje njegove. Znane su mi muke njegove. </p> 
 <p><a name="an_3:8">3:8</a> Zato sam sišao da ga izbavim iz šaka egipatskih i odvedem  ga iz te zemlje u dobru i prostranu zemlju - u zemlju kojom teče  med i mlijeko: u postojbinu Kanaanaca, Hetita, Amorejaca, Perižana, Hivijaca i Jebusejaca. </p> 
 <p><a name="an_3:9">3:9</a> Vapaji sinova Izraelovih dopriješe  do mene. I sam vidjeh kako ih Egipćani tlače. </p> 
 <p><a name="an_3:10">3:10</a> Zato, hajde!  Ja te šaljem faraonu da izbaviš narod moj, Izraelce, iz Egipta." </p> 
 <p><a name="an_3:11">3:11</a> "Tko sam ja da se uputim faraonu", odgovori Mojsije Bogu, "i izvedem Izraelce iz Egipta!" </p> 
 <p><a name="an_3:12">3:12</a> "Ja ću biti s tobom", nastavi.  "I ovo će ti biti znak da sam te ja poslao: kad izvedeš narod  iz Egipta, Bogu ćete iskazati štovanje na ovome brdu."</p> 
 <p><a name="an_3:13">3:13</a> Nato Mojsije reče Bogu: "Ako dođem k Izraelcima pa im  kažem: 'Bog otaca vaših poslao me k vama', i oni me zapitaju:  'Kako mu je ime?' - što ću im odgovoriti?" </p> 
 <p><a name="an_3:14">3:14</a> "Ja sam koji  jesam", reče Bog Mojsiju. Onda nastavi: "Ovako kaži Izraelcima:  'Ja jesam' posla me k vama." </p> 
 <p><a name="an_3:15">3:15</a> Dalje je Bog Mojsiju  rekao: "Kaži Izraelcima ovako: 'Jahve, Bog vaših otaca, Bog Abrahamov, Bog Izakov i Bog Jakovljev, poslao me k vama.'  To mi je ime dovijeka, tako će me zvati od koljena do koljena."</p> 
 <p><a name="an_3:16">3:16</a> "Idi, skupi starješine Izraelaca pa im kaži: 'Jahve,  Bog otaca - Bog Abrahamov, Izakov i Jakovljev - objavio mi se  i rekao mi: Pohodio sam vas i razabrao što vam se čini u Egiptu. </p> 
 <p><a name="an_3:17">3:17</a> Odlučio sam vas izvesti iz egipatske bijede u zemlju Kanaanaca, Hetita, Amorejaca, Perižana, Hivijaca i Jebusejaca - u zemlju  kojom teče med i mlijeko!' </p> 
 <p><a name="an_3:18">3:18</a> Oni će te poslušati. Onda pođi  sa starješinama Izraelaca k egipatskom kralju i reci mu: 'Objavio  nam se Jahve, Bog Hebreja. Pusti nas da odemo tri dana hoda u  pustinju, da ondje prinesemo žrtvu Jahvi, Bogu svojemu.' </p> 
 <p><a name="an_3:19">3:19</a> Znam  ja da vas egipatski kralj neće pustiti ako ne bude natjeran teškom  šakom. </p> 
 <p><a name="an_3:20">3:20</a> Zato ću ja pružiti svoju šaku i pritisnuti Egipat  svakovrsnim čudesima što ću ih u njemu izvesti. Poslije će vas  pustiti. </p> 
 <p><a name="an_3:21">3:21</a> Dobro ću raspoložiti Egipćane prema ovome narodu, pa kad pođete, nećete poći praznih ruku. </p> 
 <p><a name="an_3:22">3:22</a> Svaka će žena zatražiti  od svoje susjede i stanarke u svojoj kući nakita srebrnog i zlatnog  i odjeće. To stavite na svoje sinove i kćeri. Tako ćete oplijeniti  Egipćane." </p> 
 <p><a name="an_4:1">4:1</a> Mojsije uzvrati: "Ali ako mi ne povjeruju i ne poslušaju me, nego mi reknu: 'Jahve ti se nije objavio?'" </p> 
 <p><a name="an_4:2">4:2</a> "Što ti je to  u ruci?" - zapita ga Jahve. "Štap", odgovori. </p> 
 <p><a name="an_4:3">4:3</a> "Baci ga na  zemlju!" - naredi mu Jahve. On ga baci na zemlju, a štap se pretvori  u zmiju. Mojsije pred njom uzmače. </p> 
 <p><a name="an_4:4">4:4</a> Onda Jahve reče Mojsiju:  "Pruži ruku i uhvati je za rep." I on seže rukom i uhvati je  za rep, a ona opet postade štap u njegovoj ruci. </p> 
 <p><a name="an_4:5">4:5</a> "Tako moraju  vjerovati da se Jahve, Bog njihovih otaca, Bog Abrahamov, Bog  Izakov i Bog Jakovljev, tebi objavio."</p> 
 <p><a name="an_4:6">4:6</a> Još mu Jahve rekne: "Uvuci ruku u njedra." On uvuče ruku  u njedra. Kad ju je izvukao, gle - ruka mu gubava, bijela kao  snijeg. </p> 
 <p><a name="an_4:7">4:7</a> "Stavi opet ruku u njedra!" - naredi mu Jahve. On  opet ruku u njedra. Kad ju je iz njedara izvukao, gle - opet  je bila kao i ostali dio tijela. </p> 
 <p><a name="an_4:8">4:8</a> "Ako ti ne povjeruju i ne  prihvate poruku prvoga znamenja, povjerovat će poruci drugoga  znamenja. </p> 
 <p><a name="an_4:9">4:9</a> A ako ih oba ova znamenja ne uvjere pa ti ne povjeruju, zahvati vode iz Rijeke i prolij je po suhu. Voda što je budeš  iz Rijeke uzeo na suhu će se u krv pretvoriti."</p> 
 <p><a name="an_4:10">4:10</a> "Oprosti, Gospodine!" - nastavi Mojsije Jahvi. "Ja nikad  nisam bio čovjek rječit; ni prije ni sada kad govoriš svome sluzi.  Ja sam u govoru spor, a na jeziku težak." </p> 
 <p><a name="an_4:11">4:11</a> "Tko je dao čovjeku  usta?" - reče mu Jahve. "Tko ga čini nijemim i gluhim; tko li  mu vid daje ili ga osljepljuje? Zar to nisam ja, Jahve! </p> 
 <p><a name="an_4:12">4:12</a> Idi, dakle! Ja ću biti s tobom kad budeš govorio i kazivat ću ti  što ćeš govoriti."</p> 
 <p><a name="an_4:13">4:13</a> "Oprosti, Gospodine", opet će Mojsije, "ne bi li poslao  koga drugoga!"</p> 
 <p><a name="an_4:14">4:14</a> Razljuti se Jahve na Mojsija i reče: "Zar Aron, Levijevac, nije tvoj brat? Znam da je on vrlo rječit. Evo, baš ti izlazi  u susret. Kad te vidi, obradovat će se u srcu. </p> 
 <p><a name="an_4:15">4:15</a> Ti govori  njemu i u njegova usta stavljaj riječi. Ja ću biti i s tobom  i s njime dok budete govorili; kazivat ću obojici što ćete raditi. </p> 
 <p><a name="an_4:16">4:16</a> Neka on mjesto tebe govori narodu. Tako, on će tebi biti  mjesto usta, a ti ćeš njemu biti mjesto Boga. </p> 
 <p><a name="an_4:17">4:17</a> Uzmi ovaj štap  u ruku. Njim izvodi znamenja."</p> 
 <p><a name="an_4:18">4:18</a> Zatim se Mojsije vrati svome tastu Jitru te mu reče:  "Pusti me da se vratim braći u Egipat da vidim jesu li još na  životu." "Pođi u miru!" - reče Jitro Mojsiju.</p> 
 <p><a name="an_4:19">4:19</a> I Jahve reče Mojsiju u Midjanu: "Vrati se u Egipat, jer  su pomrli svi ljudi koji su tražili tvoj život." </p> 
 <p><a name="an_4:20">4:20</a> Tako Mojsije  posadi na magarca svoju ženu i sinove i ode u zemlju egipatsku.  A u ruku Mojsije uze Božji štap. </p> 
 <p><a name="an_4:21">4:21</a> Jahve opet reče Mojsiju:  "Kad se vratiš u Egipat, pobrini se da pred faraonom izvedeš  sva čudesa za koja sam ti dao moć, premda ću ja tvrdim učiniti  njegovo srce, tako te neće pustiti narod da ode. </p> 
 <p><a name="an_4:22">4:22</a> Tada reci  faraonu: 'Ovako kaže Jahve: Izrael je moj prvorođenac. </p> 
 <p><a name="an_4:23">4:23</a> Tražim  od tebe da mi pustiš sina da mi iskaže štovanje. Ako odbiješ  da ga pustiš, ja ću ubiti tvoga prvorođenca.'"</p> 
 <p><a name="an_4:24">4:24</a> Kad se na putu Mojsije zaustavi da prenoći, navali na  nj Jahve da ga ubije. </p> 
 <p><a name="an_4:25">4:25</a> Ali Sipora pograbi oštar kremen, obreza  svoga sina i kožicom se dotakne Mojsijevih nogu: "Zaista si mi  ti krvav muž", reče. </p> 
 <p><a name="an_4:26">4:26</a> I Jahve ga pusti. Ona je to zbog obrezanja  rekla "krvav muž".</p> 
 <p><a name="an_4:27">4:27</a> Onda rekne Jahve Aronu: "Zaputi se prema pustinji, u  susret Mojsiju!" On ode i s njim se sastane na Božjem brdu. Poljubi  ga. </p> 
 <p><a name="an_4:28">4:28</a> Mojsije pripovjedi Aronu sve što mu je Jahve povjerio  i sva znamenja koja mu je naredio da ih učini. </p> 
 <p><a name="an_4:29">4:29</a> Sad odu Mojsije  i Aron i skupe sve starješine Izraelaca. </p> 
 <p><a name="an_4:30">4:30</a> Aron izloži sve  što je Jahve govorio Mojsiju, a Mojsije izvede znamenja naočigled  naroda. </p> 
 <p><a name="an_4:31">4:31</a> Narod je bio uvjeren, i pošto čuše da je Jahve pohodio  Izraelce i pogledao na njihove jade, popadaše ničice i pokloniše  se. </p> 
 <p><a name="an_5:1">5:1</a> Poslije toga odu Mojsije i Aron pa reknu faraonu: "Ovako veli  Jahve, Bog Izraelov: 'Pusti narod moj da ode i u moju čast slavi  svetkovinu.'" </p> 
 <p><a name="an_5:2">5:2</a> "Tko je taj Jahve da ga ja poslušam", odvrati  faraon, "i pustim Izraelce? Ja toga Jahvu ne znam niti ću pustiti  Izraelce." </p> 
 <p><a name="an_5:3">5:3</a> "Bog Hebreja objavio nam se", rekoše. "Zato nas  pusti da odemo tri dana hoda u pustinju i prinesemo žrtvu Jahvi, Bogu svome, da se na nas ne obori pomorom ili mačem." </p> 
 <p><a name="an_5:4">5:4</a> Nato  im odvrati egipatski kralj: "Mojsije i Arone, zašto odvraćate  svijet od njegovih dužnosti? Idite na svoj posao. </p> 
 <p><a name="an_5:5">5:5</a> Sad kad  se svjetina tako umnožila", nastavi faraon, "vi biste ih od posla  odvratili?" </p> 
 <p><a name="an_5:6">5:6</a> Istoga dana izda faraon naredbu nadglednicima i bilježnicima: </p> 
 <p><a name="an_5:7">5:7</a> "Ne pribavljajte više ovome narodu slame kao do sada. Neka  idu sami i sebi je skupljaju. </p> 
 <p><a name="an_5:8">5:8</a> A zahtijevajte od njih istu  količinu opeke koju su pravili i dosad. Ne smanjujte je! Lijenčine  su. Zato viču: 'Hajdemo prinijeti žrtvu Bogu svome!' </p> 
 <p><a name="an_5:9">5:9</a> Navalite  poslove na taj svijet: neka rade, da ne obraćaju pažnje klevetama!"</p> 
 <p><a name="an_5:10">5:10</a> Sad dođu nadglednici naroda i njegovi bilježnici te svijetu  objave: "Ovako poručuje faraon: 'Neću vam više nabavljati slame. </p> 
 <p><a name="an_5:11">5:11</a> Vi sami morate ići i tražiti je gdje god je možete naći.  Ali zato neću smanjiti vaš posao.'" </p> 
 <p><a name="an_5:12">5:12</a> Stoga se narod raziđe  po svoj zemlji egipatskoj da skuplja strnjiku namjesto slame. </p> 
 <p><a name="an_5:13">5:13</a> A nadglednici ih gonili: "Morate svakoga dana svršiti jednako  posla kao i onda dok ste slamu dobivali." </p> 
 <p><a name="an_5:14">5:14</a> A bilježnike koje  faraonovi nadglednici bijahu postavili nad Izraelcima tukli su  i korili: "Zašto niste ni jučer ni danas napravili opeke koliko  i prije?"</p> 
 <p><a name="an_5:15">5:15</a> Onda bilježnici Izraelaca odu i potuže se faraonu: "Zašto  ovako postupaš sa svojim slugama? </p> 
 <p><a name="an_5:16">5:16</a> Tvoje sluge više ne dobivaju  slame, a ipak se od nas traži: napravite opeku? Čak i tuku tvoje  sluge, a kriv je tvoj narod!" </p> 
 <p><a name="an_5:17">5:17</a> "Lijenčine ste vi! Lijenčine!"  - odgovori faraon. "Stoga i kažete: 'Hajdemo da prinesemo žrtvu  Jahvi!' </p> 
 <p><a name="an_5:18">5:18</a> Nosite se na posao! Slama vam se neće davati, ali  morate praviti određene količine opeke."</p> 
 <p><a name="an_5:19">5:19</a> Bilježnici Izraelaca nađu se na muci zbog naredbe: "Svakodnevnu  količinu opeke ne smijete smanjiti!" </p> 
 <p><a name="an_5:20">5:20</a> Otišavši od faraona, naiđu na Mojsija i Arona, koji su ih čekali. </p> 
 <p><a name="an_5:21">5:21</a> "Neka vas Jahve  ima na oku i sudi vam!" - dobace im. "Omrazili ste nas kod faraona  i njegovih dvorana; dali ste im mač u ruke da nas pobiju." </p> 
 <p><a name="an_5:22">5:22</a> Mojsije  se vrati Jahvi i reče: "Zašto, Gospodine, nanosiš štetu svome  puku? Zašto si me poslao? </p> 
 <p><a name="an_5:23">5:23</a> Otkad sam ja stupio pred faraona  i progovorio mu u tvoje ime, on još gore postupa s ovim narodom.  A ti ništa ne poduzimaš da izbaviš svoj narod."</p> 
 <p><a name="an_6:1">6:1</a> Jahve reče Mojsiju: "Naskoro ćeš vidjeti kako ću ja s faraonom!  Pod jakom rukom pustit će ih da odu; pod jakom rukom sam će ih  iz svoje zemlje istjerati." </p> 
 <p><a name="an_6:2">6:2</a> Još reče Bog Mojsiju: "Ja sam  Jahve. </p> 
 <p><a name="an_6:3">6:3</a> Abrahamu, Izaku i Jakovu objavljivao sam se kao El  Šadaj. Ali njima se nisam očitovao pod svojim imenom - Jahve. </p> 
 <p><a name="an_6:4">6:4</a> I sklopio sam svoj Savez s njima da ću im dati kanaansku zemlju, zemlju gdje su živjeli kao pridošlice. </p> 
 <p><a name="an_6:5">6:5</a> A sada, pošto sam  čuo uzdisaje Izraelaca koje Egipćani drže u ropstvu, sjetih se  svoga Saveza. </p> 
 <p><a name="an_6:6">6:6</a> Kaži, dakle, Izraelcima da sam ja Jahve; da  ću vas izbaviti od tereta što su vam ga Egipćani nametnuli. Oslobodit  ću vas od ropstva u kojem vas drže; izbavit ću vas udarajući  jako i kažnjavajući strogo. </p> 
 <p><a name="an_6:7">6:7</a> Za svoj ću vas narod uzeti i bit  ću vašim Bogom. Tada ćete znati da sam vas ja, Jahve, vaš Bog, izbavio od egipatske tlake. </p> 
 <p><a name="an_6:8">6:8</a> Dovest ću vas u zemlju za koju  sam se zakleo da ću je dati Abrahamu, Izaku i Jakovu i dat ću  vam je u baštinu, ja, Jahve." </p> 
 <p><a name="an_6:9">6:9</a> Mojsije to kazivaše Izraelcima, ali ga ne htjedoše slušati: duhovi su im bili pomućeni od teškoga  ropstva. </p> 
 <p><a name="an_6:10">6:10</a> Onda Jahve reče Mojsiju: </p> 
 <p><a name="an_6:11">6:11</a> "Idi i reci faraonu, kralju  egipatskome, da otpusti Izraelce iz svoje zemlje." </p> 
 <p><a name="an_6:12">6:12</a> Mojsije  prozbori Jahvi: "Kad me Izraelci nisu slušali, kako će me, spora  u govoru, saslušati faraon!" </p> 
 <p><a name="an_6:13">6:13</a> Ali je Jahve govorio Mojsiju  i Aronu i slao ih sad k Izraelcima, a sad k faraonu, kralju egipatskome, da pusti Izraelce iz Egipta.</p> 
 <p><a name="an_6:14">6:14</a> Ovo su glave njihovih domova. Sinovi Izraelova prvorođenca Rubena: Henok, Palu, Hesron  i Karmi. To su obitelji potekle od Rubena.</p> 
 <p><a name="an_6:15">6:15</a> A sinovi Šimunovi: Jemuel, Jamin, Ohad, Jakin, Sohar  i Šaul, sin Kanaanke. To su obitelji potekle od Šimuna.</p> 
 <p><a name="an_6:16">6:16</a> Ovo su imena Levijevih sinova s njihovim potomstvom:  Geršon, Kehat i Merari. Levi je živio sto trideset i sedam godina.</p> 
 <p><a name="an_6:17">6:17</a> Sinovi su Geršonovi: Libni i Šimi sa svojim obiteljima.</p> 
 <p><a name="an_6:18">6:18</a> Sinovi su Kehatovi: Amram, Jishar, Hebron i Uziel. Kehat  je živio sto trideset i tri godine.</p> 
 <p><a name="an_6:19">6:19</a> Merarijevi su sinovi: Mahli i Muši. To su Levijeve obitelji  s njihovim potomcima.</p> 
 <p><a name="an_6:20">6:20</a> Amram se oženi svojom tetkom Jokebedom, koja mu rodi  Arona i Mojsija. Amram je živio sto trideset i sedam godina.</p> 
 <p><a name="an_6:21">6:21</a> Sinovi Jisharovi bijahu: Korah, Nefeg i Zikri.</p> 
 <p><a name="an_6:22">6:22</a> A sinovi su Uzielovi: Mišael, Elsafan i Sitri.</p> 
 <p><a name="an_6:23">6:23</a> Aron se oženi Elišebom, kćerkom Aminadabovom, a sestrom  Nahšonovom, koja mu rodi: Nadaba, Abihua, Eleazara i Itamara.</p> 
 <p><a name="an_6:24">6:24</a> Korahovi su sinovi: Asir, Elkana i Abiasaf. To su Korahovi  potomci. </p> 
 <p><a name="an_6:25">6:25</a> Aronov sin Eleazar oženi se jednom Putielovom kćeri,  koja mu rodi Pinhasa. To su glave Levijevih domova prema njihovim koljenima.</p> 
 <p><a name="an_6:26">6:26</a> To je onaj Aron i Mojsije kojima je Jahve zapovjedio  da izvedu Izraelce iz Egipta po njihovim četama. </p> 
 <p><a name="an_6:27">6:27</a> To su oni  isti, Mojsije i Aron, koji su govorili faraonu, kralju egipatskome, da pusti Izraelce iz Egipta.  </p> 
 <p><a name="an_6:28">6:28</a> U dan kad je Jahve govorio s Mojsijem u egipatskoj zemlji,</p> 
 <p><a name="an_6:29">6:29</a> rekao mu je: "Ja sam Jahve. Izvijesti faraona, egipatskoga  kralja, o svemu što ti kažem." </p> 
 <p><a name="an_6:30">6:30</a> Mojsije se pred Jahvom ispričavao:  "Spor sam ja u govoru. Kako će me faraon poslušati?"</p> 
 <p><a name="an_7:1">7:1</a> Mojsiju je Jahve odgovorio: "Vidi! Faraonu ću te nametnuti  kao božanstvo; tvoj brat Aron bit će tvoj prorok. </p> 
 <p><a name="an_7:2">7:2</a> Ti kazuj  sve što ti naređujem, a tvoj brat Aron neka faraonu ponovi da  pusti Izraelce te odu iz njegove zemlje. </p> 
 <p><a name="an_7:3">7:3</a> Ja ću učiniti da  otvrdne srce faraonu i umnožit ću znakove i čudesa u zemlji egipatskoj. </p> 
 <p><a name="an_7:4">7:4</a> Kako vas faraon neće poslušati, ja ću staviti svoju ruku na  Egipat: strašno kažnjavajući, izbavit ću svoje čete, narod svoj, Izraelce, iz egipatske zemlje. </p> 
 <p><a name="an_7:5">7:5</a> Kad pružim svoju ruku na Egipat  i izvedem Izraelce iz njihove sredine, tada će Egipćani spoznati  da sam ja Jahve."</p> 
 <p><a name="an_7:6">7:6</a> Mojsije i Aron poslušaše: kako im je Jahve naredio, upravo  tako učiniše. </p> 
 <p><a name="an_7:7">7:7</a> Mojsiju je bilo osamdeset, a Aronu osamdeset  i tri godine kad su faraonu postavili svoje zahtjeve.</p> 
 <p><a name="an_7:8">7:8</a> Još doda Jahve Mojsiju i Aronu: </p> 
 <p><a name="an_7:9">7:9</a> "Kad faraon zatraži  od vas da izvedete kakvo znamenje, ti reci Aronu da uzme svoj  štap i baci ga pred faraona, a štap će se pretvoriti u zmiju." </p> 
 <p><a name="an_7:10">7:10</a> Dođu Mojsije i Aron pred faraona i učine kako im je Jahve  naredio. Aron baci pred faraona i njegove službenike svoj štap, koji se pretvori u zmiju. </p> 
 <p><a name="an_7:11">7:11</a> Zovne faraon mudrace i vračare.  I zaista, egipatski vračari svojim vračanjem učine isto: </p> 
 <p><a name="an_7:12">7:12</a> svaki  baci svoj štap, koji se pretvori u zmiju. Ali Aronov štap proguta  njihove štapove. </p> 
 <p><a name="an_7:13">7:13</a> Faraon bijaše tvrdokorna srca: ne htjede  poslušati Mojsija i Arona, kako je Jahve i kazao.</p> 
 <p><a name="an_7:14">7:14</a> Tada Jahve reče Mojsiju: "Faraonovo je srce okorjelo;  odbija da pusti narod. </p> 
 <p><a name="an_7:15">7:15</a> Ujutro pođi k faraonu. Kad izađe k  vodi, stani preda nj na obali Rijeke. Uzmi u ruku štap što se  bio u zmiju pretvorio. </p> 
 <p><a name="an_7:16">7:16</a> Reci mu: 'Jahve, Bog Hebreja, poslao  me k tebi s porukom da pustiš moj narod da mi iskaže štovanje  u pustinji. Ali sve dosad ti nisi poslušao. </p> 
 <p><a name="an_7:17">7:17</a> Ovako Jahve poručuje:  Ovim ćeš spoznati da sam ja Jahve. Gledaj! Štapom koji imam u  ruci mlatnut ću po vodi u Rijeci i pretvorit će se u krv. </p> 
 <p><a name="an_7:18">7:18</a> Ribe  će u Rijeci pocrkati; Rijeka će se usmrdjeti, i grstit će se  Egipćanima piti vodu iz Rijeke.'"</p> 
 <p><a name="an_7:19">7:19</a> Još Jahve reče Mojsiju: "Reci Aronu da uzme svoj štap  i pruži svoju ruku povrh egipatskih voda: njihovih rijeka, njihovih  prokopa, njihovih jezeraca, svih njihovih vodenih stjecišta,  da se pretvore u krv; po svoj zemlji egipatskoj neka je krv,  čak i u drvenim i kamenim posudama." </p> 
 <p><a name="an_7:20">7:20</a> Mojsije i Aron učiniše  kako im je Jahve naredio. Podiže Aron svoj štap i naočigled faraona  i njegovih službenika mlatnu po vodi u Rijeci. Sva se voda u  Rijeci prometnu u krv. </p> 
 <p><a name="an_7:21">7:21</a> Ribe u Rijeci pocrkaše; Rijeka se  usmrdje, tako da Egipćani nisu mogli piti vodu iz Rijeke; krv  bijaše po svoj zemlji egipatskoj. </p> 
 <p><a name="an_7:22">7:22</a> Ali egipatski vračari svojim  vračanjem učiniše isto. Tako faraon ostade tvrdokorna srca: nije  htio poslušati Mojsija i Arona, kako je Jahve i kazao. </p> 
 <p><a name="an_7:23">7:23</a> Faraon  se okrenu i ode u svoj dvor, ne uzimajući ni to k srcu. </p> 
 <p><a name="an_7:24">7:24</a> Svi  su Egipćani počeli kopati oko Rijeke tražeći pitke vode jer nisu  mogli piti vode iz Rijeke.</p> 
 <p><a name="an_7:25">7:25</a> Kad je prošlo sedam dana kako je Jahve udario po Rijeci,</p> 
 <p><a name="an_7:26">7:26</a> opet Jahve reče Mojsiju: "Pođi k faraonu i reci mu: 'Ovako  govori Jahve: Pusti moj narod da ode i štovanje mi iskaže. </p> 
 <p><a name="an_7:27">7:27</a> Ako  odbiješ da ih pustiš, svu ću ti zemlju kazniti žabama. </p> 
 <p><a name="an_7:28">7:28</a> Rijeka  će vrvjeti žabama. One će izići i prodrijeti u tvoj dvor, u ložnicu, u tvoju postelju, u kuće tvojih službenika i tvoga naroda, pod  sačeve i naćve tvoje. </p> 
 <p><a name="an_7:29">7:29</a> Po tebi, po tvome narodu i svim tvojim  službenicima skakat će žabe.'"</p> 
 <p><a name="an_8:1">8:1</a> Onda Jahve reče Mojsiju: "Reci Aronu neka ispruži svoju ruku  sa štapom povrh rijeka, prokopa i jezeraca i učini da žabe navale  na egipatsku zemlju." </p> 
 <p><a name="an_8:2">8:2</a> Aron pruži svoju ruku povrh egipatskih  voda, i žabe iziđoše i prekriše zemlju egipatsku. </p> 
 <p><a name="an_8:3">8:3</a> Ali i vračari  učiniše tako svojim vračanjem, te žabe navališe na egipatsku  zemlju. </p> 
 <p><a name="an_8:4">8:4</a> Zovne sad faraon Mojsija i Arona i rekne: "Molite Jahvu  da ukloni žabe od mene i moga puka, a ja ću pustiti narod da  prinese žrtvu Jahvi." </p> 
 <p><a name="an_8:5">8:5</a> Mojsije uzvrati faraonu: "Dostoj se  odrediti mi kad hoćeš da molim za te, za tvoje službenike i za  tvoj narod da se žabe odstrane od tebe i tvojih domova i ostanu  samo u Rijeci." </p> 
 <p><a name="an_8:6">8:6</a> "Sutra", reče. "Neka bude kako kažeš", odvrati  Mojsije, "da znaš kako nitko nije kao Jahve, Bog naš. </p> 
 <p><a name="an_8:7">8:7</a> Žabe  će otići od tebe, od tvojih službenika i tvoga naroda; ostat  će samo u Rijeci."</p> 
 <p><a name="an_8:8">8:8</a> Mojsije i Aron odu od faraona, a onda Mojsije zazva Jahvu  zbog žaba kojima je kaznio faraona. </p> 
 <p><a name="an_8:9">8:9</a> I Jahve usliša Mojsija, te žabe pocrkaju po kućama, dvorištima i njivama. </p> 
 <p><a name="an_8:10">8:10</a> Na hrpe  su ih zgrtali, zemlja se njima usmrdjela. </p> 
 <p><a name="an_8:11">8:11</a> Kad je faraon vidio  da je nastupilo olakšanje, srce mu otvrdnu te ne posluša Mojsija  i Arona, kako je Jahve i kazao.</p> 
 <p><a name="an_8:12">8:12</a> Onda će opet Jahve Mojsiju: "Reci Aronu neka zamahne  svojim štapom i udari po prahu na tlu neka se pretvori u komarce  po svoj zemlji egipatskoj." </p> 
 <p><a name="an_8:13">8:13</a> I učine tako: zamahne Aron rukom  i štapom te udari po prahu na tlu. Komarci navale na ljude i  životinje. Sav prah na tlu pretvori se u komarce po svoj zemlji  egipatskoj. </p> 
 <p><a name="an_8:14">8:14</a> Vračari pokušaše da svojim vračanjem stvore komarce, ali nisu mogli. Ljudi i životinje postanu plijenom komaraca. </p> 
 <p><a name="an_8:15">8:15</a> Tada vračari reknu faraonu: "To je prst Božji!" Ali je faraonovo  srce bilo okorjelo, pa nije poslušao Mojsija i Arona, kako je  Jahve i kazao.</p> 
 <p><a name="an_8:16">8:16</a> Onda Jahve reče Mojsiju: "Podrani ujutro, iziđi pred  faraona kad krene k vodi, i reci mu: 'Ovako poručuje Jahve: Pusti  moj narod da ode i da mi štovanje iskaže. </p> 
 <p><a name="an_8:17">8:17</a> Ako ne pustiš moga  naroda, pripustit ću obade na te, na tvoje službenike, na tvoj  puk i tvoje domove. Egipatski domovi i samo tlo na kojem stoje  vrvjet će od obada. </p> 
 <p><a name="an_8:18">8:18</a> Ali ću toga dana izuzeti gošenski kraj, u kojem živi moj narod, te se ondje obadi neće pojaviti, tako  da znaš da sam ja Jahve u središtu zemlje. </p> 
 <p><a name="an_8:19">8:19</a> Tu ću razliku  napraviti između svoga i tvoga naroda. To će znamenje biti sutra.'" </p> 
 <p><a name="an_8:20">8:20</a> I učini Jahve tako. Rojevi obada nalete u faraonov dvor,  na domove njegovih službenika i po svoj zemlji egipatskoj. Zemlja  nastrada od obada.</p> 
 <p><a name="an_8:21">8:21</a> Sad faraon pozove Mojsija i Arona pa im rekne: "Idite, prinesite žrtvu svome Bogu, ali u ovoj zemlji." </p> 
 <p><a name="an_8:22">8:22</a> "Ne dolikuje  da tako učinimo", odgovori Mojsije. "Žrtve koje mi prinosimo  Jahvi, Bogu svome, za Egipćane su svetogrđe. Kad bismo, dakle, na njihove oči prinosili žrtve koje su Egipćanima svetogrdne, zar nas ne bi kamenovali? </p> 
 <p><a name="an_8:23">8:23</a> Zato moramo u pustinju tri dana  hoda te prinijeti žrtvu Jahvi, Bogu svome, kako nam je zapovjedio." </p> 
 <p><a name="an_8:24">8:24</a> "Pustit ću vas da odete u pustinju", odgovori faraon, "i  prinesete žrtvu Jahvi, svome Bogu, ali ne odlazite predaleko.  Molite za me!" </p> 
 <p><a name="an_8:25">8:25</a> Nato odvrati Mojsije: "Čim odem od tebe, zazvat  ću Jahvu da sutra nestane obada s faraona, njegovih službenika  i njegova puka. Ali neka faraon više ne vara! Neka pusti narod  da ide i prinese žrtvu Jahvi."</p> 
 <p><a name="an_8:26">8:26</a> Tako Mojsije ode od faraona i pomoli se Jahvi. </p> 
 <p><a name="an_8:27">8:27</a> I  Jahve učini kako je Mojsije tražio: s faraona, s njegovih službenika  i s njegova puka nestane obada - ni jedan jedini nije ostao. </p> 
 <p><a name="an_8:28">8:28</a> Ali opet ukruti faraon srce svoje i ne dopusti narodu da  ode. </p> 
 <p><a name="an_9:1">9:1</a> Tada Jahve reče Mojsiju: "Idi k faraonu i reci mu: 'Ovako poručuje  Jahve, Bog Hebreja: Pusti moj narod da ode i da mi štovanje iskaže. </p> 
 <p><a name="an_9:2">9:2</a> Ako ga ne pustiš, nego ga i dalje budeš zadržavao, </p> 
 <p><a name="an_9:3">9:3</a> ruka  Jahvina udarit će strašnim pomorom po tvome blagu što je u polju:  po konjima, magaradi, devama, krupnoj i sitnoj stoci. </p> 
 <p><a name="an_9:4">9:4</a> Razlikovat  će Jahve stoku Izraelaca od stoke Egipćana, tako da ništa što  pripada Izraelcima neće stradati.'" </p> 
 <p><a name="an_9:5">9:5</a> Jahve je odredio i vrijeme, rekavši: "Sutra će Jahve izvesti ovo u zemlji." </p> 
 <p><a name="an_9:6">9:6</a> Sutradan  Jahve tako i učini. Sva stoka Egipćana ugine, a od stoke Izraelaca  nije uginulo ni jedno grlo. </p> 
 <p><a name="an_9:7">9:7</a> Faraon je istraživao i uvjerio  se da od izraelske stoke nije uginulo ni jedno grlo. Ali je srce  faraonovo ipak otvrdlo i nije pustio naroda.</p> 
 <p><a name="an_9:8">9:8</a> Reče Jahve Mojsiju i Aronu: "Zagrabite pune pregršti pepela  iz peći, pa neka ga Mojsije pred faraonovim očima baci prema  nebu. </p> 
 <p><a name="an_9:9">9:9</a> Od toga će nastati sitna prašina po svoj zemlji egipatskoj, i na ljudima će i na životinjama izazivati otekline i stvarati  čireve s kraja na kraj Egipta." </p> 
 <p><a name="an_9:10">9:10</a> Tako oni uzeše pepela iz  peći i dođoše pred faraona. Onda Mojsije rasu pepeo prema nebu, a otekline s čirevima prekriše ljude i životinje. </p> 
 <p><a name="an_9:11">9:11</a> Ni čarobnjaci  se nisu mogli pojaviti pred Mojsijem, jer su i čarobnjaci, kao  i ostali Egipćani, bili prekriveni čirevima. </p> 
 <p><a name="an_9:12">9:12</a> Ali je Jahve  otvrdnuo srce faraonu, pa on ne posluša Mojsija i Arona, kako  je Jahve Mojsiju i rekao.</p> 
 <p><a name="an_9:13">9:13</a> Tada Jahve reče Mojsiju: "Podrani ujutro, iziđi pred  faraona i reci mu: 'Ovako poručuje Jahve, Bog Hebreja: Pusti  narod da ode i da mi štovanje iskaže. </p> 
 <p><a name="an_9:14">9:14</a> Ako ih ne pustiš, sva  zla svoja navalit ću ovaj put na te, na tvoje službenike i tvoj  puk, tako da spoznaš da nema nikoga na svoj zemlji kao što sam  ja. </p> 
 <p><a name="an_9:15">9:15</a> Da sam ruku svoju spustio i udario tebe i tvoj puk pomorom, nestalo bi te sa zemlje. </p> 
 <p><a name="an_9:16">9:16</a> Poštedio sam te da ti pokažem svoju  moć i da se hvali moje ime po svoj zemlji. </p> 
 <p><a name="an_9:17">9:17</a> Ali se ti previše  uzdižeš nad mojim narodom i priječiš mu da ode. </p> 
 <p><a name="an_9:18">9:18</a> Sutra u ovo  doba pustit ću tuču tako strašnu kakve u Egiptu još nije bilo  otkad je postao do sada. </p> 
 <p><a name="an_9:19">9:19</a> Zato naredi da pod krov utjeraju  tvoje blago i sve što je vani, na otvorenu. Sve što se nađe u  polju, bilo čovjek bilo živinče, ne bude li uvedeno unutra, poginut  će kad tuča zaspe po njima.'"</p> 
 <p><a name="an_9:20">9:20</a> Faraonovi službenici, koji su se pobojali Jahvina govora, utjeraju svoje sluge i svoje blago unutra. </p> 
 <p><a name="an_9:21">9:21</a> Oni koji nisu  marili za Jahvinu prijetnju ostave vani i svoje sluge i stoku.</p> 
 <p><a name="an_9:22">9:22</a> Onda rekne Jahve Mojsiju: "Pruži ruku prema nebu da udari  tuča po svoj zemlji egipatskoj: po ljudima, životinjama i svemu  bilju u zemlji egipatskoj."</p> 
 <p><a name="an_9:23">9:23</a> Mojsije diže svoj štap prema nebu. Jahve zagrmje i pusti  tuču i munje sastavi sa zemljom. Sipao je Jahve tuču po zemlji  Egipćana. </p> 
 <p><a name="an_9:24">9:24</a> Tuča je mlatila, kroz nju munje parale. Strahota  se takva nije oborila na zemlju egipatsku otkako su ljudi u njoj. </p> 
 <p><a name="an_9:25">9:25</a> Tuča pobi po svem Egiptu sve što je ostalo vani, ljude i  životinje; uništi sve bilje po poljima i sva stabla poljska polomi. </p> 
 <p><a name="an_9:26">9:26</a> Samo u gošenskom kraju, gdje su živjeli Izraelci, nije bilo  tuče. </p> 
 <p><a name="an_9:27">9:27</a> Faraon posla po Mojsija i Arona pa im reče: "Ovaj put  priznajem da sam kriv. Jahve ima pravo, a ja i moj narod krivo. </p> 
 <p><a name="an_9:28">9:28</a> Molite Jahvu da ustavi gromove i tuču, a ja ću vas pustiti  da idete. Nećete više dugo ostati." </p> 
 <p><a name="an_9:29">9:29</a> "Kad iziđem iz grada", reče mu Mojsije, "dići ću ruke prema Jahvi, pa će gromovi prestati, a ni tuče više neće biti, tako da znaš da zemlja pripada Jahvi. </p> 
 <p><a name="an_9:30">9:30</a> Ali ni ti ni tvoji dvorani, znam ja, još se ne bojite Boga  Jahve." </p> 
 <p><a name="an_9:31">9:31</a> I tako propade lan i ječam: jer ječam bijaše u klasu, a lan u cvatu. </p> 
 <p><a name="an_9:32">9:32</a> Pšenica i raž nisu nastradali jer su ozima  žita. </p> 
 <p><a name="an_9:33">9:33</a> Otišavši od faraona, Mojsije iziđe iz grada i podigne  ruke prema Jahvi. Prestane grmljavina i tuča, a ni kiša više  nije padala na zemlju. </p> 
 <p><a name="an_9:34">9:34</a> Kad je faraon vidio da je prestala  grmljavina, tuča i kiša, opet padne u grijeh: i on i njegovi  službenici opet otvrdnu srcem. </p> 
 <p><a name="an_9:35">9:35</a> Otvrdnu srce faraonu i ne  pusti on Izraelce, kako je Jahve i prorekao preko Mojsija.</p> 
 <p><a name="an_10:1">10:1</a> Reče Jahve Mojsiju: "Idi k faraonu. Učinio sam da njemu i  njegovim službenicima otvrdne srce da izvedem svoja znamenja  među njima; </p> 
 <p><a name="an_10:2">10:2</a> da možeš pripovjedati svome sinu i svome unuku  što sam učinio Egipćanima i kakva sam znamenja izvodio među njima, kako biste znali da sam ja Jahve." </p> 
 <p><a name="an_10:3">10:3</a> Tako Mojsije i Aron odu  k faraonu i kažu mu: "Ovako poručuje Jahve, Bog Hebreja: 'Dokle  ćeš odbijati da se preda mnom poniziš? Pusti moj narod da mi  iskaže štovanje. </p> 
 <p><a name="an_10:4">10:4</a> Jer ako ne pustiš moga naroda, sutra ću navesti  skakavce na tvoju zemlju. </p> 
 <p><a name="an_10:5">10:5</a> Tako će prekriti površinu da se  zemlja od njih neće vidjeti. Pojest će ono što vam je iza tuče  ostalo; i ogolit će vam sva stabla što po polju rastu. </p> 
 <p><a name="an_10:6">10:6</a> Ispunit  će ti sav dvor, kuće tvojih službenika i domove svih ostalih  Egipćana - takvo što ne vidješe ni tvoji očevi ni očevi tvojih  očeva u ovoj zemlji od svojih vremena do danas.'" Okrene se i  ode od faraona. </p> 
 <p><a name="an_10:7">10:7</a> "Dokle će nam ovaj čovjek biti stupica?" -  rekoše faraonu njegovi službenici. - "Pusti te ljude neka idu  i iskažu štovanje Jahvi, svome Bogu! Zar ne vidiš kako Egipat  srlja u propast?"</p> 
 <p><a name="an_10:8">10:8</a> Dovedu Mojsija i Arona natrag k faraonu, a on im reče:  "Idite! Iskažite štovanje Jahvi, svome Bogu! A tko će sve ići?" </p> 
 <p><a name="an_10:9">10:9</a> "Svi idemo", odgovori Mojsije, "i mlado i staro. Odlazimo  sa svojim sinovima i svojim kćerima; sa svojom krupnom i sitnom  stokom, jer moramo održati svečanost Jahvi." </p> 
 <p><a name="an_10:10">10:10</a> "Jahve bio s  vama isto kao što i ja pustio da s vama pođu i djeca!" - odgovori  im. "Očito se vidi da vam nakana nije čista. </p> 
 <p><a name="an_10:11">10:11</a> Nećemo tako!  Nego muškarci neka odu i štovanje iskažu Jahvi. To ste i tražili."  I otjeraju ih od faraona.</p> 
 <p><a name="an_10:12">10:12</a> Tada reče Jahve Mojsiju: "Pruži ruku povrh zemlje egipatske  da navale skakavci na egipatsku zemlju i pojedu sve bilje što  još ostade nakon tuče!" </p> 
 <p><a name="an_10:13">10:13</a> Tako Mojsije podigne svoj štap povrh  egipatske zemlje, a Jahve navrati istočni vjetar po zemlji; puhao  je toga cijelog dana i cijele noći. A kad je jutro svanulo, vjetar  nanio skakavce.</p> 
 <p><a name="an_10:14">10:14</a> Oni se razlete po svoj egipatskoj zemlji i padnu po svim  krajevima Egipta u silnoj gustoći: toliko ih mnoštvo nikad prije  nije bilo niti će kada biti. </p> 
 <p><a name="an_10:15">10:15</a> Pokriju sve tlo, tako da se  od njih zacrnjelo. Pojedu sve bilje u polju i sve plodove sa  stabala što su bili ostali iza tuče. Ništa se više nije zelenjelo:  ni stabla ni poljska trava u svem Egiptu.</p> 
 <p><a name="an_10:16">10:16</a> Brže-bolje dozva faraon Mojsija i Arona pa im reče: "Sagriješio  sam protiv Jahve, vašega Boga, i vas! </p> 
 <p><a name="an_10:17">10:17</a> Oprostite mi uvredu  još samo ovaj put i molite Jahvu, Boga svoga, da samo otkloni  od mene ovaj smrtonosni bič!" </p> 
 <p><a name="an_10:18">10:18</a> Kad je Mojsije otišao od faraona, zazva Jahvu </p> 
 <p><a name="an_10:19">10:19</a> i Jahve promijeni vjetar u veoma jak zapadnjak, koji pothvati skakavce i odnese prema Crvenome moru. Ni jedan  jedini skakavac nije ostao ni u kojem kraju Egipta. </p> 
 <p><a name="an_10:20">10:20</a> Ali je  Jahve otvrdnuo srce faraonu i ne pusti on Izraelaca.</p> 
 <p><a name="an_10:21">10:21</a> "Pruži ruku prema nebu", rekne Jahve Mojsiju, "pa neka  se tmina spusti na egipatsku zemlju, tmina koja će se moći opipati." </p> 
 <p><a name="an_10:22">10:22</a> Mojsije pruži ruku prema nebu i spusti se gusta tmina na  svu zemlju egipatsku: tri je dana trajala. </p> 
 <p><a name="an_10:23">10:23</a> Tri dana nisu  ljudi jedan drugoga mogli vidjeti i nitko se sa svoga mjesta  nije micao. A u mjestima gdje su Izraelci živjeli sjala svjetlost.</p> 
 <p><a name="an_10:24">10:24</a> Pozva onda faraon Mojsija i reče: "Idi i štovanje iskaži  Jahvi! Ali vaša stoka, krupna i sitna, neka ostane ovdje. Vaša  djeca neka idu s vama!" </p> 
 <p><a name="an_10:25">10:25</a> "Ti nas sam moraš opskrbiti prinosima  i žrtvama paljenicama koje ćemo prinijeti Jahvi, Bogu svojemu", odgovori Mojsije. </p> 
 <p><a name="an_10:26">10:26</a> "Zato ćemo sa sobom potjerati i svoja  stada. Ni papak neće ostati ovdje. Od njih nam valja izabrati  za žrtvovanje Jahvi, Bogu našemu, a ne znamo, dok onamo ne stignemo, što moramo Jahvi prinijeti."</p> 
 <p><a name="an_10:27">10:27</a> Jahve otvrdne faraonu srce i on ne pristane da odu. </p> 
 <p><a name="an_10:28">10:28</a> "Odlazi!"  - vikne faraon na Mojsija. "I da mi više na oči ne dolaziš! Onoga  dana kad mi se opet pojaviš na oči, zaglavit ćeš!" </p> 
 <p><a name="an_10:29">10:29</a> "Dobro  si kazao!" - uzvrati Mojsije. "Lica tvoga više neću vidjeti!"</p> 
 <p><a name="an_11:1">11:1</a> "Još ću samo jednom nedaćom udariti faraona i Egipat", reče  Jahve Mojsiju. "Poslije toga pustit će vas odavde. I više: sam  će vas odavde potjerati. </p> 
 <p><a name="an_11:2">11:2</a> Kaži svijetu neka svaki čovjek ište  od svoga susjeda i svaka žena od svoje susjede srebrnih i zlatnih  dragocjenosti." </p> 
 <p><a name="an_11:3">11:3</a> Jahve učini te Egipćani bijahu naklonjeni  narodu. Sam Mojsije postane vrlo uvažen u egipatskoj zemlji,  u očima faraonovih službenika i u očima naroda.</p> 
 <p><a name="an_11:4">11:4</a> A onda Mojsije navijesti: "Ovako poručuje Jahve: 'O ponoći  proći ću Egiptom. </p> 
 <p><a name="an_11:5">11:5</a> Svaki će prvorođenac u egipatskoj zemlji  umrijeti, od prvorođenca faraonova, koji bi imao sjediti na njegovu  prijestolju, do prvorođenca ropkinje koja se nalazi uz mlinski  kamen; a uginut će i sve prvine od stoke. </p> 
 <p><a name="an_11:6">11:6</a> U svoj će zemlji  egipatskoj nastati veliki jauk, kakva nije bilo niti će kad poslije  biti. </p> 
 <p><a name="an_11:7">11:7</a> Među Izraelcima ni pas neće zalajati na živo stvorenje:  ni na čovjeka ni na životinju.' Po tome ćete znati da Jahve luči  Izraelca od Egipćanina. </p> 
 <p><a name="an_11:8">11:8</a> Onda će svi ovi tvoji dvorani k meni  doći, preda me se baciti i vikati: Nosi se i ti i sav puk koji  za tobom ide! Poslije toga ću otići." I gnjevan ode od faraona.</p> 
 <p><a name="an_11:9">11:9</a> "Neće vas faraon poslušati", reče Jahve Mojsiju, "a to  da bi se umnožila moja znamenja u zemlji egipatskoj."</p> 
 <p><a name="an_11:10">11:10</a> Mojsije i Aron izveli su sva ta znamenja pred faraonom, ali je Jahve okorio srce faraonu, tako te on nije puštao Izraelaca  da odu iz njegove zemlje.</p> 
 <p><a name="an_12:1">12:1</a> Jahve reče Mojsiju i Aronu u zemlji egipatskoj: </p> 
 <p><a name="an_12:2">12:2</a> "Ovaj mjesec  neka vam bude početak mjesecima; neka vam bude prvi mjesec u  godini. </p> 
 <p><a name="an_12:3">12:3</a> Ovo objavite svoj zajednici izraelskoj: Desetog dana  ovoga mjeseca neka svatko za obitelj pribavi jedno živinče. Tako, jedno na obitelj. </p> 
 <p><a name="an_12:4">12:4</a> Ako je obitelj premalena da ga potroši, neka se ona priključi svome susjedu, najbližoj kući, prema broju  osoba. Podijelite živinče prema tome koliko koja osoba može pojesti. </p> 
 <p><a name="an_12:5">12:5</a> Živinče neka bude bez mane, od jedne godine i muško. Možete  izabrati bilo janje bilo kozle. </p> 
 <p><a name="an_12:6">12:6</a> Čuvajte ga do četrnaestoga  dana ovoga mjeseca. A onda neka ga sva izraelska zajednica zakolje  kad se spusti suton. </p> 
 <p><a name="an_12:7">12:7</a> Neka uzmu krvi i poškrope oba dovratnika  i nadvratnik kuće u kojoj se bude blagovalo. </p> 
 <p><a name="an_12:8">12:8</a> Meso, pečeno  na vatri, neka se pojede te iste noći sa beskvasnim kruhom i  gorkim zeljem. </p> 
 <p><a name="an_12:9">12:9</a> Da ništa sirovo ili na vodi skuhano od njega  niste jeli, nego na vatri pečeno: s glavom, nogama i ponutricom. </p> 
 <p><a name="an_12:10">12:10</a> Ništa od njega ne smijete ostaviti za sutradan: što bi god  do jutra ostalo, morate na vatri spaliti. </p> 
 <p><a name="an_12:11">12:11</a> A ovako ga blagujte:  opasanih bokova, s obućom na nogama i sa štapom u ruci. Jedite  ga žurno: to je Jahvina pasha. </p> 
 <p><a name="an_12:12">12:12</a> Te ću, naime, noći ja proći  egipatskom zemljom i pobiti sve prvorođence u zemlji egipatskoj  - i čovjeka i životinju. Ja, Jahve, kaznit ću i sva egipatska  božanstva. </p> 
 <p><a name="an_12:13">12:13</a> Krv neka označuje kuće u kojima vi budete. Gdje  god spazim krv, proći ću vas; tako ćete vi izbjeći biču zatornomu  kad se oborim na zemlju egipatsku."</p> 
 <p><a name="an_12:14">12:14</a> "Taj dan neka vam bude spomen-dan. Slavite ga kao blagdan  u čast Jahvi. Svetkujte ga po trajnoj uredbi od koljena do koljena. </p> 
 <p><a name="an_12:15">12:15</a> Sedam dana jedite beskvasan kruh. Prvoga već dana uklonite  kvasac iz svojih kuća. Jer, tko bi god od prvoga do sedmoga dana  jeo ukvasan kruh, taj se ima iskorijeniti između Izraelaca. </p> 
 <p><a name="an_12:16">12:16</a> Prvoga  dana držite sveto zborovanje, a tako i sedmoga dana. Nikakva  posla tih dana nemojte raditi. Jedino jelo, što kome treba, možete  pripraviti. </p> 
 <p><a name="an_12:17">12:17</a> Držite blagdan beskvasnog kruha! Toga sam, naime, dana izveo vaše čete iz zemlje egipatske. Držite zato taj dan  kao blagdan od koljena do koljena: to je vječna naredba. </p> 
 <p><a name="an_12:18">12:18</a> Od  večeri četrnaestoga dana prvoga mjeseca pa do večeri dvadeset  prvoga dana toga mjeseca jedite beskvasan kruh. </p> 
 <p><a name="an_12:19">12:19</a> Sedam dana  ne smije biti kvasca u vašim domovima. Tko bi god jeo bilo što  ukvasano, taj neka se ukloni iz izraelske zajednice, bio stranac  ili domorodac. </p> 
 <p><a name="an_12:20">12:20</a> Ništa ukvasano ne smijete jesti: u svim svojim  prebivalištima jedite nekvasan kruh."</p> 
 <p><a name="an_12:21">12:21</a> Zatim sazva Mojsije sve starješine Izraelaca te im reče:  "Idite i pribavite janje za svoje obitelji i žrtvujte Pashu. </p> 
 <p><a name="an_12:22">12:22</a> Onda uzmite kitu izopa, zamočite je u krv što je u zdjeli  i poškropite krvlju iz zdjele nadvratnik i oba dovratnika. Neka  nitko ne izlazi preko kućnih vrata do jutra. </p> 
 <p><a name="an_12:23">12:23</a> Kad Jahve bude  prolazio da pobije Egipćane, zapazit će krv na nadvratniku i  na oba dovratnika, pa će mimoići ta vrata i neće dopustiti da  Zatornik uđe u vaše kuće da hara. </p> 
 <p><a name="an_12:24">12:24</a> Ovu uredbu držite u svim  vremenima kao zakon za se i djecu svoju. </p> 
 <p><a name="an_12:25">12:25</a> I kad dođete u zemlju  koju će vam Jahve dati kako je obećao, vršite ovaj obred. </p> 
 <p><a name="an_12:26">12:26</a> Kad  vas vaša djeca zapitaju: Što vam taj obred označuje? </p> 
 <p><a name="an_12:27">12:27</a> odgovorite  im: Ovo je pashalna žrtva u čast Jahvi koji je prolazio mimo  kuće Izraelaca kad je usmrćivao Egipćane, a naše kuće pošteđivao."  Tada narod popada ničice i pokloni se.</p> 
 <p><a name="an_12:28">12:28</a> Potom Izraelci odu i poslušaju: kako je Jahve Mojsiju  i Aronu naredio, tako i učine.</p> 
 <p><a name="an_12:29">12:29</a> U ponoći Jahve pobije sve prvorođence po zemlji egipatskoj:  od prvorođenca faraonova, koji je imao sjediti na prijestolju, do prvorođenca sužnja u tamnici, a tako i sve prvine od stoke. </p> 
 <p><a name="an_12:30">12:30</a> Noću ustane faraon, on pa svi njegovi dvorani i svi Egipćani, jer se strašan jauk razlijegao Egiptom: ne bijaše kuće u kojoj  nije ležao mrtvac. </p> 
 <p><a name="an_12:31">12:31</a> Faraon pozva u noći Mojsija i Arona te  im reče: "Ustajte i odlazite od moga naroda i vi i vaši Izraelci!  Idite! Odajte štovanje Jahvi, kako ste tražili. </p> 
 <p><a name="an_12:32">12:32</a> Pokupite  svoju i sitnu i krupnu stoku, kako ste zahtijevali: idite pa  i mene blagoslovite!" </p> 
 <p><a name="an_12:33">12:33</a> Egipćani nagonili narod da brže ide  iz zemlje, "jer izgibosmo svi", govorahu oni. </p> 
 <p><a name="an_12:34">12:34</a> Tako narod  ponese svoje još neukislo tijesto; naćve, uvijene u ogrtače,  ponesoše na ramenima.</p> 
 <p><a name="an_12:35">12:35</a> I učiniše Izraelci kako im je Mojsije bio rekao: zatražiše  od Egipćana srebrnine, i zlatnine, i odjeće. </p> 
 <p><a name="an_12:36">12:36</a> Jahve je učinio  te Egipćani bijahu naklonjeni narodu pa davahu. Tako su Egipćane  oplijenili. </p> 
 <p><a name="an_12:37">12:37</a> Pođu tako Izraelci iz Ramsesa prema Sukotu. Bilo je oko  šest stotina tisuća pješaka, osim žena i djece. </p> 
 <p><a name="an_12:38">12:38</a> A mnogo i  drugoga svijeta pođe s njima, i mnoga stoka, krupna i sitna. </p> 
 <p><a name="an_12:39">12:39</a> Ispeku beskvasne prevrte od tijesta što su ga iz Egipta ponijeli:  nije se bilo ukvasalo. A kako su bili tjerani iz Egipta, nisu  mogli odgađati, i tako nisu sebi spremili poputninu. </p> 
 <p><a name="an_12:40">12:40</a> Vrijeme  što su ga Izraelci proveli u Egiptu iznosilo je četiri stotine  i trideset godina. </p> 
 <p><a name="an_12:41">12:41</a> I kad se navrši četiri stotine i trideset  godina - točno onoga dana - sve čete Jahvine iziđoše iz zemlje  egipatske. </p> 
 <p><a name="an_12:42">12:42</a> Ona noć koju je Jahve probdio da njih izbavi iz  Egipta, odonda je svima Izraelcima, u sve naraštaje njihove,  noć bdjenja u čast Jahvi.</p> 
 <p><a name="an_12:43">12:43</a> Reče Jahve Mojsiju i Aronu: "Neka je ovo pravilo za pashalnu  žrtvu: ni jedan stranac ne smije od nje jesti! </p> 
 <p><a name="an_12:44">12:44</a> Svaki rob, kupljen novcem i obrezan, može je jesti. </p> 
 <p><a name="an_12:45">12:45</a> Ni gost ni najamnik  ne smiju je jesti! </p> 
 <p><a name="an_12:46">12:46</a> Blagujte je u jednoj te istoj kući; iz  kuće ne smijete iznositi mesa niti na žrtvi smijete koju kost  slomiti. </p> 
 <p><a name="an_12:47">12:47</a> Sva zajednica Izraelaca neka je prikazuje! </p> 
 <p><a name="an_12:48">12:48</a> Ako  bi stranac koji među vama boravi htio svetkovati Pashu u čast  Jahvi, svi se njegovi muški moraju obrezati. Tek tada neka pristupi  i slavi je, jer je tada kao i domorodac zemlje. Ali neobrezani  ne smije od nje jesti. </p> 
 <p><a name="an_12:49">12:49</a> Neka vrijedi isto pravilo za domoroca  i pridošlicu koji među vama boravi." </p> 
 <p><a name="an_12:50">12:50</a> Svi Izraelci poslušaju:  kako je Jahve naredio Mojsiju i Aronu, tako su i učinili. </p> 
 <p><a name="an_12:51">12:51</a> Toga  istog dana izbavio je Jahve Izraelce u njihovim četama iz zemlje  egipatske. </p> 
 <p><a name="an_13:1">13:1</a> Jahve reče Mojsiju: </p> 
 <p><a name="an_13:2">13:2</a> "Meni posvetite svakoga prvorođenca!  Prvenci materina krila kod Izraelaca, i od ljudi i od životinja, meni pripadaju!"</p> 
 <p><a name="an_13:3">13:3</a> A onda Mojsije reče narodu: "Sjećajte se ovoga dana u  koji ste izbavljeni iz Egipta, iz kuće ropstva, jer vas Jahve  izbavi odande svojom jakom mišicom. Ukvasani kruh neka se ne  jede! </p> 
 <p><a name="an_13:4">13:4</a> Ovoga dana mjeseca Abiba vaše je izbavljenje. </p> 
 <p><a name="an_13:5">13:5</a> Stoga:  kad te Jahve uvede u zemlju Kanaanaca, Hetita, Amorejaca, Hivijaca  i Jebusejaca, za koju se zakleo tvojim precima da će ti je dati  - zemlju kojom teče med i mlijeko - ovoga mjeseca obavi ovakav  obred: </p> 
 <p><a name="an_13:6">13:6</a> sedam dana jedi nekvasan kruh, a sedmoga dana neka  se slavi svetkovina u čast Jahvi. </p> 
 <p><a name="an_13:7">13:7</a> Sedam dana neka se jede  nekvasan kruh; ukvasanog kruha neka ne bude kod tebe; i neka  se nigdje ne vidi kvasac na tvome području. </p> 
 <p><a name="an_13:8">13:8</a> Svome sinu toga  dana objasni: to je za ono što mi je Jahve učinio kad sam se  iz Egipta izbavio. </p> 
 <p><a name="an_13:9">13:9</a> Neka ti bude kao znak na tvojoj ruci i  kao opomena na tvome čelu: da Jahvin zakon bude uvijek na tvojim  ustima. Jer te rukom jakom Jahve izbavio iz Egipta. </p> 
 <p><a name="an_13:10">13:10</a> Ovaj  propis vršite svake godine u određeno vrijeme."</p> 
 <p><a name="an_13:11">13:11</a> "A kada te Jahve dovede u zemlju Kanaanaca - kako vam  se zakle, tebi i tvojim ocima - i kada ti je preda, </p> 
 <p><a name="an_13:12">13:12</a> ustupajte  Jahvi prvorođence materinjega krila, a tako i sve prvine što  ih tvoja stoka dade - svako muško pripada Jahvi! </p> 
 <p><a name="an_13:13">13:13</a> Svaku prvinu  magaradi otkupi janjetom ili jaretom. Ako je ne otkupiš, slomi  joj vrat. A svakoga prvorođenca između svoje djece otkupi. </p> 
 <p><a name="an_13:14">13:14</a> Kad  te sin tvoj sutra zapita: Što znači to? - odgovori mu: Rukom  jakom izvede nas Jahve iz Egipta, iz kuće ropstva. </p> 
 <p><a name="an_13:15">13:15</a> Kako je  faraon postao tvrdokoran pa nas nije htio pustiti, Jahve je poubijao  sve prvorođence u zemlji egipatskoj: prvorođence ljudi i prvine  stoke. Eto zato Jahvi žrtvujem svaku mušku prvinu materinjega  krila, a svakoga prvorođenca od svojih sinova otkupljujem. </p> 
 <p><a name="an_13:16">13:16</a> Neka  ti to bude kao znak na tvojoj ruci i kao znamenje posred čela  da nas je rukom jakom Jahve izbavio iz Egipta."</p> 
 <p><a name="an_13:17">13:17</a> Kad je faraon dopustio da narod ode, Bog ih nije poveo  prema filistejskoj zemlji, iako je onuda bilo najbliže. Bog je, naime, rekao: "Mogao bi se narod predomisliti i vratiti u Egipat  kad vidi ratovanje." </p> 
 <p><a name="an_13:18">13:18</a> Stoga Bog povede narod zaobilaznim putem, kroz pustinju prema Crvenome moru. Izraelci su napustili zemlju  egipatsku naoružani od glave do pete. </p> 
 <p><a name="an_13:19">13:19</a> Mojsije ponese sa sobom  Josipove kosti. Jer Josip bijaše zakleo Izraelce riječima: "Bog  će se zacijelo za vas zauzeti. Tada i moje kosti odavde ponesite  sa sobom!"</p> 
 <p><a name="an_13:20">13:20</a> Krenuvši iz Sukota, utabore se u Etamu, na kraju pustinje. </p> 
 <p><a name="an_13:21">13:21</a> Jahve je išao pred njima, danju u stupu od oblaka da im put  pokazuje, a noću u stupu od ognja da im svijetli. Tako su mogli  putovati i danju i noću. </p> 
 <p><a name="an_13:22">13:22</a> I nije ispred naroda nestajao stup  od oblaka danju ni stup od ognja noću.</p> 
 <p><a name="an_14:1">14:1</a> Jahve reče Mojsiju: </p> 
 <p><a name="an_14:2">14:2</a> "Reci Izraelcima da se vrate i utabore  pred Pi-Hahirotom, između Migdola i mora, nasuprot Baal-Sefonu.  Utaborite se nasuprot ovome mjestu, uz more. </p> 
 <p><a name="an_14:3">14:3</a> Faraon će reći:  'Izraelci lutaju krajem tamo-amo; pustinja ih zatvorila.' </p> 
 <p><a name="an_14:4">14:4</a> Ja  ću otvrdnuti faraonu srce, i on će za njima poći u potjeru. Ali  ja ću se proslaviti nad faraonom i svom njegovom vojskom. Tako  će Egipćani spoznati da sam ja Jahve." Izraelci tako učine.</p> 
 <p><a name="an_14:5">14:5</a> Kad su egipatskom kralju kazali da je narod pobjegao,  faraon i njegovi dvorani predomisliše se o narodu. "Što ovo učinismo!"  - rekoše. "Pustismo Izraelce i više nam neće služiti." </p> 
 <p><a name="an_14:6">14:6</a> Zato  opremi faraon svoja kola i povede svoju vojsku. </p> 
 <p><a name="an_14:7">14:7</a> Uze šest stotina  svojih kola sve poizbor i ostala kola po Egiptu. I u svima bijahu  štitonoše. </p> 
 <p><a name="an_14:8">14:8</a> Jahve otvrdnu srce faraonu, kralju egipatskom,  te on krenu u potjeru za Izraelcima, koji su otišli uzdignute  pesnice. </p> 
 <p><a name="an_14:9">14:9</a> Egipćani, dakle, pođu za njima u potjeru. I dok su  Izraelci taborovali uz more, blizu Pi-Hahirota nasuprot Baal-Sefonu, stignu ih svi faraonovi konji pod kolima, njegovi konjanici  i njegovi ratnici. </p> 
 <p><a name="an_14:10">14:10</a> Kako se faraon približavao, Izraelci pogledaju  i opaze da su Egipćani za njima u potjeri, pa ih obuzme velik  strah. I poviču Izraelci Jahvi: </p> 
 <p><a name="an_14:11">14:11</a> "Zar nije bilo grobova u  Egiptu", reknu Mojsiju, "pa si nas izveo da pomremo u pustinji?  Kakvu si nam uslugu učinio što si nas izveo iz Egipta! </p> 
 <p><a name="an_14:12">14:12</a> Zar  ti nismo rekli baš ovo u Egiptu: Pusti nas! Služit ćemo Egipćane!  Bolje nam je i njih služiti nego u pustinji poginuti." </p> 
 <p><a name="an_14:13">14:13</a> "Ne  bojte se!" - reče Mojsije narodu. "Stojte čvrsto pa ćete vidjeti  što će vam Jahve učiniti da vas danas spasi: Egipćane koje danas  vidite nikad više nećete vidjeti. </p> 
 <p><a name="an_14:14">14:14</a> Jahve će se boriti za vas.  Budite mirni!"</p> 
 <p><a name="an_14:15">14:15</a> "Zašto zapomažete prema meni?" - reče Jahve Mojsiju.  "Reci Izraelcima da krenu na put. </p> 
 <p><a name="an_14:16">14:16</a> A ti podigni svoj štap, ispruži svoju ruku nad morem i razdijeli ga nadvoje da Izraelci  mogu proći posred mora po suhu. </p> 
 <p><a name="an_14:17">14:17</a> Ja ću otvrdnuti srce Egipćana, i oni će poći za njima, a ja ću se onda proslaviti nad faraonom  i njegovim ratnicima, njegovim kolima i konjanicima. </p> 
 <p><a name="an_14:18">14:18</a> Neka  znaju Egipćani da sam ja Jahve kad se proslavim nad faraonom, njegovim kolima i njegovim konjanicima."</p> 
 <p><a name="an_14:19">14:19</a> Anđeo Božji, koji je išao na čelu izraelskih četa, promijeni  mjesto i stupi im za leđa. A i stup od oblaka pomakne se ispred  njih i stade im za leđa. </p> 
 <p><a name="an_14:20">14:20</a> Smjesti se između vojske egipatske  i vojske izraelske te postade onima oblak taman, a ovima rasvjetljivaše  noć, tako te ne mogoše jedni drugima prići cijele noći. </p> 
 <p><a name="an_14:21">14:21</a> Mojsije  je držao ruku ispruženu nad morem dok je Jahve svu noć na stranu  valjao vode jakim istočnim vjetrom i more posušio. Kad su se  vode razdvojile, </p> 
 <p><a name="an_14:22">14:22</a> Izraelci siđoše u more na osušeno dno, a  vode stajahu kao bedem njima nadesno i nalijevo. </p> 
 <p><a name="an_14:23">14:23</a> Egipćani:  svi faraonovi konji, kola i konjanici, nagnu za njima u more, u potjeru. </p> 
 <p><a name="an_14:24">14:24</a> Za jutarnje straže pogleda Jahve iz stupa od  ognja i oblaka na egipatsku vojsku i u njoj stvori zbrku. </p> 
 <p><a name="an_14:25">14:25</a> Zakoči  točkove njihovih kola da su se jedva naprijed micali. "Bježimo  od Izraelaca!" - poviču Egipćani, "jer Jahve se za njih bori  protiv Egipćana!" Tada će Jahve Mojsiju: </p> 
 <p><a name="an_14:26">14:26</a> "Pruži ruku nad  more da se vode vrate na Egipćane, na njihova kola i konjanike." </p> 
 <p><a name="an_14:27">14:27</a> Mojsije pruži ruku nad more i u cik zore more se vrati u  svoje korito. Kako su Egipćani, bježeći, jurili prema moru, Jahve  ih strmoglavi usred voda. </p> 
 <p><a name="an_14:28">14:28</a> Tako vode, slijevajući se natrag, potope kola, konjanike i svu vojsku faraonovu koja bijaše pošla  u potjeru za Izraelcima - u more. I ne ostade od njih ni jedan  jedini. </p> 
 <p><a name="an_14:29">14:29</a> A Izraelci išli suhim posred mora, vode im stale  kao zid zdesna i slijeva. </p> 
 <p><a name="an_14:30">14:30</a> Tako Jahve u onaj dan izbavi Izraela  iz šaka egipatskih, i vidje Izrael pomorene Egipćane na morskome  žalu. </p> 
 <p><a name="an_14:31">14:31</a> Osvjedoči se Izrael i o silnoj moći koju Jahve pokaza  nad Egipćanima. Narod se poboja Jahve i povjerova Jahvi i njegovu  sluzi Mojsiju.</p> 
 <p><a name="an_15:1">15:1</a> Tada Mojsije s Izraelcima zapjeva ovu pjesmu Jahvi u slavu: "U čast Jahvi zapjevat ću, jer se slavom proslavio! Konja s konjanikom u more je survao.</p> 
 <p><a name="an_15:2">15:2</a> Moja je snaga, moja pjesma - Jahve jer je mojim postao izbaviteljem. On je Bog moj, njega ja ću slaviti, on je Bog oca moga, njega ću veličati.</p> 
 <p><a name="an_15:3">15:3</a> Jahve je ratnik hrabar, Jahve je ime njegovo.</p> 
 <p><a name="an_15:4">15:4</a> Kola faraonova i vojsku mu u more baci; cvijet njegovih štitonoša More crveno proguta.</p> 
 <p><a name="an_15:5">15:5</a> Valovi ih prekriše; poput kamena u morske potonuše dubine.</p> 
 <p><a name="an_15:6">15:6</a> Desnica tvoja, Jahve, snagom se prodiči; desnica tvoja, Jahve, raskomada dušmana.</p> 
 <p><a name="an_15:7">15:7</a> Veličanstvom svojim obaraš ti protivnike; puštaš svoj gnjev i on ih k'o slamu proždire.</p> 
 <p><a name="an_15:8">15:8</a> Od daha iz tvojih nosnica vode narastoše, valovi se u bedem uzdigoše, u srcu mora dubine se stvrdnuše.</p> 
 <p><a name="an_15:9">15:9</a> Mislio je neprijatelj: 'Gonit ću ih, stići, plijen ću podijelit', duša će moja sita ga biti; trgnut ću mač, uništit' ih rukom svojom.'</p> 
 <p><a name="an_15:10">15:10</a> A ti dahom svojim dahnu, more se nad njima sklopi; k'o olovo potonuše silnoj vodi u bezdane.</p> 
 <p><a name="an_15:11">15:11</a> Tko je kao ti, Jahve među bogovima, tko kao ti sija u svetosti, u djelima strašan, divan u čudima?</p> 
 <p><a name="an_15:12">15:12</a> Desnicu si pružio i zemlja ih proguta!</p> 
 <p><a name="an_15:13">15:13</a> Milošću svojom vodio si ovaj narod, tobom otkupljen, k svetom tvom Stanu snagom si ga svojom upravio.</p> 
 <p><a name="an_15:14">15:14</a> Kada to čuše, prodrhtaše narodi; Filistejce muke spopadoše.</p> 
 <p><a name="an_15:15">15:15</a> Užas je srvao edomske glavare, trepet je obuzeo moapske knezove i tresu se svi koji žive u Kanaanu.</p> 
 <p><a name="an_15:16">15:16</a> Strah i prepast na njih se obaraju; snaga tvoje ruke skamenila ih je dok narod tvoj, Jahve, ne prođe, dok ne prođe narod tvoj koji si otkupio.</p> 
 <p><a name="an_15:17">15:17</a> Dovest ćeš ih i posaditi na gori svoje baštine, na mjestu koje ti, Jahve, svojim učini Boravištem, Svetištem, o Jahve, tvojom rukom sazidanim.</p> 
 <p><a name="an_15:18">15:18</a> Vazda i dovijeka Jahve će kraljevati."</p> 
 <p><a name="an_15:19">15:19</a> Kad su faraonovi konji, njegova kola i konjanici sašli  u more, Jahve je na njih povratio morske vode pošto su Izraelci  prošli posred mora po suhu. </p> 
 <p><a name="an_15:20">15:20</a> Tada Aronova sestra, proročica  Mirjam, uze bubanj u ruku, a sve žene pridruže joj se s bubnjem  u ruci i plešući. </p> 
 <p><a name="an_15:21">15:21</a> Mirjam je začinjala pjesmu: "Zapjevajte Jahvi jer se slavom proslavio! Konja s konjanikom u more je survao."</p> 
 <p><a name="an_15:22">15:22</a> Pokrene Mojsije Izraelce od Crvenog mora i pođu na put  kroz pustinju Šur. Tri su dana putovali pustinjom, a vode nisu  našli. </p> 
 <p><a name="an_15:23">15:23</a> Dođu k Mari, ali nisu mogli piti vode kod Mare jer  je bila gorka. Stoga se i zove Mara. </p> 
 <p><a name="an_15:24">15:24</a> Narod je mrmljao na  Mojsija i govorio: "Što ćemo piti?" </p> 
 <p><a name="an_15:25">15:25</a> A on zazva Jahvu. Jahve  mu pokaže neko drvo. Baci on to drvo u vodu i voda postane slatka. Tu im Jahve postavi zakon i pravo i tu ih stavi u kušnju. </p> 
 <p><a name="an_15:26">15:26</a> Zatim reče: "Budeš li zdušno slušao glas Jahve, Boga svoga, vršeći što je pravo u njegovim očima; budeš li pružao svoje  uho njegovim zapovijedima i držao njegove zakone, nikakvih bolesti  koje sam pustio na Egipćane na vas neću puštati. Jer ja sam Jahve  koji dajem zdravlje."</p> 
 <p><a name="an_15:27">15:27</a> Zatim stignu u Elim, gdje je bilo dvanaest izvora i sedamdeset  palma. Tu se, uz vodu, utabore.</p> 
 <p><a name="an_16:1">16:1</a> Potom krenu iz Elima, i sva izraelska zajednica dođe u pustinju  Sin, koja je između Elima i Sinaja, petnaestoga dana drugoga  mjeseca nakon odlaska iz zemlje egipatske. </p> 
 <p><a name="an_16:2">16:2</a> U pustinji sva  izraelska zajednica počne mrmljati protiv Mojsija i Arona. </p> 
 <p><a name="an_16:3">16:3</a> "Oh, da smo pomrli od ruke Jahvine u zemlji egipatskoj kad smo sjedili  kod lonaca s mesom i jeli kruha do mile volje!" - rekoše im.  "Izveli ste nas u ovu pustinju da sve ovo mnoštvo gladom pomorite!" </p> 
 <p><a name="an_16:4">16:4</a> Tada reče Jahve Mojsiju: "Učinit ću da vam daždi kruh s neba.  Neka narod ide i skuplja svaki dan koliko mu za dan treba. Tako  ću ih kušati i vidjeti hoće li se držati moga zakona ili neće. </p> 
 <p><a name="an_16:5">16:5</a> A šestoga dana, kad spreme što su nakupili, bit će dvaput  onoliko koliko su skupljali za svaki dan."</p> 
 <p><a name="an_16:6">16:6</a> Onda Mojsije i Aron progovore svim Izraelcima: "Večeras  ćete poznati da vas je Jahve izveo iz zemlje egipatske, </p> 
 <p><a name="an_16:7">16:7</a> a  ujutro ćete vidjeti svojim očima Jahvinu slavu, jer vas je čuo  Jahve kako ste protiv njega mrmljali. Što smo mi da protiv nas  mrmljate? </p> 
 <p><a name="an_16:8">16:8</a> Večeras će vam Jahve dati mesa da jedete", nastavi  Mojsije, "a ujutro kruha do mile volje, jer je Jahve čuo vaše  mrmljanje protiv njega. Što smo mi? Vi ne mrmljate protiv nas  nego protiv Jahve."</p> 
 <p><a name="an_16:9">16:9</a> Poslije toga rekne Mojsije Aronu: "Reci svoj izraelskoj  zajednici: 'Skupite se pred Jahvu, jer je čuo vaše mrmljanje!'" </p> 
 <p><a name="an_16:10">16:10</a> I dok je Aron svoj izraelskoj zajednici govorio, oni se okrenu  prema pustinji, i gle! u oblaku pojavi se Jahvina slava. </p> 
 <p><a name="an_16:11">16:11</a> Onda  se Jahve oglasi Mojsiju i reče mu: </p> 
 <p><a name="an_16:12">16:12</a> "Čuo sam mrmljanje Izraelaca.  Ovako im reci: 'Večeras ćete jesti meso, a ujutro ćete se nasititi  kruha. Tada ćete poznati da sam ja Jahve, Bog vaš.'" </p> 
 <p><a name="an_16:13">16:13</a> I doista!  Navečer se pojave prepelice i prekriju tabor. A ujutro obilna  rosa sve orosila oko tabora. </p> 
 <p><a name="an_16:14">16:14</a> Kad se prevlaka rose digla,  površinom pustinje ležao tanak sloj, nešto poput pahuljica, kao  da se slana uhvatila po zemlji. </p> 
 <p><a name="an_16:15">16:15</a> Kad su Izraelci to vidjeli, pitali su jedan drugoga: "Što je to?" Jer nisu znali što je.  Onda im Mojsije reče: "To je kruh koji vam je Jahve pribavio  za hranu. </p> 
 <p><a name="an_16:16">16:16</a> A ovo je zapovijed koju je Jahve izdao: 'Nakupite  koliko kome treba za jelo - jedan gomer po osobi, svatko prema  broju članova koji su mu u šatoru.'"</p> 
 <p><a name="an_16:17">16:17</a> Izraelci tako uradiše. Neki nakupe više, neki manje. </p> 
 <p><a name="an_16:18">16:18</a> Kad su izmjerili na gomer, pokaza se da nije ništa preteklo  onome koji bijaše nakupio mnogo, a niti je nedostajalo onome  koji bijaše nakupio manje: svatko je nakupio koliko mu je trebalo  za jelo.</p> 
 <p><a name="an_16:19">16:19</a> "Neka nitko ne ostavlja ništa za ujutro!" - rekne im  Mojsije. </p> 
 <p><a name="an_16:20">16:20</a> Ali oni nisu poslušali Mojsija; neki ostave i za  sutra. A to im se ucrva i usmrdje. Mojsije se na njih razljuti. </p> 
 <p><a name="an_16:21">16:21</a> Tako su skupljali svako jutro koliko je kome trebalo za jelo.  I kad bi sunce ogrijalo, mÓana bi se rastopila.</p> 
 <p><a name="an_16:22">16:22</a> Onda šestoga dana nakupiše dvostruku količinu hrane -  po dva gomera na svakoga. Kad su starješine zajednice došle da  izvijeste Mojsija, </p> 
 <p><a name="an_16:23">16:23</a> on im reče: "Ovo je zapovijed Jahvina:  Sutra je dan potpunog odmora, subota Jahvi posvećena. Ispecite  što želite peći; skuhajte što želite kuhati. Sve što vam preteče  ostavite za sutra." </p> 
 <p><a name="an_16:24">16:24</a> Ostave to oni za sutra, kako je Mojsije  naredio, i niti se usmrdjelo niti su se crvi pojavili. </p> 
 <p><a name="an_16:25">16:25</a> "Jedite  to danas", reče im Mojsije, "jer je ovaj dan subota u čast Jahve;  danas nećete naći mÓane na polju. </p> 
 <p><a name="an_16:26">16:26</a> Šest je dana skupljajte, a sedmoga, u subotu, neće je biti." </p> 
 <p><a name="an_16:27">16:27</a> Bijaše nekih koji su  i sedmoga dana išli da je nakupe, ali ništa ne nađoše. </p> 
 <p><a name="an_16:28">16:28</a> Zato  Jahve reče Mojsiju: "Dokle ćete odbijati da se pokorite mojim  zapovijedima i mojim zakonima? </p> 
 <p><a name="an_16:29">16:29</a> Pogledajte! Zato što vam je  Jahve dao subotu, daje vam hrane šestoga dana za dva dana. Neka  svatko stoji gdje jest; neka nitko u sedmi dan ne izlazi iz svoga  stana." </p> 
 <p><a name="an_16:30">16:30</a> Tako se sedmoga dana narod odmarao.</p> 
 <p><a name="an_16:31">16:31</a> Dom je Izraelov tu hranu prozvao mÓanom. Bijaše kao zrno  korijandra; bijela, a imala je ukus medenog kolačića.</p> 
 <p><a name="an_16:32">16:32</a> Onda rekne Mojsije: "Ovo je zapovijed koju je izdao Jahve:  Napunite tim jedan gomer i čuvajte ga za svoje potomke da vide  hranu kojom sam vas hranio u pustinji kad sam vas izbavio iz  zemlje egipatske." </p> 
 <p><a name="an_16:33">16:33</a> I naredi Mojsije Aronu: "Uzmi jednu posudu;  stavi u nju cio gomer mane, a onda je položi pred Jahvu da se  sačuva za vaše potomke." </p> 
 <p><a name="an_16:34">16:34</a> Kako je Jahve naredio Mojsiju, Aron  je stavi pred Svjedočanstvo na čuvanje.</p> 
 <p><a name="an_16:35">16:35</a> Izraelci su se hranili manom četrdeset godina, sve dok  nisu došli u naseljenu zemlju: jeli su manu do dolaska na granicu  zemlje kanaanske. </p> 
 <p><a name="an_16:36">16:36</a> Gomer je deseti dio efe.</p> 
 <p><a name="an_17:1">17:1</a> Sva izraelska zajednica po Jahvinoj zapovijedi krene dalje  iz pustinje Sina. Utabore se kod Refidima. Tu nije bilo vode  da narod pije. </p> 
 <p><a name="an_17:2">17:2</a> Zato narod zapodjene prepirku s Mojsijem. Vikali  su: "Daj nam vode da pijemo!" A Mojsije im odgovori: "Zašto se  sa mnom prepirete? Zašto kušate Jahvu?" </p> 
 <p><a name="an_17:3">17:3</a> Ali je narod žeđao  za vodom, pa je mrmljao na Mojsija i govorio: "Zašto si nas iz  Egipta izveo? Zar da nas žeđom pomoriš, nas, našu djecu i našu  stoku?" </p> 
 <p><a name="an_17:4">17:4</a> "Što ću s ovim narodom!" - zazivao je Mojsije Jahvu. "Još  malo pa će me kamenovati." </p> 
 <p><a name="an_17:5">17:5</a> "Istupi pred narod!" - rekne Jahve  Mojsiju. "Uzmi sa sobom nekoliko izraelskih starješina; uzmi  u ruku štap kojim si udario Rijeku i pođi. </p> 
 <p><a name="an_17:6">17:6</a> A ja ću stajati  pred tobom ondje, na pećini na Horebu. Udari po pećini: iz nje  će poteći voda, pa neka se narod napije." Mojsije učini tako  naočigled izraelskih starješina. </p> 
 <p><a name="an_17:7">17:7</a> Mjesto prozovu Masa i Meriba, zbog toga što su se Izraelci prepirali i kušali Jahvu govoreći:  "Je li Jahve među nama ili nije?"</p> 
 <p><a name="an_17:8">17:8</a> Uto dođu Amalečani i zarate s Izraelcima kod Refidima. </p> 
 <p><a name="an_17:9">17:9</a> A Mojsije reče Jošui: "Odaberi momčad pa pođi i zapodjeni  borbu s Amalečanima. Ja ću sutra stati na vrh brda, sa štapom  Božjim u ruci." </p> 
 <p><a name="an_17:10">17:10</a> Jošua učini kako mu je Mojsije rekao te zađe  u borbu s Amalečanima, a Mojsije, Aron i Hur uzađoše na vrh brda. </p> 
 <p><a name="an_17:11">17:11</a> I dok bi Mojsije držao ruke uzdignute, Izraelci bi nadjačavali;  a kad bi ruke spustio, nadjačavali bi Amalečani. </p> 
 <p><a name="an_17:12">17:12</a> Ali Mojsiju  ruke napokon klonu. Zato uzeše kamen, staviše ga poda nj i on  sjede, dok mu Aron i Hur, jedan s jedne, a drugi s druge strane, držahu ruke, tako da mu izdržaše do sunčanog zalaska. </p> 
 <p><a name="an_17:13">17:13</a> I  Jošua oštricom mača svlada Amaleka i njegov narod. </p> 
 <p><a name="an_17:14">17:14</a> Onda Jahve  reče Mojsiju: "Zapiši ovo u knjigu na sjećanje i utuvi u uši  Jošui da ću ja spomen na Amalečane sasvim izbrisati pod nebom!" </p> 
 <p><a name="an_17:15">17:15</a> Podiže zatim Mojsije žrtvenik i nazva ga : Jahve mi je stijeg! </p> 
 <p><a name="an_17:16">17:16</a> "Jer", reče, "Jahvin stijeg u ruku! Jahvin je boj protiv  Amalečana od naraštaja do naraštaja!"</p> 
 <p><a name="an_18:1">18:1</a> A Jitro, midjanski svećenik, tast Mojsijev, ču sve što učini  Bog Mojsiju i svemu izraelskom narodu i kako Jahve izbavi Izraelce  iz Egipta. </p> 
 <p><a name="an_18:2">18:2</a> Tada tast Mojsijev Jitro povede Siporu, Mojsijevu  ženu - koju Mojsije bijaše otpustio - </p> 
 <p><a name="an_18:3">18:3</a> i oba njezina sina.  Jednomu je bilo ime Geršon, a to će reći: "Bijah došljak u tuđoj  zemlji." </p> 
 <p><a name="an_18:4">18:4</a> Drugi se zvao Eliezer, to jest: "Bog oca moga bio  mi je u pomoći i spasio me od faraonova mača." </p> 
 <p><a name="an_18:5">18:5</a> Tako Mojsijev  tast Jitro povede k Mojsiju u pustinju, gdje se Mojsije bio utaborio  na Božjem brdu, njegove sinove i njegovu ženu. </p> 
 <p><a name="an_18:6">18:6</a> Poruči on Mojsiju:  "Ja, tvoj tast Jitro, dolazim k tebi s tvojom ženom i s oba njezina  sina." </p> 
 <p><a name="an_18:7">18:7</a> Izađe Mojsije u susret svome tastu; duboko mu se nakloni  i zagrli ga. Pošto su se upitali za zdravlje, uđu pod šator.</p> 
 <p><a name="an_18:8">18:8</a> Mojsije je onda pripovijedao svome tastu o svemu što je  Jahve učinio faraonu i Egipćanima zbog Izraelaca; o svim nezgodama  što su ih snašle na putu, ali ih je Jahve od njih izbavio. </p> 
 <p><a name="an_18:9">18:9</a> Jitro  se radovao svemu dobru koje je Jahve učinio Izraelcima i što  ih je oslobodio od egipatskih šaka. </p> 
 <p><a name="an_18:10">18:10</a> "Neka je hvaljen Jahve  koji vas je izbavio od egipatskih šaka i od šaka faraonovih", reče Jitro. </p> 
 <p><a name="an_18:11">18:11</a> "Sada znam da je Jahve veći od svih bogova jer  je izbavio narod ispod egipatske vlasti kad su s njim okrutno  postupali." </p> 
 <p><a name="an_18:12">18:12</a> Zatim Jitro, Mojsijev tast, prinese Bogu žrtvu paljenicu  i prinos. Uto dođe Aron i sve izraelske starješine da s Mojsijevim  tastom blaguju gozbu pred Bogom.</p> 
 <p><a name="an_18:13">18:13</a> Sutradan Mojsije sjede da kroji pravdu narodu. Narod je oko  njega stajao od jutra do mraka. </p> 
 <p><a name="an_18:14">18:14</a> Vidjevši Mojsijev tast sav  trud što ga on za narod čini, rekne mu: "Što to imaš toliko s  narodom? I zašto ti sam sjediš, a sav narod stoji oko tebe od  jutra do mraka?" </p> 
 <p><a name="an_18:15">18:15</a> "Narod dolazi k meni", odgovori Mojsije, "da se s Bogom posavjetuje. </p> 
 <p><a name="an_18:16">18:16</a> Kad zađu u prepirku, dođu k  meni. Ja onda rasudim između jednoga i drugoga; izložim im Božje  zakone i odredbe." </p> 
 <p><a name="an_18:17">18:17</a> "Nije dobro kako radiš", odgovori Mojsiju  tast. </p> 
 <p><a name="an_18:18">18:18</a> "I ti i taj narod s tobom potpuno ćete se iscrpsti.  Taj je posao za te pretežak; sam ga ne možeš obavljati. </p> 
 <p><a name="an_18:19">18:19</a> Poslušaj  me. Svjetovat ću te, i Bog će biti s tobom! Ti zastupaj narod  pred Bogom; podastiri Bogu njihove razmirice. </p> 
 <p><a name="an_18:20">18:20</a> Poučavaj ih  o zakonima i odredbama; svraćaj ih na put kojim moraju ići, upućuj  ih na djela koja moraju vršiti. </p> 
 <p><a name="an_18:21">18:21</a> Onda proberi između svega  puka ljude sposobne, bogobojazne i pouzdane, koji mrze mito,  te ih postavi za glavare puku: tisućnike, stotnike, pedesetnike  i desetnike. </p> 
 <p><a name="an_18:22">18:22</a> Neka sude narodu u svako doba. Sve veće slučajeve  neka preda te iznose, a u manjima neka sami rasuđuju. Olakšaj  sebi breme: neka ga oni s tobom nose. </p> 
 <p><a name="an_18:23">18:23</a> Ako tako uradiš - i  Bog ti to odobri - moći ćeš izdržati, a sav ovaj narod odlazit  će kući u miru."</p> 
 <p><a name="an_18:24">18:24</a> Mojsije posluša savjet svoga tasta i učini sve kako ga  svjetova. </p> 
 <p><a name="an_18:25">18:25</a> Probere Mojsije sposobnih ljudi od svih Izraelaca  pa ih postavi za glavare narodu: tisućnike, stotnike, pedesetnike  i desetnike. </p> 
 <p><a name="an_18:26">18:26</a> Oni su sudili narodu u svako doba. Teže slučajeve  iznosili bi Mojsiju, a sve manje rješavali sami.</p> 
 <p><a name="an_18:27">18:27</a> Zatim Mojsije otpusti svoga tasta i on ode u svoju zemlju.</p> 
 <p><a name="an_19:1">19:1</a> Tri mjeseca nakon izlaska iz zemlje egipatske, istoga dana, stignu Izraelci u Sinajsku pustinju. </p> 
 <p><a name="an_19:2">19:2</a> Idući od Refidima, dođu  u Sinajsku pustinju i utabore se u pustinji. Postave Izraelci  tabor tu pred brdom, </p> 
 <p><a name="an_19:3">19:3</a> a Mojsije se popne k Bogu. Jahve ga zovne  s brda pa mu rekne: "Ovako kaži domu Jakovljevu, proglasi djeci Izraelovoj: </p> 
 <p><a name="an_19:4">19:4</a> 'Vi  ste vidjeli što sam učinio Egipćanima; kako sam vas nosio na  orlovskim krilima i k sebi vas doveo. </p> 
 <p><a name="an_19:5">19:5</a> Stoga, budete li mi  se vjerno pokoravali i držali moj Savez, vi ćete mi biti predraga  svojina mimo sve narode - tÓa moj je sav svijet! - </p> 
 <p><a name="an_19:6">19:6</a> vi ćete  mi biti kraljevstvo svećenika, narod svet.' Tim riječima oslovi  Izraelce." </p> 
 <p><a name="an_19:7">19:7</a> Mojsije se vrati i sazva narodne starješine te im izloži  sve što mu je Jahve naredio. </p> 
 <p><a name="an_19:8">19:8</a> A sav narod uzvrati jednoglasno:  "Vršit ćemo sve što je Jahve naredio." Onda Mojsije prenese odgovor  naroda Jahvi.</p> 
 <p><a name="an_19:9">19:9</a> Nato Jahve reče Mojsiju: "Ja ću, evo, doći k tebi u gustom  oblaku da narod čuje kad budem s tobom govorio i da ti zauvijek  vjeruje."  Tako je Mojsije prenio Jahvi odgovor naroda.</p> 
 <p><a name="an_19:10">19:10</a> "Pođi k narodu", reče Jahve Mojsiju, "i posvećuj ga danas  i sutra. Neka opere svoju odjeću; </p> 
 <p><a name="an_19:11">19:11</a> neka bude gotov prekosutra, jer će prekosutra sići Jahve na brdo Sinaj naočigled svega puka. </p> 
 <p><a name="an_19:12">19:12</a> Postavi naokolo granicu za narod i izdaj naredbu: 'Pripazite  da se na brdo ne penjete; da se ni podnožja ne dotičete! Tko  se god brda dotakne, smrt će ga snaći. </p> 
 <p><a name="an_19:13">19:13</a> Nikakva ruka neka  ga se ne dotakne, nego neka bude kamenjem zasut ili strijelom  ustrijeljen: bio čovjek ili živinče, neka na životu ne ostane.'  Na otegnuti zvuk trube neka se na brdo penju."</p> 
 <p><a name="an_19:14">19:14</a> Mojsije siđe s brda k narodu i poče posvećivati narod.  Oni operu svoju odjeću. </p> 
 <p><a name="an_19:15">19:15</a> "Budite gotovi za prekosutra!" -  rekne Mojsije narodu. "Ne primičite se ženi!"</p> 
 <p><a name="an_19:16">19:16</a> A prekosutra, u osvit dana, prolomi se grmljavina, munje  zasijevaše, a gust se oblak nadvi nad brdo. Gromko zaječa truba, zadrhta sav puk koji bijaše u taboru. </p> 
 <p><a name="an_19:17">19:17</a> Mojsije povede puk  iz tabora u susret Bogu. Stadoše na podnožju brda. </p> 
 <p><a name="an_19:18">19:18</a> Brdo Sinaj  zavilo se u dim jer je Jahve u obliku ognja sišao na nj. Dizao  se dim kao dim iz peći. Sve se brdo silno treslo. </p> 
 <p><a name="an_19:19">19:19</a> Zvuk trube  bivao sve jači. Mojsije je govorio, a Bog mu grmljavinom odgovarao. </p> 
 <p><a name="an_19:20">19:20</a> Jahve siđe na Sinajsko brdo, na vrhunac, i pozva Jahve Mojsija  na vrhunac brda. Mojsije se uspe.</p> 
 <p><a name="an_19:21">19:21</a> Sad Jahve reče Mojsiju: "Siđi i opomeni narod da ne bi  provalio prema Jahvi da ga vidi. Mnogo bi ih poginulo. </p> 
 <p><a name="an_19:22">19:22</a> I  sami svećenici, koji dolaze blizu Jahvi, moraju se očistiti,  da ih Jahve ne uništi." </p> 
 <p><a name="an_19:23">19:23</a> "Narod se ne može popeti na brdo  Sinaj", odgovori Mojsije Jahvi, "jer si nas sam ti opomenuo:  'Postavi granice naokolo brda i proglasi ga svetim.'" </p> 
 <p><a name="an_19:24">19:24</a> "Siđi  pa se opet popni zajedno s Aronom", odgovori mu Jahve. "Ali neka  svećenici i narod ne navaljuju da se popnu prema Jahvi da ne  izginu." </p> 
 <p><a name="an_19:25">19:25</a> Mojsije siđe k narodu i sve mu kaza.</p> 
 <p><a name="an_20:1">20:1</a> Onda Bog izgovori sve ove riječi:</p> 
 <p><a name="an_20:2">20:2</a> "Ja sam Jahve, Bog tvoj, koji sam te izveo iz zemlje egipatske, iz kuće ropstva.</p> 
 <p><a name="an_20:3">20:3</a> Nemoj imati drugih bogova uz mene.</p> 
 <p><a name="an_20:4">20:4</a> Ne pravi sebi lika ni obličja bilo čega što je gore na  nebu, ili dolje na zemlji, ili u vodama pod zemljom. </p> 
 <p><a name="an_20:5">20:5</a> Ne klanjaj  im se niti im služi. Jer ja, Jahve, Bog tvoj, Bog sam ljubomoran.  Kažnjavam grijeh otaca - onih koji me mrze - na djeci do trećeg  i četvrtog koljena, </p> 
 <p><a name="an_20:6">20:6</a> a iskazujem milosrđe tisućama koji me  ljube i vrše moje zapovijedi.</p> 
 <p><a name="an_20:7">20:7</a> Ne uzimaj uzalud imena Jahve, Boga svoga, jer Jahve ne  oprašta onome koji uzalud izgovara ime njegovo.</p> 
 <p><a name="an_20:8">20:8</a> Sjeti se da svetkuješ dan subotni. </p> 
 <p><a name="an_20:9">20:9</a> Šest dana radi i  obavljaj sav svoj posao. </p> 
 <p><a name="an_20:10">20:10</a> A sedmoga je dana subota, počinak  posvećen Jahvi, Bogu tvojemu. Tada nikakva posla nemoj raditi:  ni ti, ni sin tvoj, ni kći tvoja, ni sluga tvoj, ni sluškinja  tvoja, ni živina tvoja, niti došljak koji se nađe unutar tvojih  vrata. </p> 
 <p><a name="an_20:11">20:11</a> Ta i Jahve je šest dana stvarao nebo, zemlju i more  i sve što je u njima, a sedmoga je dana počinuo. Stoga je Jahve  blagoslovio i posvetio dan subotni.</p> 
 <p><a name="an_20:12">20:12</a> Poštuj oca svoga i majku svoju da imadneš dug život na  zemlji koju ti da Jahve, Bog tvoj.</p> 
 <p><a name="an_20:13">20:13</a> Ne ubij!</p> 
 <p><a name="an_20:14">20:14</a> Ne učini preljuba!</p> 
 <p><a name="an_20:15">20:15</a> Ne ukradi!</p> 
 <p><a name="an_20:16">20:16</a> Ne svjedoči lažno na bližnjega svoga!</p> 
 <p><a name="an_20:17">20:17</a> Ne poželi kuće bližnjega svoga! Ne poželi žene bližnjega  svoga; ni sluge njegova, ni sluškinje njegove, ni vola njegova, ni magarca njegova, niti išta što je bližnjega tvoga!"</p> 
 <p><a name="an_20:18">20:18</a> Sav je puk bio svjedok grmljavine i sijevanja, svi čuše  zvuk trube i vidješe kako se brdo dimi: gledali su i tresli se  i stajali podalje. </p> 
 <p><a name="an_20:19">20:19</a> Onda rekoše Mojsiju: "Ti nam govori, a  mi ćemo slušati. Neka nam Bog ne govori, da ne pomremo!" </p> 
 <p><a name="an_20:20">20:20</a> "Ne  bojte se", reče Mojsije narodu. "Bog je došao da vas samo iskuša;  da strah pred njim ostane s vama te da ne griješite." </p> 
 <p><a name="an_20:21">20:21</a> Narod  ostane podalje, a Mojsije pristupi gustom oblaku gdje se Bog  nalazio. </p> 
 <p><a name="an_20:22">20:22</a> "Ovako reci Izraelcima", progovori Jahve Mojsiju. "Sami  ste vidjeli da sam s vama govorio s neba. </p> 
 <p><a name="an_20:23">20:23</a> Ne pravite uza  me kumira od srebra niti sebi pravite kumira od zlata. </p> 
 <p><a name="an_20:24">20:24</a> Načini  mi žrtvenik od zemlje i na njemu mi prinosi svoje žrtve paljenice  i žrtve pričesnice, svoju sitnu i svoju krupnu stoku. Na svakome  mjestu koje odredim da se moje ime spominje ja ću doći k tebi  da te blagoslovim. </p> 
 <p><a name="an_20:25">20:25</a> Ako mi budeš gradio kameni žrtvenik, nemoj  ga graditi od klesanoga kamena, jer čim na nj spustiš svoje dlijeto, oskvrnit ćeš ga. </p> 
 <p><a name="an_20:26">20:26</a> Ne uzlazi na moj žrtvenik po stepenicama, da se ne pokaže na njemu golotinja tvoja."</p> 
 <p><a name="an_21:1">21:1</a> "Ovo su propisi koje treba da im izložiš: </p> 
 <p><a name="an_21:2">21:2</a> Kad za roba kupiš  jednoga Hebreja, neka služi šest godina. Sedme godine neka ode, bez otkupnine, slobodan. </p> 
 <p><a name="an_21:3">21:3</a> Ako dođe sam, neka sam i ode; ako  li je oženjen, neka s njim ide i njegova žena. </p> 
 <p><a name="an_21:4">21:4</a> Ako mu gospodar  nabavi ženu, pa mu ona rodi bilo sinova bilo kćeri, i žena i  njezina djeca neka pripadnu njezinu gospodaru, a on neka ide  sam. </p> 
 <p><a name="an_21:5">21:5</a> Ali ako rob otvoreno izjavi: 'Volim svoga gospodara,  svoju ženu i svoju djecu, neću da budem slobodan', </p> 
 <p><a name="an_21:6">21:6</a> neka ga  onda njegov gospodar dovede k Bogu. Kad ga dovede k vratima ili  dovratku, neka mu gospodar šilom probuši uho i neka mu trajno  ostane u službi. </p> 
 <p><a name="an_21:7">21:7</a> Kad čovjek proda svoju kćer za ropkinju,  neka se ona ne oslobađa kao i muški robovi. </p> 
 <p><a name="an_21:8">21:8</a> Ako se ne svidi  svome gospodaru, koji ju je sebi bio odredio, neka joj dopusti  da se otkupi. Nema prava prodati je strancima kad joj nije bio  vjeran. </p> 
 <p><a name="an_21:9">21:9</a> A ako je odredi svome sinu, neka s njome postupa kao  i sa kćeri. </p> 
 <p><a name="an_21:10">21:10</a> Ako se oženi drugom, ne smije prvoj uskraćivati  hrane, odjeće ili njezinih bračnih prava. </p> 
 <p><a name="an_21:11">21:11</a> Ne bude li joj  činio ovo troje, neka je slobodna da ode bez otkupnine."</p> 
 <p><a name="an_21:12">21:12</a> "Tko god udari čovjeka pa ga usmrti, neka se smrću kazni. </p> 
 <p><a name="an_21:13">21:13</a> Ali ako to ne učini hotimično, nego Bog pripusti da padne  u njegovu šaku, odredit ću ti mjesto kamo može pobjeći. </p> 
 <p><a name="an_21:14">21:14</a> Tko  hotimično navali na svoga bližnjega te ga podmuklo ubije, odvuci  ga i s moga žrtvenika da se pogubi. </p> 
 <p><a name="an_21:15">21:15</a> Tko udari svoga oca ili  svoju majku, neka se kazni smrću. </p> 
 <p><a name="an_21:16">21:16</a> Tko otme čovjeka - bilo  da ga proda, bilo da ga u svojoj vlasti zadrži - neka se kazni  smrću. </p> 
 <p><a name="an_21:17">21:17</a> Tko prokune svoga oca ili svoju majku, neka se kazni  smrću." </p> 
 <p><a name="an_21:18">21:18</a> "Ako se ljudi posvade, pa jedan od njih udari drugoga  kamenom ili šakom, ali ovaj ne pogine nego padne u postelju, </p> 
 <p><a name="an_21:19">21:19</a> ali poslije ustane i mogne izlaziti, makar i sa štapom, onda  onome koji ga je udario neka je oprošteno, samo neka mu plati  njegov gubitak vremena i pribavi mu posvemašnje izlječenje.</p> 
 <p><a name="an_21:20">21:20</a> Ako tko udari batinom svoga roba ili svoju ropkinju te  umru pod njegovom šakom, mora snositi osvetu. </p> 
 <p><a name="an_21:21">21:21</a> Ali ako rob  preživi dan-dva, neka se osveta ne provodi, jer je rob njegovo  vlasništvo. </p> 
 <p><a name="an_21:22">21:22</a> Ako se ljudi pobiju i udare trudnu ženu te ona pobaci, ali druge štete ne bude, onda onaj koji ju je udario neka plati  odštetu koju zatraži njezin muž. On neka plati kako suci odrede. </p> 
 <p><a name="an_21:23">21:23</a> Bude li drugog zla, neka je kazna: život za život, </p> 
 <p><a name="an_21:24">21:24</a> oko  za oko, zub za zub, ruka za ruku, noga za nogu, </p> 
 <p><a name="an_21:25">21:25</a> opeklina  za opeklinu, rana za ranu, modrica za modricu.</p> 
 <p><a name="an_21:26">21:26</a> Udari li tko svoga roba ili svoju ropkinju u oko i upropasti  ga, neka ga oslobodi zbog oka. </p> 
 <p><a name="an_21:27">21:27</a> Ako izbije zub svome robu  - ili svojoj ropkinji - neka ga oslobodi zbog zuba."</p> 
 <p><a name="an_21:28">21:28</a> "Kad goveče ubode čovjeka ili ženu pa ih usmrti, neka  se kamenjem kamenuje. Njegovo se meso tada ne smije pojesti,  a vlasniku njegovu neka je oprošteno. </p> 
 <p><a name="an_21:29">21:29</a> Ali ako je to goveče  i prije bolo, a njegov vlasnik, iako opominjan, nije ga čuvao, pa ono usmrti čovjeka ili ženu, neka se to goveče kamenuje;  a i njegov se vlasnik ima pogubiti. </p> 
 <p><a name="an_21:30">21:30</a> Ako se vlasniku označi  otkupna cijena da svoj život iskupi, neka plati koliko mu se  odredi. </p> 
 <p><a name="an_21:31">21:31</a> Ubode li goveče dječaka ili djevojčicu, neka se prema  njemu postupi isto prema ovome pravilu. </p> 
 <p><a name="an_21:32">21:32</a> Ako ubode roba ili  ropkinju, neka vlasnik isplati njihovu gospodaru trideset srebrnih  šekela, a goveče neka se kamenuje.</p> 
 <p><a name="an_21:33">21:33</a> Kad tko ostavi bunar otvoren, ili tko iskopa bunar a  ne pokrije ga, pa u nj upadne goveče ili magare, vlasnik bunara  ima dati naknadu: </p> 
 <p><a name="an_21:34">21:34</a> neka isplati vlasniku u novcu, a uginula  životinja neka njemu pripadne. </p> 
 <p><a name="an_21:35">21:35</a> Kad nečije goveče ubode goveče  drugome te ono ugine, onda neka prodaju živo goveče, a dobiveni  novac neka podijele; i uginulo goveče neka među sebe podijele. </p> 
 <p><a name="an_21:36">21:36</a> Ali ako se zna da je to goveče i prije bolo, a njegov ga  gospodar nije čuvao, onda mora nadoknaditi goveče za goveče,  dok će uginulo živinče biti njegovo."</p> 
 <p><a name="an_21:37">21:37</a> "Tko ukrade goveče ili marvinče od sitne stoke, pa bilo  da ga zakolje, bilo da ga proda, onda za jedno goveče neka se  vrati petero goveda, a za malo marvinče četvero marvinčadi.</p> 
 <p><a name="an_22:1">22:1</a> Ako se lopov zateče gdje probija zid, pa mu se zada smrtan  udarac, njegovu krv ne treba osvećivati. </p> 
 <p><a name="an_22:2">22:2</a> No ako je već izišlo  sunce, njegovu krv treba osvetiti. Lopov mora štetu nadoknaditi.  Ako nema ništa, njega za njegovu krađu treba prodati. </p> 
 <p><a name="an_22:3">22:3</a> Nađe  li se ukradeno živinče živo u njegovu vlasništvu - goveče, magare  ili koja glava sitne stoke - treba da ga plati dvostruko."</p> 
 <p><a name="an_22:4">22:4</a> "Tko opustoši njivu ili vinograd pustivši svoju stoku  da obrsti tuđe, neka nadoknadi onim što najbolje nađe na svojoj  njivi i u svome vinogradu.</p> 
 <p><a name="an_22:5">22:5</a> Tko zapali vatru pa ona zahvati drač te izgori žito u  snopu, u klasu ili na njivi, onaj tko je vatru zapalio mora štetu  nadoknaditi. </p> 
 <p><a name="an_22:6">22:6</a> Kad tko položi kod znanca novac ili stvari na čuvanje, pa budu pokradene iz njegove kuće, ako se lopov pronađe, mora  dvostruko platiti. </p> 
 <p><a name="an_22:7">22:7</a> Ako se lopov ne pronađe, vlasnik kuće neka  se primakne k Bogu, da se dokaže kako on nije spustio svoje ruke  na dobra svoga bližnjega.</p> 
 <p><a name="an_22:8">22:8</a> Za svaki prekršaj pronevjere - radilo se o govečetu, magaretu, sitnoj stoci, odjeći ili bilo kojoj izgubljenoj stvari za koju  se ustvrdi: to je ono! - treba spor iznijeti pred Boga. Onaj  koga Bog proglasi krivim neka plati dvostruko drugome.</p> 
 <p><a name="an_22:9">22:9</a> Kad tko povjeri svome susjedu magare, goveče, glavu sitne  stoke ili bilo kakvo živinče, pa ono ugine, osakati se ili ga  tko odvede a da ne bude svjedoka, </p> 
 <p><a name="an_22:10">22:10</a> zakletva pred Jahvom neka  odluči među obojicom je li čuvar posegao za dobrom svoga bližnjega  ili nije. Neka je vlasniku to dovoljno, a čuvar nije dužan da  nadoknađuje. </p> 
 <p><a name="an_22:11">22:11</a> Nađe li se da je on ukrao, mora štetu nadoknaditi. </p> 
 <p><a name="an_22:12">22:12</a> Ako ga zvijer razdere, neka ga donese za dokaz, tako da za  razderano ne daje odštete. </p> 
 <p><a name="an_22:13">22:13</a> Kad tko posudi živinu na izor  od svoga susjeda, pa se ona osakati ili ugine dok joj vlasnik  nije bio s njom, neka plati odštetu. </p> 
 <p><a name="an_22:14">22:14</a> Je li vlasnik bio s  njom, odštete mu ne daje; ali ako je bila unajmljena na izor, neka dođe po svoju nadnicu."</p> 
 <p><a name="an_22:15">22:15</a> "Ako tko zavede djevojku koja nije zaručena i s njom  legne, neka za nju dadne ženidbenu procjenu i uzme je za ženu. </p> 
 <p><a name="an_22:16">22:16</a> Ako njezin otac odbije da mu je dadne, zavodnik mora odmjeriti  srebra u vrijednosti ženidbene procjene za djevojku.</p> 
 <p><a name="an_22:17">22:17</a> Ne dopuštaj da vračarica živi!</p> 
 <p><a name="an_22:18">22:18</a> Tko bi god sa živinom legao, treba ga kazniti smrću.</p> 
 <p><a name="an_22:19">22:19</a> Tko bi prinosio žrtve kojemu kumiru - osim Jahvi jedinom  - neka bude izručen prokletstvu, potpuno uništen.</p> 
 <p><a name="an_22:20">22:20</a> Ne tlači pridošlicu niti mu nanosi nepravde, jer ste  i sami bili pridošlice u zemlji egipatskoj. </p> 
 <p><a name="an_22:21">22:21</a> Ne cvilite udovice  i siročeta! </p> 
 <p><a name="an_22:22">22:22</a> Ako ih ucviliš i oni zavape k meni, sigurno ću  njihove vapaje uslišati. </p> 
 <p><a name="an_22:23">22:23</a> Moj će se gnjev raspaliti i mačem  ću vas pogubiti. Tako će vam žene ostati udovice a djeca siročad.</p> 
 <p><a name="an_22:24">22:24</a> Ako uzajmiš novca kome od moga naroda, siromahu koji  je kod tebe, ne postupaj prema njemu kao lihvar! Ne nameći mu  kamata! </p> 
 <p><a name="an_22:25">22:25</a> Uzmeš li svome susjedu ogrtač u zalog, moraš mu ga vratiti  prije zalaza sunca. </p> 
 <p><a name="an_22:26">22:26</a> TÓa to mu je jedini pokrivač kojim omata  svoje tijelo i u kojem može leći. Ako k meni zavapi, uslišat  ću ga jer sam ja milostiv!</p> 
 <p><a name="an_22:27">22:27</a> Ne huli Boga i ne psuj glavara svoga naroda.</p> 
 <p><a name="an_22:28">22:28</a> Ne oklijevaj s prinosima od svoga obilja s gumna i od  svoga mladog vina! Meni daj prvorođenca od svojih sinova. </p> 
 <p><a name="an_22:29">22:29</a> Isto  učini sa svojim govedima i sitnom stokom: sedam dana neka ostane  sa svojom majkom, a osmoga dana da si ga meni dao!</p> 
 <p><a name="an_22:30">22:30</a> Budite narod meni posvećen! Zato nemojte jesti mesa od  životinje koju je rastrgala zvjerad nego je bacite paščadi!"  </p> 
 <p><a name="an_23:1">23:1</a> "Nemojte davati lažne izjave! Ne pomaži zlikovcu svjedočeći  krivo! </p> 
 <p><a name="an_23:2">23:2</a> Ne povodi se za mnoštvom da činiš zlo; niti svjedoči  u parnici stajući na stranu većine protiv pravde. </p> 
 <p><a name="an_23:3">23:3</a> Ne smiješ  biti pristran prema siromahu u njegovoj parnici.</p> 
 <p><a name="an_23:4">23:4</a> Kad nabasaš na zalutalo goveče ili magare svoga neprijatelja, moraš mu ga natrag dovesti. </p> 
 <p><a name="an_23:5">23:5</a> Ako opaziš magarca onoga koji  te mrzi kako je pao pod svojim tovarom, nemoj ga ostaviti: zajedno  s njegovim gospodarom moraš mu pomoći da se digne.</p> 
 <p><a name="an_23:6">23:6</a> Ne krnji prava svome siromahu u njegovoj parnici. </p> 
 <p><a name="an_23:7">23:7</a> Stoj  daleko od lažne optužbe; ne ubijaj nedužna i pravedna, jer ja  zlikovcu ne praštam. </p> 
 <p><a name="an_23:8">23:8</a> Ne primaj mita, jer mito zasljepljuje  i one koji najjasnije gledaju i upropašćuje pravo pravednika.</p> 
 <p><a name="an_23:9">23:9</a> Ne ugnjetavaj pridošlicu! TÓa znate kako je pridošlici;  i sami ste bili pridošlice u zemlji egipatskoj."</p> 
 <p><a name="an_23:10">23:10</a> "Šest godina zasijavaj svoju zemlju i njezine plodove  pobiri, </p> 
 <p><a name="an_23:11">23:11</a> a sedme je godine pusti da počiva neobrađena. Neka  se s nje hrani sirotinja tvoga naroda, a što njoj ostane, neka  pojede poljska živina. Radi tako i sa svojim vinogradom i svojim  maslinikom. </p> 
 <p><a name="an_23:12">23:12</a> Šest dana obavljaj svoj posao, ali sedmoga dana od posala  odustani, da ti otpočine vo i magarac i da odahne sin tvoje sluškinje  i pridošlica.</p> 
 <p><a name="an_23:13">23:13</a> Pripazite na sve što sam vam rekao. Ne spominjite imena  drugih bogova. Neka se to i ne čuje iz tvojih usta."</p> 
 <p><a name="an_23:14">23:14</a> "Triput na godinu održavaj u moju čast svetkovinu. </p> 
 <p><a name="an_23:15">23:15</a> Slavi  Blagdan beskvasnoga kruha. U određeno vrijeme u mjesecu Abibu  - jer si u njemu iz Egipta izišao - sedam dana jedi beskvasan  kruh, kako sam ti naredio. Neka nitko ne stupa preda me praznih  ruku! </p> 
 <p><a name="an_23:16">23:16</a> Onda slavi Blagdan žetve - prvina što ih donose polja  koja zasijavaš. Zatim Blagdan berbe na koncu godine, kad s polja  pokupiš plodove svoga truda. </p> 
 <p><a name="an_23:17">23:17</a> Triput na godinu neka svi tvoji  muški stupe pred Gospodara Jahvu.</p> 
 <p><a name="an_23:18">23:18</a> Krv žrtve koju u moju čast žrtvuješ nemoj prinositi s  ukvasanim kruhom; salo od žrtve prinesene na moju svetkovinu  ne ostavljaj za sutradan.</p> 
 <p><a name="an_23:19">23:19</a> Donosi u kuću Jahve, svoga Boga, najbolje prvine sa svoje  zemlje.  Ne kuhaj kozleta u mlijeku njegove majke."</p> 
 <p><a name="an_23:20">23:20</a> "Šaljem, evo, svog anđela pred tobom da te čuva na putu  i dovede te u mjesto koje sam priredio. </p> 
 <p><a name="an_23:21">23:21</a> Poštuj ga i slušaj!  Ne buni se protiv njega, jer vam neće opraštati prekršaje: tÓa  moje je ime u njemu. </p> 
 <p><a name="an_23:22">23:22</a> Ako mu se budeš vjerno pokoravao i budeš  vršio sve što sam naredio, ja ću biti neprijatelj tvojim neprijateljima  i protivnik tvojim protivnicima. </p> 
 <p><a name="an_23:23">23:23</a> Anđeo će moj ići pred tobom  i dovesti te do Amorejaca, Hetita, Perižana, Kanaanaca, Hivijaca  i Jebusejaca da ih uništim. </p> 
 <p><a name="an_23:24">23:24</a> Nemoj se klanjati njihovim kumirima  niti im iskazuj štovanje; ne postupaj kako oni rade nego njihove  kumire poruši i stupove im porazbijaj. </p> 
 <p><a name="an_23:25">23:25</a> Iskazujte štovanje  Jahvi, Bogu svome, pa ću blagoslivati tvoj kruh i tvoju vodu  i uklanjati od tebe bolest. </p> 
 <p><a name="an_23:26">23:26</a> U tvojoj zemlji neće biti pometkinje;  ja ću učiniti punim broj tvojih dana.</p> 
 <p><a name="an_23:27">23:27</a> Pred tobom ću odaslati stravu svoju; u metež ću baciti  sav svijet među koji dospiješ i učinit ću da svi tvoji neprijatelji  bježe pred tobom. </p> 
 <p><a name="an_23:28">23:28</a> Stršljene ću pred tobom odašiljati da ispred  tebe tjeraju u bijeg Hivijce, Kanaance i Hetite. </p> 
 <p><a name="an_23:29">23:29</a> Neću ih  otjerati ispred tebe u jednoj godini, da zemlja ne opusti i divlje  se životinje ne razmnože na tvoju štetu. </p> 
 <p><a name="an_23:30">23:30</a> Tjerat ću ih ispred  tebe malo-pomalo dok ti potomstvo ne odraste, tako da zemlju  zaposjedneš. </p> 
 <p><a name="an_23:31">23:31</a> Postavit ću ti granicu: od Crvenoga do Filistejskoga  mora, od pustinje pa do Rijeke. Predat ću, naime, stanovništvo  zemlje u tvoje šake, a ti ga ispred sebe tjeraj. </p> 
 <p><a name="an_23:32">23:32</a> Ne pravi  savez ni s njima ni s njihovim kumirima. </p> 
 <p><a name="an_23:33">23:33</a> Neka ne ostanu u  tvojoj zemlji da te ne navode na grijeh protiv mene. Ako bi štovao  njihove kumire, to bi ti bila stupica."</p> 
 <p><a name="an_24:1">24:1</a> Potom reče Mojsiju: "Uzađi k Jahvi - ti, Aron, Nadab i Abihu  i sedamdeset izraelskih starješina. Poklonite se izdaljega! </p> 
 <p><a name="an_24:2">24:2</a> Neka  se sam Mojsije primakne k Jahvi! Oni neka se ne primiču, a puk  neka se s njim ne penje."</p> 
 <p><a name="an_24:3">24:3</a> Dođe Mojsije i kaza narodu sve riječi Jahvine i sve odredbe.  A sav puk odgovori u jedan glas: "Sve riječi što ih Jahve reče, vršit ćemo." </p> 
 <p><a name="an_24:4">24:4</a> Tada Mojsije popiše sve riječi Jahvine. A ujutro  podrani te podigne žrtvenik na podnožju brda i dvanaest stupova  za dvanaest plemena Izraelovih. </p> 
 <p><a name="an_24:5">24:5</a> Zatim naloži mladim Izraelcima  da prinesu žrtve paljenice i da žrtvuju Jahvi junce kao žrtve  pričesnice. </p> 
 <p><a name="an_24:6">24:6</a> Mojsije uhvati krv; polovinu krvi ulije u posude, a polovinu izlije po žrtveniku. </p> 
 <p><a name="an_24:7">24:7</a> Prihvati zatim Knjigu Saveza  pa je narodu glasno pročita, a narod uzvrati: "Sve što je Jahve  rekao, izvršit ćemo i poslušat ćemo." </p> 
 <p><a name="an_24:8">24:8</a> Mojsije potom uzme krvi  te poškropi narod govoreći: "Ovo je krv Saveza koji je Jahve  s vama uspostavio na temelju svih ovih riječi."</p> 
 <p><a name="an_24:9">24:9</a> Onda se uspne Mojsije s Aronom, Nadabom i Abihuom i sa  sedamdeset starješina Izraelovih. </p> 
 <p><a name="an_24:10">24:10</a> Oni vidješe Boga Izraelova:  podnožje njegovim nogama kao da je bilo od dragoga kamena safira, sjajem nalik na samo nebo. </p> 
 <p><a name="an_24:11">24:11</a> Ni ruke svoje nije pružio na  izabranike Izraelaca: slobodno su Boga motrili i jeli i pili.</p> 
 <p><a name="an_24:12">24:12</a> Onda Jahve reče Mojsiju: "Popni se k meni na brdo i pričekaj  ondje. Dat ću ti kamene ploče sa zakonom i zapovijedima koje  sam za njihovu pouku napisao." </p> 
 <p><a name="an_24:13">24:13</a> Ustane Mojsije i njegov pomoćnik  Jošua te se Mojsije popne na brdo Božje. </p> 
 <p><a name="an_24:14">24:14</a> A starješinama reče:  "Čekajte nas ovdje dok se ne vratimo. Eto je s vama Aron i Hur.  Tko imadne kakvu razmiricu, neka se obrati na njih."</p> 
 <p><a name="an_24:15">24:15</a> Zatim Mojsije uzađe na brdo, a onda oblak prekri brdo. </p> 
 <p><a name="an_24:16">24:16</a> Slava se Jahvina nastani na Sinajskom brdu i oblak ga obavijaše  šest dana. Sedmoga dana zovne Jahve Mojsija isred oblaka. </p> 
 <p><a name="an_24:17">24:17</a> Slava  Jahvina na vrhuncu brda bijaše očima Izraelaca kao vatra koja  sažiže. Mojsije zađe u oblak i uspne se na brdo. </p> 
 <p><a name="an_24:18">24:18</a> Četrdeset  dana i četrdeset noći boravio je Mojsije na brdu.</p> 
 <p><a name="an_25:1">25:1</a> Jahve reče Mojsiju: </p> 
 <p><a name="an_25:2">25:2</a> "Reci Izraelcima da me darivaju, a  vi primajte darove u moju čast od svakoga koji daje od srca. </p> 
 <p><a name="an_25:3">25:3</a> A primajte ove darove: zlato, srebro i tuč; </p> 
 <p><a name="an_25:4">25:4</a> ljubičasto, crveno i tamnocrveno predivo i prepredeni lan; </p> 
 <p><a name="an_25:5">25:5</a> učinjene ovnujske  kože, pa fine kože; bagremovo drvo; </p> 
 <p><a name="an_25:6">25:6</a> ulje za svjetlo; mirodije  za ulje pomazanja i miomirisno kađenje; </p> 
 <p><a name="an_25:7">25:7</a> oniks i drugo drago  kamenje koje će se umetnuti u oplećak i naprsnik. </p> 
 <p><a name="an_25:8">25:8</a> Neka mi  sagrade Svetište da mogu boraviti među njima. </p> 
 <p><a name="an_25:9">25:9</a> Pri gradnji  Prebivališta i svega u njemu postupi točno prema uzorku koji  ti pokažem."</p> 
 <p><a name="an_25:10">25:10</a> "Od bagremova drva neka naprave Kovčeg: dva i po lakta  dug, lakat i po širok i lakat i po visok. </p> 
 <p><a name="an_25:11">25:11</a> Okuj ga čistim  zlatom, okuj ga izvana i iznutra; a oko njega stavi naokolo završni  pojas od zlata. </p> 
 <p><a name="an_25:12">25:12</a> Salij za nj četiri zlatna koluta; prikuj  ih za četiri njegove noge; dva koluta s jedne strane, a dva s  druge. </p> 
 <p><a name="an_25:13">25:13</a> Od bagremova drva napravi i motke te ih u zlato okuj. </p> 
 <p><a name="an_25:14">25:14</a> Onda provuci motke kroz kolutove sa strana Kovčega da se  na njima Kovčeg nosi. </p> 
 <p><a name="an_25:15">25:15</a> Neka motke ostanu u kolutima Kovčega;  neka se iz njih ne izvlače. </p> 
 <p><a name="an_25:16">25:16</a> Svjedočanstvo koje ću ti predati  - u Kovčeg položi."</p> 
 <p><a name="an_25:17">25:17</a> "Pomirilište napravi također od čistoga zlata. Neka bude  dugo dva i pol lakta, a široko lakat i pol. </p> 
 <p><a name="an_25:18">25:18</a> Skuj i dva kerubina  od zlata za oba kraja Pomirilišta. </p> 
 <p><a name="an_25:19">25:19</a> Napravi jednoga kerubina  za jedan kraj, a drugoga kerubina za drugi kraj. Pričvrsti ih  na oba kraja Pomirilišta da s njim sačinjavaju jedan komad. </p> 
 <p><a name="an_25:20">25:20</a> Kerubini  neka dignu svoja krila uvis tako da svojim krilima zaklanjaju  Pomirilište. Neka budu licem okrenuti jedan prema drugome, ali  tako da lica kerubina gledaju u Pomirilište. </p> 
 <p><a name="an_25:21">25:21</a> Stavi na Kovčeg  Pomirilište, a u Kovčeg položi ploče Svjedočanstva što ću ti  ih dati. </p> 
 <p><a name="an_25:22">25:22</a> Tu ću se ja s tobom sastajati i ozgo ću ti, iznad  Pomirilišta - između ona dva kerubina što su na Kovčegu ploča  Svjedočanstva - saopćavati sve zapovijedi namijenjene Izraelcima."</p> 
 <p><a name="an_25:23">25:23</a> "Napravi od bagremova drva stol dva lakta dug, lakat  širok, a lakat i pol visok. </p> 
 <p><a name="an_25:24">25:24</a> U čisto ga zlato obloži i načini  mu naokolo završni pojas od zlata. </p> 
 <p><a name="an_25:25">25:25</a> Naokolo mu načini obrub, podlanicu širok, a onda po obrubu stavi završni pojas od zlata. </p> 
 <p><a name="an_25:26">25:26</a> Nadalje, uspravi mu četiri koluta od zlata pa mu ih pričvrsti  na njegova četiri nožna ugla. </p> 
 <p><a name="an_25:27">25:27</a> Neka su kolutovi tik pod obrubom  da služe kao kvake motkama za nošenje stola. </p> 
 <p><a name="an_25:28">25:28</a> Motke napravi  od bagremova drva i u zlato ih okuj. O njima će se stol nositi. </p> 
 <p><a name="an_25:29">25:29</a> Za nj onda napravi: zdjele, varjače, vrčeve i pehare za izlijevanje  prinosa. Načini ih od čistoga zlata. </p> 
 <p><a name="an_25:30">25:30</a> Na stol svagda stavljaj  pred moje lice prineseni kruh."</p> 
 <p><a name="an_25:31">25:31</a> "Načini svijećnjak od čistoga zlata. Svijećnjak neka  bude skovan. Njegovo podnožje, njegov stalak, njegove čaše, čaške  i latice - sve neka bude od jednoga komada. </p> 
 <p><a name="an_25:32">25:32</a> Šest krakova  neka mu izbija sa strana: tri kraka s jedne strane stalka, a  tri kraka s druge strane stalka. </p> 
 <p><a name="an_25:33">25:33</a> Na jednome kraku neka budu  tri čaše u obliku bademova cvijeta, svaka s čaškom i laticama.  Tako za svih šest krakova što budu izbijali iz stalka svijećnjaka. </p> 
 <p><a name="an_25:34">25:34</a> Na samome svijećnjaku neka budu četiri čaše u obliku bademova  cvijeta, svaka s čaškom i laticama. </p> 
 <p><a name="an_25:35">25:35</a> Čaška ispod dva kraka, sačinjavajući jedan komad s njime; onda čaška ispod druga dva  kraka, od jednoga komada s njime, pa čaška ispod dva posljednja  kraka, od jednoga komada s njime. Tako za svih šest krakova što  iz stalka budu izbijali. </p> 
 <p><a name="an_25:36">25:36</a> Njihove čaške i njihovi krakovi  sačinjavat će jedan komad s njim - sve skovano u jednome komadu  od čistoga zlata. </p> 
 <p><a name="an_25:37">25:37</a> Napravi i sedam svjetiljaka za njih. Svjetiljke  neka tako budu postavljene da osvjetljuju prostor sprijeda. </p> 
 <p><a name="an_25:38">25:38</a> Usekači  i pepeljare za njih neka su od čistoga zlata. </p> 
 <p><a name="an_25:39">25:39</a> Upotrijebi  talenat čistoga zlata za svijećnjak i sav njegov pribor. </p> 
 <p><a name="an_25:40">25:40</a> Pazi!  Načini ih prema uzorku koji ti je na brdu pokazan."</p> 
 <p><a name="an_26:1">26:1</a> "Prebivalište načini od deset zavjesa: od ljubičastog, crvenog  i tamnocrvenog prediva i prepredenog lana. Na njima neka budu  vezeni likovi kerubina - djelo umjetnika. </p> 
 <p><a name="an_26:2">26:2</a> Dužina svake zavjese  neka je dvadeset i osam lakata, neka joj je širina četiri lakta.  Sve zavjese neka su iste mjere. </p> 
 <p><a name="an_26:3">26:3</a> Pet zavjesa neka su sastavljene  jedna s drugom, a drugih pet zavjesa opet jedna s drugom. </p> 
 <p><a name="an_26:4">26:4</a> Napravi  petlje od ljubičaste vune pri rubu krajnje zavjese u sastavljenom  komadu. </p> 
 <p><a name="an_26:5">26:5</a> Napravi pedeset petlji na rubu jednoga sastavljenog  komada od zavjesa, a pedeset pri rubu drugoga. Neka su petlje  načinjene jedna spram druge. </p> 
 <p><a name="an_26:6">26:6</a> Onda napravi pedeset kopča od  zlata. Zavjese zatim kopčama sastavi jednu s drugom. Tako će  Prebivalište biti jedna cjelina.</p> 
 <p><a name="an_26:7">26:7</a> Načini zatim zavjese od kostrijeti za Šator povrh Prebivališta.  Načini ih jedanaest. </p> 
 <p><a name="an_26:8">26:8</a> Neka duljina svake zavjese bude trideset  lakata, a širina svake zavjese četiri lakta. Tih jedanaest zavjesa  neka bude iste mjere. </p> 
 <p><a name="an_26:9">26:9</a> Sastavi pet zavjesa napose, a onda opet  drugih šest zavjesa napose. Šestu zavjesu podvostruči na pročelju  Šatora. </p> 
 <p><a name="an_26:10">26:10</a> Ušij pedeset petlji na rubu jednoga sastavljenog  komada od zavjesa, a pedeset na rubu drugoga. </p> 
 <p><a name="an_26:11">26:11</a> Izradi pedeset  kopča od tuča, zapni kopče za petlje da sastaviš Šator u cjelinu.</p> 
 <p><a name="an_26:12">26:12</a> A kako će zavjese od Šatora pretjecati, neka se polovina  zavjesa što preostane spušta na zadnjem dijelu Prebivališta. </p> 
 <p><a name="an_26:13">26:13</a> Od onoga što preteče na dužini šatorskih zavjesa neka po  jedan lakat visi na obje strane svetoga Šatora da ga zaklanja.</p> 
 <p><a name="an_26:14">26:14</a> Napokon napravi Šatoru pokrov od učinjenih i u crveno  obojenih ovnujskih koža, a povrh njega pokrov od finih koža.</p> 
 <p><a name="an_26:15">26:15</a> Trenice što će nauzgor stajati za Prebivalište napravi  od bagremova drva. </p> 
 <p><a name="an_26:16">26:16</a> Svaka trenica neka bude deset lakata duga, a lakat i pol široka. </p> 
 <p><a name="an_26:17">26:17</a> Svaka trenica neka ima dva klina da  je uspravno drže. Tako napravi na svakoj trenici za Prebivalište. </p> 
 <p><a name="an_26:18">26:18</a> Trenice za Prebivalište postavi: dvadeset trenica s juga, prema podnevu; </p> 
 <p><a name="an_26:19">26:19</a> onda pod dvadeset trenica napravi četrdeset  podnožja od srebra, dva podnožja pod prvu trenicu za njezina  dva klina, i tako redom, dva podnožja za dva klina svake slijedeće  trenice. </p> 
 <p><a name="an_26:20">26:20</a> Za drugu stranu Prebivališta, sa sjevera: dvadeset  trenica </p> 
 <p><a name="an_26:21">26:21</a> i četrdeset srebrnih podnožja, dva podnožja za dva  klina prve trenice, i tako redom, dva podnožja za svaku trenicu. </p> 
 <p><a name="an_26:22">26:22</a> Na stražnjoj strani Prebivališta, sa zapada, postavi šest  trenica. </p> 
 <p><a name="an_26:23">26:23</a> Napravi i dvije trenice za stražnje uglove Prebivališta. </p> 
 <p><a name="an_26:24">26:24</a> Neka budu rastavljene pri dnu, ali na vrhu kod prvoga koluta  neka budu sastavljene. Neka tako obadvije prave dva ugla. </p> 
 <p><a name="an_26:25">26:25</a> Neka  dakle bude osam trenica s njihovim srebrnim podnožjima: šesnaest  podnožja, dva podnožja pod prvom trenicom, a dva opet podnožja  pod svakom slijedećom trenicom.</p> 
 <p><a name="an_26:26">26:26</a> Nadalje napravi priječnice od bagremova drva: pet njih  za trenice s jedne strane Prebivališta, </p> 
 <p><a name="an_26:27">26:27</a> a pet priječnica  s druge strane Prebivališta; onda pet priječnica za trenice Prebivališta  straga prema zapadu. </p> 
 <p><a name="an_26:28">26:28</a> Srednja priječnica neka ide sredinom  trenica s jednoga kraja na drugi. </p> 
 <p><a name="an_26:29">26:29</a> Trenice obloži zlatom,  a i kolutove za njih, kroz koje će se priječnice provlačiti,  načini od zlata. Priječnice onda obloži zlatom. </p> 
 <p><a name="an_26:30">26:30</a> Tako, dakle, podigni Prebivalište prema nacrtu koji ti je pokazan na brdu."</p> 
 <p><a name="an_26:31">26:31</a> "Napravi zavjesu od ljubičastog, crvenog i tamnocrvenog  prediva i prepredenog lana. Neka su na njoj izvezeni kerubini. </p> 
 <p><a name="an_26:32">26:32</a> Objesi je na četiri stupa od bagremova drva, zlatom obložena, s kopčama od zlata, a na četiri podnožja od srebra. </p> 
 <p><a name="an_26:33">26:33</a> Objesi  zavjesu za kvake. Onda unesi Kovčeg svjedočanstva tu za zavjesu.  Neka ti tako zavjesa odjeljuje Svetište od Svetišta nad svetištima. </p> 
 <p><a name="an_26:34">26:34</a> Stavi Pomirilište na Kovčeg svjedočanstva u Svetinji nad  svetinjama. </p> 
 <p><a name="an_26:35">26:35</a> Postavi zatim stol van pred zavjesu, a svijećnjak  na južnu stranu Prebivališta, prema stolu. Stol stavi na sjevernu  stranu. </p> 
 <p><a name="an_26:36">26:36</a> A na ulazu u Šator napravi zastorak od ljubičastog, crvenog i tamnocrvenog prediva i prepredenog lana - vezom izvezen. </p> 
 <p><a name="an_26:37">26:37</a> Za zastorak isteši pet stupčića od bagrenova drva pa ih obloži  zlatom. Kopče za njih neka budu od zlata. Salij za njih pet podnožja  od tuča."</p> 
 <p><a name="an_27:1">27:1</a> "Načini žrtvenik od bagremova drva, pet lakata dug, pet lakata  širok - prava četvorina - i tri lakta visok. </p> 
 <p><a name="an_27:2">27:2</a> Na njegova četiri  ugla načini rogove. Neka mu rogovi budu u jednome komadu s njim.  I tučem ga okuj. </p> 
 <p><a name="an_27:3">27:3</a> Dalje, načini za žrtvenik posude za zgrtanje  otpadaka: strugače, kotliće, viljuške i kadionike. Sve potrepštine  za žrtvenik načini od tuča. </p> 
 <p><a name="an_27:4">27:4</a> Onda načini za nj rešetku od tuča, u obliku mrežice, </p> 
 <p><a name="an_27:5">27:5</a> a na četiri ugla mrežicu ispod izbočine  žrtvenika, tako da zahvati do sredine žrtvenika. </p> 
 <p><a name="an_27:6">27:6</a> Napravi zatim  motke za žrtvenik, motke od bagremova drva, pa ih tučem okuj. </p> 
 <p><a name="an_27:7">27:7</a> Neka se motke provuku kroz kolutove, tako da dođu na obje  strane žrtvenika kad se nosi. </p> 
 <p><a name="an_27:8">27:8</a> Načini ga šuplja, od dasaka:  kako ti je pokazano na brdu, onako neka je i napravljen."</p> 
 <p><a name="an_27:9">27:9</a> "Napravi i dvorište Prebivališta. Na južnoj strani napravi  zavjese od prepredenog lana, sto lakata u dužinu s te strane. </p> 
 <p><a name="an_27:10">27:10</a> Njihovih dvadeset stupova neka stoji na dvadeset podnožja  od tuča i neka imaju kopče i šipke od srebra. </p> 
 <p><a name="an_27:11">27:11</a> Isto tako za  sjevernu stranu načini plahte sto lakata duge. Njihovih dvadeset  stupova i dvadeset podnožja od tuča, ali kopče i šipke neka su  od srebra. </p> 
 <p><a name="an_27:12">27:12</a> Širini dvorišta sa zapadne strane trebat će zavjese  pedeset lakata duge, sa deset stupova i deset podnožja. </p> 
 <p><a name="an_27:13">27:13</a> Širina  dvorišta prema istočnoj strani neka bude pedeset lakata. </p> 
 <p><a name="an_27:14">27:14</a> Nadalje, zavjese s jedne strane vrata neka su petnaest lakata duge, sa  svoja tri stupa i njihova tri podnožja. </p> 
 <p><a name="an_27:15">27:15</a> A s druge strane  neka su zavjese opet petnaest lakata, sa svoja tri stupa i njihova  tri podnožja. </p> 
 <p><a name="an_27:16">27:16</a> Za dvorišni ulaz: vezen zastor od dvadeset  lakata, od ljubičastog, crvenog i tamnocrvenog prediva i prepredenog  lana; i sa svoja četiri stupa i njihova četiri podnožja. </p> 
 <p><a name="an_27:17">27:17</a> Svi  stupovi naokolo dvorišta neka su povezani srebrnim šipkama. Neka  su im kopče od srebra, a podnožja od tuča. </p> 
 <p><a name="an_27:18">27:18</a> Neka je dvorište  u duljinu sto lakata, u širinu pedeset, a u visinu pet lakata.  Neka su mu plahte od prepredenog lana, podnožja od tuča. </p> 
 <p><a name="an_27:19">27:19</a> Sve  potrepštine u Prebivalištu za opću upotrebu i svi njegovi kočići, a tako i kočići u dvorištu, neka su od tuča."</p> 
 <p><a name="an_27:20">27:20</a> "Nadalje, naredi Izraelcima da ti za svjetlo donose čistoga  ulja od istupanih maslina, tako da svjetlo neprestano gori. </p> 
 <p><a name="an_27:21">27:21</a> Aron  i njegovi sinovi neka ga postavljaju u Šator sastanka izvan zavjese  što zaklanja Svjedočanstvo da gori pred Jahvom od večeri do jutra.  Neka je to neopoziva naredba za izraelske naraštaje."</p> 
 <p><a name="an_28:1">28:1</a> "A onda dovedi k sebi između Izraelaca svoga brata Arona zajedno  s njegovim sinovima: Nadabom, Abihuom, Eleazarom i Itamarom da  mi služe kao svećenici. </p> 
 <p><a name="an_28:2">28:2</a> Napravi svome bratu Aronu sveto ruho  na čast i ukras. </p> 
 <p><a name="an_28:3">28:3</a> Obrati se svim vještacima koje sam obdario  mudrošću neka naprave haljine Aronu da bi se posvetio i vršio  svećeničku službu u moju čast. </p> 
 <p><a name="an_28:4">28:4</a> Neka ovu odjeću naprave: naprsnik, oplećak, ogrtač, košulju resama obrubljenu, mitru i pas; neka  naprave svetu odjeću za tvoga brata Arona i njegove sinove da  mi služe kao svećenici. </p> 
 <p><a name="an_28:5">28:5</a> Stoga neka oni primaju zlato, ljubičasto, crveno i tamnocrveno predivo i prepredeni lan."</p> 
 <p><a name="an_28:6">28:6</a> "Oplećak neka naprave od zlata, od ljubičastog, crvenog  i tamnocrvenog prediva i od prepredenog lana - vješto izrađen. </p> 
 <p><a name="an_28:7">28:7</a> Neka na njemu budu dvije poramenice, pričvršćene za njegove  krajeve. </p> 
 <p><a name="an_28:8">28:8</a> Tkanica što bude na njemu neka je napravljena kao  i on: od zlata, od ljubičastog, crvenog i tamnocrvenog prediva  i od prepredenog lana, a neka s njim sačinjava jedan komad. </p> 
 <p><a name="an_28:9">28:9</a> Zatim  uzmi dva draga kamena oniksa i u njih ureži imena Izraelovih  sinova: </p> 
 <p><a name="an_28:10">28:10</a> šest njihovih imena na jednome dragom kamenu, a preostalih  šest imena na drugome dragom kamenu, prema njihovu rođenju. </p> 
 <p><a name="an_28:11">28:11</a> Kao  što rezbar dragulja urezuje pečate na prstene, tako ti ureži  imena Izraelovih sinova. Oko njih navezi zlatan obrub, </p> 
 <p><a name="an_28:12">28:12</a> pa  pričvrsti oba draga kamena za poramenice oplećka da budu spomen-dragulji  na Izraelove sinove. Tako neka Aron nosi njihova imena o svoja  dva ramena pred Jahvom da ih se sjeća. </p> 
 <p><a name="an_28:13">28:13</a> Načini zlatne okvire </p> 
 <p><a name="an_28:14">28:14</a> i dva lančića od čistoga zlata. Načini ih kao zasukane uzice  i onda zasukane lančiće pričvrsti za okvire."</p> 
 <p><a name="an_28:15">28:15</a> "Naprsnik za presuđivanje izradi umjetnički; izvedi to  kao i posao na oplećku: od zlata, od ljubičastog, crvenog i tamnocrvenog  prediva i od prepredenog lana. </p> 
 <p><a name="an_28:16">28:16</a> Neka bude četvorinast i dvostruk;  jedan pedalj neka mu je duljina, a pedalj širina. </p> 
 <p><a name="an_28:17">28:17</a> Na njemu  poredaj četiri reda dragulja. U prvome redu neka bude: rubin, topaz i alem; </p> 
 <p><a name="an_28:18">28:18</a> u drugome redu: smaragd, safir i ametist; </p> 
 <p><a name="an_28:19">28:19</a> u trećem redu: hijacint, ahat i ledac; </p> 
 <p><a name="an_28:20">28:20</a> a u četvrtom redu:  krizolit, oniks i jaspis. Neka budu ukovani u zlatne okvire. </p> 
 <p><a name="an_28:21">28:21</a> Tih dragulja neka bude dvanaest, koliko i imena Izraelovih  sinova. Neka budu urezani kao i pečati na prstenju, svaki s imenom  jednoga od dvanaest plemena. </p> 
 <p><a name="an_28:22">28:22</a> Napravi za naprsnik lančiće  od čistoga zlata, zasukane kao uzice. </p> 
 <p><a name="an_28:23">28:23</a> Zatim napravi za naprsnik  dva kolutića od zlata i pričvrsti ih na dva gornja ugla naprsnika. </p> 
 <p><a name="an_28:24">28:24</a> Onda priveži dvije zlatne uzice za ta dva kolutića koja budu  pričvršćena za uglove naprsnika. </p> 
 <p><a name="an_28:25">28:25</a> Druga dva kraja uzica priveži  za dva okvira. Sad ih tako pričvrsti za poramenice oplećka sprijeda. </p> 
 <p><a name="an_28:26">28:26</a> Napravi dva kolutića od zlata pa ih pričvrsti za dva donja  ugla naprsnika, uz rub iznutra koji je okrenut prema oplećku. </p> 
 <p><a name="an_28:27">28:27</a> Napravi još dva kolutića od zlata i pričvrsti ih za donji, prednji kraj poramenice oplećka, uz njegov šav povrh tkanice  oplećka. </p> 
 <p><a name="an_28:28">28:28</a> Neka se naprsnik sveže za svoje kolutiće s kolutićima  oplećka vrpcom od modroga grimiza, tako da naprsnik stoji iznad  tkanice i da se ne može odvajati od oplećka. </p> 
 <p><a name="an_28:29">28:29</a> Neka tako Aron, kada god ulazi u Svetište, na svome srcu nosi imena sinova Izraelovih  na naprsniku za presuđivanje da ih uvijek doziva u sjećanje pred  Jahvom. </p> 
 <p><a name="an_28:30">28:30</a> U naprsnik za presuđivanje neka se stave i 'Urim'  i 'Tumim' da i oni budu na Aronovu srcu kad bude dolazio pred  Jahvu. Tako neka Aron uvijek na svom srcu pred Jahvom nosi presudu  sinova Izraelovih."</p> 
 <p><a name="an_28:31">28:31</a> "Ogrtač za oplećak sav napravi od ljubičastog prediva. </p> 
 <p><a name="an_28:32">28:32</a> Prorez za glavu na njemu neka bude na sredini. Rub naokolo  proreza neka bude opšiven kao ovratnik na oklopu, tako da se  ogrtač ne podere. </p> 
 <p><a name="an_28:33">28:33</a> Na njegovu rubu sve naokolo načini šipke  od ljubičastog, crvenog i tamnocrvenog prediva, a između njih  zvonca od zlata naokolo; </p> 
 <p><a name="an_28:34">28:34</a> zlatno zvonce pa šipak, zlatno zvonce  pa šipak naokolo ogrtača uz rub. </p> 
 <p><a name="an_28:35">28:35</a> Neka budu na Aronu dok vrši  službu, da se čuje kad ulazi u Svetište pred Jahvu i kad izlazi;  tako neće umrijeti."</p> 
 <p><a name="an_28:36">28:36</a> "Napravi potom jednu ploču od čistoga zlata i na njoj  ureži, kao što se urezuje na pečatnom prstenu: 'Jahvi posvećen'. </p> 
 <p><a name="an_28:37">28:37</a> Za mitru je priveži modrom vrpcom da stoji s pročelja mitre. </p> 
 <p><a name="an_28:38">28:38</a> Neka stoji na Aronovu čelu. Tako neka Aron na se preuzme  nedostatke koji bi mogli okaljati sve svete prinose što ih Izraelci  posvećuju. Neka uvijek stoji na njegovu čelu da za njih stječe  blagonaklonost Jahvinu. </p> 
 <p><a name="an_28:39">28:39</a> Košulju s resama napravi od lana, od lana napravi i mitru, a pas vezom izvezi.</p> 
 <p><a name="an_28:40">28:40</a> I za Aronove sinove napravi haljine, pasove i turbane, njima na čast i ukras. </p> 
 <p><a name="an_28:41">28:41</a> U njih odjeni svoga brata Arona i  njegove sinove; onda ih pomaži, ispuni im ruke vlašću i posveti  ih da mi služe kao svećenici. </p> 
 <p><a name="an_28:42">28:42</a> Napravi za njih gaćice od lana  da im pokriju golo tijelo. Neka sežu od bedara do stegna. </p> 
 <p><a name="an_28:43">28:43</a> Neka  ih nosi Aron i njegovi sinovi kad ulaze u Šator sastanka ili  kad se primiču žrtveniku za službu u Svetištu da ne navuku na  se krivnju i umru. To neka bude vječna naredba za nj i za njegovo  potomstvo poslije njega."</p> 
 <p><a name="an_29:1">29:1</a> "Ovo je obred koji ćeš obaviti na njima da ih posvetiš za  moje svećenike: Uzmi jednog junca i dva ovna bez mane; </p> 
 <p><a name="an_29:2">29:2</a> onda  beskvasnoga kruha, beskvasnih kolača zamiješenih u ulju i beskvasnih  prevrta uljem namazanih. Napravi ih od bijeloga pšeničnog brašna. </p> 
 <p><a name="an_29:3">29:3</a> Naslaži ih u košaricu i u košarici prinesi ih s juncem i oba  ovna." </p> 
 <p><a name="an_29:4">29:4</a> "Dovedi Arona i njegove sinove k ulazu u Šator sastanka  i operi ih u vodi. </p> 
 <p><a name="an_29:5">29:5</a> Zatim uzmi odijelo i obuci Arona u košulju;  stavi na nj ogrtač oplećka, oplećak i naprsnik i opaši ga tkanicom  oplećka. </p> 
 <p><a name="an_29:6">29:6</a> Ustakni mu mitru na glavu; na mitru stavi sveti vijenac. </p> 
 <p><a name="an_29:7">29:7</a> Uzmi zatim ulja za pomazanje; izlij na njegovu glavu i pomaži  ga. </p> 
 <p><a name="an_29:8">29:8</a> Onda dovedi njegove sinove; obuci ih u košulje; </p> 
 <p><a name="an_29:9">29:9</a> opaši  ih u pasove i obvij im turbane. Svećeništvo neka im pripada vječnom  uredbom. Tako posveti Arona i njegove sinove!"</p> 
 <p><a name="an_29:10">29:10</a> "Dovedi zatim junca pred Šator sastanka, pa neka Aron  i njegovi sinovi stave ruke juncu na glavu. </p> 
 <p><a name="an_29:11">29:11</a> Onda pred Jahvom, na ulazu u Šator sastanka, junca zakolji. </p> 
 <p><a name="an_29:12">29:12</a> Uzmi junčeve krvi  i svojim je prstom stavi na rogove žrtvenika. Ostatak krvi izlij  podno žrtvenika. </p> 
 <p><a name="an_29:13">29:13</a> Uzmi sav loj oko droba, privjesak na jetri  i oba bubrega s lojem oko njih, pa spali na žrtveniku. </p> 
 <p><a name="an_29:14">29:14</a> Meso  od junca, njegovu kožu i njegovu nečist spali na vatri izvan  taborišta. To je žrtva okajnica.</p> 
 <p><a name="an_29:15">29:15</a> Poslije toga uzmi jednoga ovna, pa neka Aron i njegovi  sinovi stave na njegovu glavu svoje ruke. </p> 
 <p><a name="an_29:16">29:16</a> Onda ovna zakolji, uhvati mu krvi i zapljusni njome žrtvenik sa svih strana. </p> 
 <p><a name="an_29:17">29:17</a> Isijeci  zatim ovna u komade, operi mu drobinu i noge i položi ih na njegove  ostale dijelove i glavu. </p> 
 <p><a name="an_29:18">29:18</a> I onda cijeloga ovna spali na žrtveniku.  Žrtva je to paljenica u čast Jahvi, miris ugodan, žrtva ognjena.</p> 
 <p><a name="an_29:19">29:19</a> Uzmi onda drugoga ovna, pa neka Aron i njegovi sinovi  stave svoje ruke ovnu na glavu. </p> 
 <p><a name="an_29:20">29:20</a> Sad ovna zakolji; uzmi mu  krvi i njome namaži resicu desnoga Aronova uha, resicu desnog  uha njegovim sinovima, palac na njihovoj desnoj ruci pa palac  na njihovoj desnoj nozi. Ostatkom krvi zapljusni žrtvenik naokolo. </p> 
 <p><a name="an_29:21">29:21</a> Uzmi onda krvi što je ostala na žrtveniku i ulja za pomazanje  i poškropi Arona i njegovo odijelo, njegove sinove i njihova  odijela. Tako će biti posvećen on i njegovo odijelo, njegovi  sinovi i odijela njegovih sinova."</p> 
 <p><a name="an_29:22">29:22</a> "Poslije toga uzmi s ovna loj, pretili rep, loj oko droba, privjesak s jetre, oba bubrega i loj oko njih; desno pleće -  jer je to ovan prinesen za svećeničko posvećenje - </p> 
 <p><a name="an_29:23">29:23</a> zatim  jedan okrugli kruh, jedan kolač na ulju i jednu prevrtu iz košarice  beskvasnoga kruha što je pred Jahvom. </p> 
 <p><a name="an_29:24">29:24</a> Sve to stavi na ruke  Arona i njegovih sinova i prinesi žrtvu prikaznicu pred Jahvom. </p> 
 <p><a name="an_29:25">29:25</a> Uzmi ih onda s njihovih ruku i spali na žrtveniku, povrh  žrtve paljenice, da bude Jahvi na ugodan miris. To je paljena  žrtva u čast Jahvi.</p> 
 <p><a name="an_29:26">29:26</a> Zatim uzmi grudi ovna prinesena za Aronovo posvećenje  i prinesi ih kao žrtvu prikaznicu pred Jahvom. Neka to bude tvoj  dio. </p> 
 <p><a name="an_29:27">29:27</a> Posveti grudi što su bile prinesene kao žrtva prikaznica  i pleće što je bilo prineseno kao žrtva podizanica od ovna prinesena  za posvećenje Arona i njegovih sinova. </p> 
 <p><a name="an_29:28">29:28</a> Neka to bude pristojba  Aronu i njegovim potomcima od Izraelaca za sva vremena. TÓa to  je ujam koji će Izraelci davati od svojih pričesnica - ujam koji  Jahvi pripada.</p> 
 <p><a name="an_29:29">29:29</a> Aronova posvećena odijela neka pripadnu njegovim sinovima  poslije njega da u njima budu pomazani i posvećeni. </p> 
 <p><a name="an_29:30">29:30</a> Sin koji  postane svećenikom mjesto njega, kad uđe u Šator sastanka da  vrši službu u Svetištu, neka ih nosi sedam dana."</p> 
 <p><a name="an_29:31">29:31</a> "Uzmi onda ovna za posvećenje i skuhaj njegovo meso na  posvećenome mjestu. </p> 
 <p><a name="an_29:32">29:32</a> Aron i njegovi sinovi neka blaguju meso  od toga ovna i kruh iz košarice na ulazu u Šator sastanka. </p> 
 <p><a name="an_29:33">29:33</a> Neka  jedu od onoga što je poslužilo za njihovo očišćenje, da im se  ruke ispune vlašću i da budu posvećeni. Nijedan svjetovnjak neka  ne jede od toga jer je posvećeno. </p> 
 <p><a name="an_29:34">29:34</a> Ako bi ostalo što mesa  od svećeničkog posvećenja ili što od onoga kruha do ujutro, spali  na vatri. Ne smije se pojesti jer je posvećeno."</p> 
 <p><a name="an_29:35">29:35</a> "Točno tako učini Aronu i njegovim sinovima kako sam  ti naredio. Posvećuj ih sedam dana. </p> 
 <p><a name="an_29:36">29:36</a> Svakoga dana prinesi  jednoga junca kao žrtvu okajnicu - za pomirenje. I prinesi žrtvu  okajnicu za pomirenje oltara, zatim ga pomaži da bude posvećen. </p> 
 <p><a name="an_29:37">29:37</a> Sedam dana prinosi žrtvu pomirnicu za žrtvenik i posvećuj  ga. Tako će žrtvenik postati presvet, i sve što se žrtvenika  dotakne bit će posvećeno."</p> 
 <p><a name="an_29:38">29:38</a> "A ovo treba da prinosiš na žrtveniku: dva janjca godinu  dana stara, svaki dan bez prijekida. </p> 
 <p><a name="an_29:39">29:39</a> Jedno janje žrtvuj ujutro, a drugo uvečer. </p> 
 <p><a name="an_29:40">29:40</a> Prinesi s prvim janjetom jednu desetinu  efe bijeloga brašna zamiješena u četvrtini hina istupanog ulja  i žrtvu ljevanicu od četvrtine hina vina. </p> 
 <p><a name="an_29:41">29:41</a> Drugo janje prinesi  u suton. S njim prinesi žrtvu prinosnicu s njezinom žrtvom ljevanicom  kao i izjutra - na ugodan miris, žrtvu u čast Jahvi paljenu. </p> 
 <p><a name="an_29:42">29:42</a> Neka to bude trajna žrtva paljenica od koljena do koljena  - na ulazu u Šator sastanka, pred Jahvom. Tu ću se ja s tobom  sastajati da ti govorim. </p> 
 <p><a name="an_29:43">29:43</a> I s Izraelcima ću se tu sastajati, i moja će ih slava posvećivati. </p> 
 <p><a name="an_29:44">29:44</a> Ja ću posvetiti Šator sastanka  i žrtvenik; posvetit ću Arona i njegove sinove da mi služe kao  svećenici. </p> 
 <p><a name="an_29:45">29:45</a> Ja ću prebivati među Izraelcima i biti njihov  Bog. </p> 
 <p><a name="an_29:46">29:46</a> Upoznat će oni tada da sam to ja, Jahve, Bog njihov  koji ih je izbavio iz zemlje egipatske da prebivam među njima  - ja, Jahve, Bog njihov."</p> 
 <p><a name="an_30:1">30:1</a> "Napravi i žrtvenik za paljenje tamjana; napravi ga od bagremova  drva. </p> 
 <p><a name="an_30:2">30:2</a> Neka bude lakat dug, lakat širok, u pravokut, i dva  lakta visok. Neka mu roščići budu od jednoga komada s njim. </p> 
 <p><a name="an_30:3">30:3</a> Obloži  mu u čisto zlato: njegovu gornju plohu, njegove strane naokolo  i njegove roščiće. Načini mu zlatan završni pojas naokolo. </p> 
 <p><a name="an_30:4">30:4</a> Načini  mu dva zlatna koluta. Pričvrsti mu ih s dviju suprotnih strana  ispod završnog pojasa. Kroz njih će se provlačiti motke za nošenje. </p> 
 <p><a name="an_30:5">30:5</a> Motke načini od bagremova drva i zlatom ih obloži. </p> 
 <p><a name="an_30:6">30:6</a> Postavi  žrtvenik pred zavjesu što zastire Kovčeg Svjedočanstva - nasuprot  Pomirilištu nad Svjedočanstvom - gdje ću se ja s tobom sastajati. </p> 
 <p><a name="an_30:7">30:7</a> Neka na njemu Aron pali miomirisni tamjan svako jutro kad  priprema svjetla; </p> 
 <p><a name="an_30:8">30:8</a> neka ga Aron opet pali u suton kad svjetla  zapaljuje, da to bude svagdašnje kadiono prinošenje pred Jahvom  u sve vaše naraštaje. </p> 
 <p><a name="an_30:9">30:9</a> Ne prinosi na njemu ni neposvećenoga  tamjana, ni paljenice, ni prinosnice, ni ljevanice! </p> 
 <p><a name="an_30:10">30:10</a> Jednom  u godini neka Aron obavi obred pomirenja na njegovim roščićima.  Krvlju žrtve koja se prinosi za grijeh, jednom na godinu, neka  obavi obred pomirenja za žrtvenik. Tako činite u sve naraštaje.  Jer oltar je presveta svetinja Jahvina."</p> 
 <p><a name="an_30:11">30:11</a> Nadalje Jahve reče Mojsiju: </p> 
 <p><a name="an_30:12">30:12</a> "Kad budeš pravio popis  Izraelaca prilikom novačenja, neka svatko da Jahvi otkupninu  za se kad se upiše, da ih kakvo zlo ne snađe zbog novačenja. </p> 
 <p><a name="an_30:13">30:13</a> Tko god potpada pod novačenje, ovoliko neka dadne: pola šekela  - prema hramskom šekelu, gdje je dvadeset gera u šekelu. To pola  šekela neka bude kao prinos Jahvi. </p> 
 <p><a name="an_30:14">30:14</a> Tko god potpada pod novačenje, od dvadeset godina starosti pa naviše, neka dadne prinos Jahvi. </p> 
 <p><a name="an_30:15">30:15</a> Bogataš neka ne plaća više niti siromah manje od pola šekela  kad daju prinos Jahvi kao otkup za se. </p> 
 <p><a name="an_30:16">30:16</a> Uzimaj otkupni novac  od Izraelaca i određuj ga za potrebe Šatora sastanka. Neka to  bude Jahvi na spomen da se sjeća Izraelaca i da im bude milostiv."</p> 
 <p><a name="an_30:17">30:17</a> Reče Jahve Mojsiju: </p> 
 <p><a name="an_30:18">30:18</a> "Napravi umivaonik od tuča i  podnožje od tuča za umivanje. Postavi ga između Šatora sastanka  i žrtvenika. Nalij u nj vode </p> 
 <p><a name="an_30:19">30:19</a> pa neka Aron i njegovi sinovi  peru svoje ruke i noge vodom iz njega. </p> 
 <p><a name="an_30:20">30:20</a> Kad moradnu ulaziti  u Šator sastanka, ili kad se moradnu primicati žrtveniku za službu  da spaljuju žrtve u čast Jahvi paljene, neka se vodom operu da  ne poginu. </p> 
 <p><a name="an_30:21">30:21</a> Neka operu ruke svoje i noge svoje da izbjegnu  smrti: to je trajna naredba Aronu i njegovim potomcima u sve  naraštaje." </p> 
 <p><a name="an_30:22">30:22</a> Još reče Jahve Mojsiju: </p> 
 <p><a name="an_30:23">30:23</a> "Nabavi najboljih mirodija:  pet stotina šekela smirne samotoka, pola te težine - dvjesta  pedeset - mirisavog cimeta, dvjesta pedeset mirisave trstike,</p> 
 <p><a name="an_30:24">30:24</a> pet stotina - prema hramskom šekelu - lovorike i jedan hin  maslinova ulja. </p> 
 <p><a name="an_30:25">30:25</a> Od toga napravi posvećeno ulje za pomazanje;  da bude smjesa kao da ju je pravio pomastar. Neka to bude posvećeno  ulje za pomazanje. </p> 
 <p><a name="an_30:26">30:26</a> Time onda pomaži: Šator sastanka i Kovčeg  Svjedočanstva; </p> 
 <p><a name="an_30:27">30:27</a> stol i sav njegov pribor; svijećnjak i sav  njegov pribor; žrtvenik kadioni; </p> 
 <p><a name="an_30:28">30:28</a> žrtvenik za žrtve paljenice  i sav njegov pribor; umivaonik i njegov stalak: </p> 
 <p><a name="an_30:29">30:29</a> posveti ih, i oni će tako postati posvećeni; i što god ih se dotakne, posvećeno  će postati. </p> 
 <p><a name="an_30:30">30:30</a> Pomaži Arona i njegove sinove i posveti ih meni  za svećenike. </p> 
 <p><a name="an_30:31">30:31</a> Onda kaži Izraelcima ovako: 'Ovo je moje posvećeno  ulje za pomazanje od koljena do koljena. </p> 
 <p><a name="an_30:32">30:32</a> Ne smije se polijevati  po tijelu običnoga čovjeka; ne smijete praviti drugoga ovakva  sastava! To je posvećeno i neka vam bude sveto! </p> 
 <p><a name="an_30:33">30:33</a> Tko god takvo  napravi, ili tko ga stavi na kojeg svjetovnjaka, neka se odstrani  od svog naroda!'"</p> 
 <p><a name="an_30:34">30:34</a> Jahve još reče Mojsiju: "Nabavi mirodija: natafe, šeheleta  i helebene. Od ovih mirodija i čistoga tamjana, </p> 
 <p><a name="an_30:35">30:35</a> sve u jednakim  dijelovima, napravi tamjan za kađenje, smjesu mirodija kakvu  pravi pomastar, opranu, čistu, svetu. </p> 
 <p><a name="an_30:36">30:36</a> Od toga nešto smrvi  u prah i jedan dio stavi pred Svjedočanstvo, u Šator sastanka, gdje ću se ja s tobom sastajati. Držite ovu mirodiju presvetom! </p> 
 <p><a name="an_30:37">30:37</a> A miomiris koji napraviš prema ovome sastavu za svoju upotrebu  ne smijete praviti. To drži za svetinju Jahvi! </p> 
 <p><a name="an_30:38">30:38</a> Tko sebi napravi  što takvo da mu miriše, neka se iskorijeni iz svoga naroda."</p> 
 <p><a name="an_31:1">31:1</a> Jahve reče Mojsiju: </p> 
 <p><a name="an_31:2">31:2</a> "Pozvao sam, gledaj, po imenu Besalela, sina Urijeva, od koljena Hurova iz plemena Judina. </p> 
 <p><a name="an_31:3">31:3</a> Napunio  sam ga duhom Božjim koji mu je dao umješnost, razumijevanje i  sposobnost za svakovrsne poslove: </p> 
 <p><a name="an_31:4">31:4</a> da zamišlja nacrte za radove  od zlata, srebra i tuča; </p> 
 <p><a name="an_31:5">31:5</a> za rezanje dragulja, za umetanje;  za rezbarije u drvu i poslove svakakve. </p> 
 <p><a name="an_31:6">31:6</a> Dodao sam još Oholiaba, sina Ahisamakova iz Danova plemena; vještinom sam obdario sve  sposobne ljude da mognu napraviti sve što sam ti naredio: </p> 
 <p><a name="an_31:7">31:7</a> Šator  sastanka, Kovčeg Svjedočanstva, povrh njega Pomirilište i sav  namještaj Šatora; </p> 
 <p><a name="an_31:8">31:8</a> stol i sav njegov pribor, čisti svijećnjak  sa svim njegovim priborom; </p> 
 <p><a name="an_31:9">31:9</a> kadioni žrtvenik, žrtvenik za žrtve  paljenice i njegov pribor, onda umivaonik i njegovo podnožje; </p> 
 <p><a name="an_31:10">31:10</a> odijela za službu, posvećena odijela za svećenika Arona i  odijela za njegove sinove, za njihovu svećeničku službu; </p> 
 <p><a name="an_31:11">31:11</a> pa  ulje za pomazanje i miomirisni tamjan za Svetište. Sve neka načine  kako sam ti naredio."</p> 
 <p><a name="an_31:12">31:12</a> Jahve opet reče Mojsiju: </p> 
 <p><a name="an_31:13">31:13</a> "Reci Izraelcima: Subote  moje morate održavati, jer subota je znak između mene i vas od  naraštaja do naraštaja, da budete svjesni da vas ja, Jahve, posvećujem. </p> 
 <p><a name="an_31:14">31:14</a> Držite, dakle, subotu, jer je ona za vas sveta. Tko je oskvrne  neka se pogubi; tko bude u njoj radio ikakav posao neka se odstrani  iz svoga naroda. </p> 
 <p><a name="an_31:15">31:15</a> Šest dana neka se vrše poslovi, ali sedmi  dan neka bude dan posvemašnjeg odmora, Jahvi posvećen. Tko bi  u dan subotni obavljao kakav posao neka se pogubi. </p> 
 <p><a name="an_31:16">31:16</a> Stoga  neka Izraelci drže subotu - svetkujući je od naraštaja do naraštaja  - kao vječni savez. </p> 
 <p><a name="an_31:17">31:17</a> Neka je ona znak, zauvijek, između mene  i Izraelaca. TÓa Jahve je za šest dana sazdao nebo i zemlju,  a sedmoga je dana prestao raditi i odahnuo."</p> 
 <p><a name="an_31:18">31:18</a> Kad Jahve svrši svoj razgovor s Mojsijem na Sinajskom  brdu, dade mu dvije ploče Svjedočanstva, ploče kamene, ispisane  prstom Božjim.</p> 
 <p><a name="an_32:1">32:1</a> A narod, videći gdje Mojsije dugo ne silazi s brda, okupi  se oko Arona pa mu rekne: "Ustaj! Napravi nam boga, pa neka on  pred nama ide! Ne znamo što se dogodi s tim čovjekom Mojsijem  koji nas izvede iz zemlje egipatske." </p> 
 <p><a name="an_32:2">32:2</a> "Poskidajte zlatne naušnice  što vise o ušima vaših žena, vaših sinova i vaših kćeri", odgovori  im Aron, "pa ih meni donesite." </p> 
 <p><a name="an_32:3">32:3</a> Sav svijet skine zlatne naušnice  što ih je o ušima imao i donese Aronu. </p> 
 <p><a name="an_32:4">32:4</a> Primivši zlato iz njihovih  ruku, rastopi kovinu u kalupu i načini saliveno tele. A oni poviču:  "Ovo je tvoj bog, Izraele, koji te izveo iz zemlje egipatske." </p> 
 <p><a name="an_32:5">32:5</a> Vidjevši to Aron, sagradi pred njim žrtvenik a onda najavi:  "Sutra neka se priredi svečanost u čast Jahvi!"</p> 
 <p><a name="an_32:6">32:6</a> Sutradan rano ustanu i prinesu žrtve paljenice i donesu  žrtve pričesnice. Onda svijet posjeda da jede i pije. Poslije  toga ustade da se zabavlja.</p> 
 <p><a name="an_32:7">32:7</a> "Požuri se dolje!" - progovori Jahve Mojsiju. "Narod tvoj, koji si izveo iz zemlje egipatske, pošao je naopako. </p> 
 <p><a name="an_32:8">32:8</a> Brzo  su zašli s puta koji sam im odredio. Napravili su sebi tele od  rastopljene kovine, preda nj pali ničice i žrtve mu prinijeli  uz poklike: 'Ovo je tvoj bog, Izraele, koji te izveo iz zemlje  egipatske!' </p> 
 <p><a name="an_32:9">32:9</a> Dobro vidim", reče dalje Jahve Mojsiju, "da je  ovaj narod tvrde šije. </p> 
 <p><a name="an_32:10">32:10</a> Pusti sada neka se moj gnjev na njih  raspali da ih istrijebim. Onda ću od tebe razviti velik narod."</p> 
 <p><a name="an_32:11">32:11</a> Mojsije pak zapomagao pred Jahvom, Bogom svojim, i govorio:  "O Jahve! Čemu da gnjevom plamtiš na svoj narod koji si izbavio  iz zemlje egipatske silom velikom i rukom jakom! </p> 
 <p><a name="an_32:12">32:12</a> Zašto bi  Egipćani morali reći: 'U zloj ih je namjeri i odveo, tako da  ih smakne u brdinama i izbriše s lica zemlje!' Smiri svoj gnjev  i ljutinu; odustani od zla svome narodu! </p> 
 <p><a name="an_32:13">32:13</a> Sjeti se Abrahama, Izaka i Izraela, slugu svojih, kojima si se samim sobom zakleo  i obećao im: 'Razmnožit ću vaše potomstvo kao zvijezde na nebu  i svu zemlju ovu što sam obećao dat ću vašem potomstvu i ona  će zavazda biti njihova baština.'" </p> 
 <p><a name="an_32:14">32:14</a> I Jahve odustane da na  svoj narod svali nesreću kojom mu bijaše zaprijetio.</p> 
 <p><a name="an_32:15">32:15</a> Mojsije se okrene i siđe s brda. U rukama su mu bile  dvije ploče Svjedočanstva, ploče ispisane na objema plohama;  ispisane i s jedne i s druge strane. </p> 
 <p><a name="an_32:16">32:16</a> Ploče su bile djelo  Božje; pismo je bilo pismo Božje u pločama urezano.</p> 
 <p><a name="an_32:17">32:17</a> A Jošua ču viku naroda koji je bučio pa reče Mojsiju:  "Bojna vika u taboru!" </p> 
 <p><a name="an_32:18">32:18</a> Mojsije mu odgovori: "Niti viču pobjednici, niti tuže pobijeđeni: tu ja samo pjesmu čujem."</p> 
 <p><a name="an_32:19">32:19</a> Čim se približi taboru te opazi tele i kako igraju, razgnjevi  se Mojsije. Baci iz ruku ploče i razbije ih na podnožju brda. </p> 
 <p><a name="an_32:20">32:20</a> Pograbi tele koje bijahu napravili, spali ga ognjem i u prah  satre. Onda prah razbaca po vodi i natjera Izraelce da je piju. </p> 
 <p><a name="an_32:21">32:21</a> "Što ti je ovaj puk učinio", reče Mojsije Aronu, "da si tako  velik grijeh na nj svalio?" </p> 
 <p><a name="an_32:22">32:22</a> "Neka se moj gospodar srdžbom  ne raspaljuje", odgovori Aron. "Sam dobro znaš kako je ovaj narod  na zlo sklon. </p> 
 <p><a name="an_32:23">32:23</a> Rekoše mi: 'Napravi nam boga pa neka pred nama  ide! Ne znamo što se dogodi s tim čovjekom Mojsijem koji nas  izbavi iz zemlje egipatske.' </p> 
 <p><a name="an_32:24">32:24</a> Na to im ja rekoh: 'Tko ima  zlata, neka ga skine!' Tako mi ga dadoše, a ja ga bacih u vatru  te izađe ovo tele."</p> 
 <p><a name="an_32:25">32:25</a> Kad je Mojsije vidio kako je narod postao razuzdan -  tÓa Aron ih je pustio da padnu u idolopoklonstvo među svojim  neprijateljima - </p> 
 <p><a name="an_32:26">32:26</a> stade na taborskim vratima i povika: "Tko  je za Jahvu, k meni!" Svi se sinovi Levijevi okupe oko njega. </p> 
 <p><a name="an_32:27">32:27</a> On im reče: "Ovako govori Jahve, Bog Izraela: 'Neka svatko  pripaše mač o bedro i pođe taborom od vrata do vrata pa neka  ubije tko svoga brata, tko svoga prijatelja, tko svoga susjeda.'" </p> 
 <p><a name="an_32:28">32:28</a> Sinovi Levijevi izvršiše Mojsijev nalog, i toga dana pade  naroda oko tri tisuće ljudi. </p> 
 <p><a name="an_32:29">32:29</a> "Danas ste se posvetili Jahvi  za službu", reče Mojsije, "tko uz cijenu svoga sina, tko uz cijenu  svoga brata, tako da vam danas daje blagoslov."</p> 
 <p><a name="an_32:30">32:30</a> Sutradan reče Mojsije narodu: "Težak ste grijeh počinili.  Ipak ću se Jahvi popeti. Možda za vaš grijeh oproštenje pribavim." </p> 
 <p><a name="an_32:31">32:31</a> Mojsije se vrati Jahvi pa reče: "Jao! Narod onaj težak je  grijeh počinio napravivši sebi boga od zlata. </p> 
 <p><a name="an_32:32">32:32</a> Ipak im taj  grijeh oprosti... Ako nećeš, onda i mene izbriši iz svoje knjige  koju si napisao." </p> 
 <p><a name="an_32:33">32:33</a> Nato Jahve odgovori Mojsiju: "Onoga koji  je protiv mene sagriješio izbrisat ću iz svoje knjige. </p> 
 <p><a name="an_32:34">32:34</a> Nego, idi sad! Povedi narod kamo sam ti rekao. Anđeo će moj pred tobom  ići. Ali u dan kad ih pohodim, zbog njihova ću ih grijeha kazniti." </p> 
 <p><a name="an_32:35">32:35</a> Udari Jahve po narodu pomorom zbog teleta što im ga Aron  načini. </p> 
 <p><a name="an_33:1">33:1</a> Jahve reče Mojsiju: "Idi! Putuj odavde, ti i narod koji si  izveo iz zemlje egipatske, u zemlju za koju sam se zakleo Abrahamu, Izaku i Jakovu da ću je dati njihovim potomcima. </p> 
 <p><a name="an_33:2">33:2</a> Pred tobom  ću poslati anđela; istjerat ću Kanaance, Amorejce, Hetite, Perižane, Hivijce i Jebusejce. </p> 
 <p><a name="an_33:3">33:3</a> Idite u zemlju kojom teče mlijeko i  med. Ja s vama neću poći - jer ste narod tvrde šije - da vas  putem ne istrijebim." </p> 
 <p><a name="an_33:4">33:4</a> Kad narod ču ove oštre riječi, poče  tugovati. I nitko više ne stavi na se svoga nakita. </p> 
 <p><a name="an_33:5">33:5</a> Jer reče  Jahve Mojsiju: "Kaži Izraelcima: 'Vi ste narod tvrde šije. Kad  bih ja s vama išao samo čas, uništio bih vas. Stoga skinite svoj  nakit, a ja ću vidjeti što ću s vama učiniti.'" </p> 
 <p><a name="an_33:6">33:6</a> Tako su od  brda Horeba Izraelci bili bez nakita.</p> 
 <p><a name="an_33:7">33:7</a> Mojsije uze Šator i razape ga izvan tabora, daleko od  tabora. I nazva ga Šator sastanka. Tko bi se god htio obratiti  Jahvi, pošao bi k Šatoru sastanka, koji se nalazio izvan tabora. </p> 
 <p><a name="an_33:8">33:8</a> Kad bi god Mojsije pošao u Šator, sav bi se narod digao; svatko  bi stajao kod ulaza u svoj šator i gledao za Mojsijem dok ne  bi ušao u Šator. </p> 
 <p><a name="an_33:9">33:9</a> A kad bi Mojsije ušao u Šator, stup bi se  oblaka spustio i ostajao na ulazu u Šator dok je Jahve s Mojsijem  razgovarao. </p> 
 <p><a name="an_33:10">33:10</a> Videći kako stup oblaka stoji na ulazu Šatora, sav bi se narod tada dizao i svatko bi se duboko klanjao na  vratima svoga šatora. </p> 
 <p><a name="an_33:11">33:11</a> Tako bi Jahve razgovarao s Mojsijem  licem u lice, kao što čovjek govori s prijateljem. Mojsije bi  se poslije vratio u tabor, ali se njegov pomoćnik Jošua, sin  Nunov, mlađarac, iz Šatora ne bi micao.</p> 
 <p><a name="an_33:12">33:12</a> Mojsije oslovi Jahvu: "Vidi, ti si meni rekao: 'Povedi  ovaj narod', ali mi nisi objavio koga ćeš sa mnom poslati. Još  si mi rekao: 'Znam te po imenu, i ti uživaš moju blagonaklonost.' </p> 
 <p><a name="an_33:13">33:13</a> Stoga, ako uživam tvoju blagonaklonost, objavi mi svoje putove  da te shvatim i da dalje uživam tvoju blagonaklonost. Promisli  također da je ova svjetina tvoj narod." </p> 
 <p><a name="an_33:14">33:14</a> "Ja ću osobno s tobom  poći", odgovori Jahve, "i počinak ti priuštiti." </p> 
 <p><a name="an_33:15">33:15</a> "Ako ti  ne pođeš", nadoda Mojsije, "odavde nas i ne izvodi. </p> 
 <p><a name="an_33:16">33:16</a> TÓa kako  će se znati da uživamo tvoju naklonost, ja i tvoj narod? Po tome  što ideš s nama. Time ćemo se samo razlikovati ja i tvoj narod  među svim narodima koji su na licu zemlje." </p> 
 <p><a name="an_33:17">33:17</a> "I ovo što si  zatražio, učinit ću", odgovori Jahve Mojsiju. "TÓa ti uživaš  moju blagonaklonost jer te po imenu poznajem."</p> 
 <p><a name="an_33:18">33:18</a> "Pokaži mi svoju slavu", zamoli Mojsije. </p> 
 <p><a name="an_33:19">33:19</a> "Dopustit  ću da ispred tebe prođe sav moj sjaj", odgovori, "i pred tobom  ću izustiti svoje ime Jahve. Bit ću milostiv kome hoću da milostiv  budem; smilovat ću se komu hoću da se smilujem. </p> 
 <p><a name="an_33:20">33:20</a> A ti", doda, "moga lica ne možeš vidjeti, jer ne može čovjek mene vidjeti  i na životu ostati. </p> 
 <p><a name="an_33:21">33:21</a> Evo mjesta ovdje uza me", nastavi Jahve.  "Stani na pećinu! </p> 
 <p><a name="an_33:22">33:22</a> Dok moja slava bude prolazila, stavit ću  te u pukotinu pećine i svojom te rukom zakloniti dok ne prođem. </p> 
 <p><a name="an_33:23">33:23</a> Onda ću ja svoju ruku maknuti, pa ćeš me s leđa vidjeti.  Ali se lice moje ne može vidjeti."</p> 
 <p><a name="an_34:1">34:1</a> Reče Jahve Mojsiju: "Okleši dvije kamene ploče kao i prijašnje  pa ću ja na ploče napisati riječi koje su bile na prvim pločama  što si ih razbio. </p> 
 <p><a name="an_34:2">34:2</a> Budi gotov do jutra. Onda, ujutro, popni  se na brdo Sinaj i ondje ćeš, navrh brda, stupiti preda me. </p> 
 <p><a name="an_34:3">34:3</a> Nitko  drugi neka se s tobom ne penje; neka se nitko nigdje na brdu  ne pokaže. Neka ni ovce ni goveda ne pasu podno brda." </p> 
 <p><a name="an_34:4">34:4</a> Mojsije  okleše dvije kamene ploče kao i prijašnje; rano jutrom ustane  i popne se na Sinajsko brdo, uzevši u ruke dvije kamene ploče, kako mu je Jahve naredio.</p> 
 <p><a name="an_34:5">34:5</a> Jahve se spusti u liku oblaka, a on stade preda nj i zazva  Ime: "Jahve!" </p> 
 <p><a name="an_34:6">34:6</a> Jahve prođe ispred njega te se javi: "Jahve!  Jahve! Bog milosrdan i milostiv, spor na srdžbu, bogat ljubavlju  i vjernošću, </p> 
 <p><a name="an_34:7">34:7</a> iskazuje milost tisućama, podnosi opačinu, grijeh  i prijestup, ali krivca nekažnjena ne ostavlja nego kažnjava  opačinu otaca na djeci - čak na unučadi do trećega i četvrtog  koljena." </p> 
 <p><a name="an_34:8">34:8</a> Mojsije smjesta pade na zemlju i pokloni se. </p> 
 <p><a name="an_34:9">34:9</a> Onda reče:  "Gospodine moj! Ako sam stekao blagonaklonost u tvojim očima, onda, o Gospodine, pođi s nama! Premda je narod tvrde šije,  oprosti naše grijehe i naše opačine i primi nas za svoju baštinu!"</p> 
 <p><a name="an_34:10">34:10</a> "Dobro", odgovori, "sklapam Savez. Pred cijelim tvojim  pukom činit ću čudesa kakva se nisu događala ni u kojoj zemlji, ni u kojem narodu. Sav narod koji te okružuje vidjet će što  može Jahve, jer ono što ću s tobom učiniti bit će strašno. </p> 
 <p><a name="an_34:11">34:11</a> Vrši, dakle, što ti danas nalažem! Gle, protjerat će ispred tebe Amorejce, Kanaance, Hetite, Perižane, Hivijce i Jebusejce. </p> 
 <p><a name="an_34:12">34:12</a> Čuvaj se  da ne praviš saveza sa stanovnicima zemlje u koju ideš; da ne  budu zamkom u tvojoj sredini. </p> 
 <p><a name="an_34:13">34:13</a> Nego porušite njihove žrtvenike, oborite njihove stupove, počupajte im ašere! </p> 
 <p><a name="an_34:14">34:14</a> Jer ne smiješ  se klanjati drugome bogu. TÓa Jahve - ime mu je Ljubomorni -  Bog je ljubomoran. </p> 
 <p><a name="an_34:15">34:15</a> Ne pravi saveza sa stanovnicima one zemlje  da te oni, kad se odaju bludnosti sa svojim bogovima i žrtve  im budu prinosili, ne bi pozivali, a ti pristao da jedeš od prinesene  žrtve; </p> 
 <p><a name="an_34:16">34:16</a> da ne bi uzimao njihove djevojke za žene svojim sinovima, da one - odajući se bludništvu sa svojim bogovima - ne bi za  sobom povele i tvoje sinove.</p> 
 <p><a name="an_34:17">34:17</a> Ne pravi sebi livenih bogova!</p> 
 <p><a name="an_34:18">34:18</a> Drži Blagdan beskvasnoga kruha - jedući beskvasni kruh  sedam dana, kako sam ti naredio - u određeno vrijeme u mjesecu  Abibu, jer si u mjesecu Abibu izišao iz Egipta.</p> 
 <p><a name="an_34:19">34:19</a> Svako prvorođenče materinjega krila meni pripada: svako  muško, svaki prvenac tvoga i sitnoga i krupnoga blaga. </p> 
 <p><a name="an_34:20">34:20</a> Prvenca  od magarice otkupi jednim grlom sitne stoke. Ako ga ne otkupiš, moraš mu šijom zavrnuti. A sve prvorođence od svojih sinova  otkupljuj.  Neka nitko preda me ne stupa praznih ruku!</p> 
 <p><a name="an_34:21">34:21</a> Šest dana radi, a sedmoga od poslova odustani, sve ako  je u doba oranja ili u vrijeme žetve.</p> 
 <p><a name="an_34:22">34:22</a> Svetkuj Blagdan sedmica - prvine pšenične žetve - i Blagdan  berbe na prekretu godine.</p> 
 <p><a name="an_34:23">34:23</a> Triput na godinu neka se svi muškarci pojave pred Gospodinom  Jahvom, Bogom Izraelovim. </p> 
 <p><a name="an_34:24">34:24</a> Jer ću protjerati narode ispred  tebe i proširiti tvoje međe te nitko neće hlepiti za tvojom zemljom  kad triput u godini budeš uzlazio da se pokažeš pred Jahvom,  Bogom svojim.</p> 
 <p><a name="an_34:25">34:25</a> Od žrtve koju mi namjenjuješ ne prinosi krvi ni s čim  ukvasanim; niti ostavljaj žrtve prinesene na blagdan Pashe da  prenoći do jutra.</p> 
 <p><a name="an_34:26">34:26</a> U kuću Jahve, Boga svoga, donosi najbolje prvine plodova  sa svoje zemlje. Ne kuhaj kozleta u mlijeku njegove majke.</p> 
 <p><a name="an_34:27">34:27</a> Zapiši ove riječi", reče Jahve Mojsiju, "jer su one temelji  na kojima sam s tobom i s Izraelom sklopio Savez."</p> 
 <p><a name="an_34:28">34:28</a> Mojsije ostade ondje s Jahvom četrdeset dana i četrdeset  noći. Niti je kruha jeo niti je vode pio. Tada je na ploče ispisao  riječi Saveza - Deset zapovijedi.</p> 
 <p><a name="an_34:29">34:29</a> Napokon Mojsije siđe sa Sinajskog brda. Silazeći s brda, nosio je u rukama ploče Svjedočanstva. Nije ni znao da iz njegova  lica, zbog razgovora s Jahvom, izbija svjetlost. </p> 
 <p><a name="an_34:30">34:30</a> Kad su Aron  i svi Izraelci vidjeli kako iz Mojsijeva lica izbija svjetlost, ne usudiše se k njemu pristupiti. </p> 
 <p><a name="an_34:31">34:31</a> Onda ih Mojsije zovnu.  Tada k njemu dođoše Aron i sve starješine zajednice. I Mojsije  razgovaraše s njima. </p> 
 <p><a name="an_34:32">34:32</a> Poslije k njemu dođoše i svi Izraelci, pa im on priopći sve što mu je naložio Jahve na Sinajskom brdu. </p> 
 <p><a name="an_34:33">34:33</a> Kad je Mojsije završio razgovor s njima, prevuče preko svoga  lica koprenu. </p> 
 <p><a name="an_34:34">34:34</a> Kad bi god Mojsije ulazio pred Jahvu da s njim  razgovara, koprenu bi skinuo dok opet ne bi izišao. Kad bi izlazio  da Izraelcima kaže što mu je naređeno, </p> 
 <p><a name="an_34:35">34:35</a> Izraelci bi vidjeli  kako iz Mojsijeva lica izbija svjetlost. Tada bi Mojsije opet  prevukao koprenu preko lica dok ne uđe da s Jahvom govori.</p> 
 <p><a name="an_35:1">35:1</a> Mojsije sazva svu zajednicu sinova Izraelovih pa im reče:  "Ovo vam je Jahve naložio da činite: </p> 
 <p><a name="an_35:2">35:2</a> Neka se posao obavlja  šest dana. Sedmi dan neka vam bude sveti dan, dan potpunog počinka  u čast Jahvi. Tko bi radio u taj dan neka se kazni smrću. </p> 
 <p><a name="an_35:3">35:3</a> Na  subotnji dan ni vatre ne ložite po svojim stanovima."</p> 
 <p><a name="an_35:4">35:4</a> Nadalje Mojsije reče svoj zajednici izraelskoj: "Ovo je  Jahve naredio: </p> 
 <p><a name="an_35:5">35:5</a> Među sobom pokupite prinos Jahvi! Tko god je  plemenita srca neka Jahvi donese prinos: zlata, srebra i tuča; </p> 
 <p><a name="an_35:6">35:6</a> ljubičastog, crvenog i tamnocrvenog prediva i prepredenog  lana; </p> 
 <p><a name="an_35:7">35:7</a> učinjenih ovnujskih koža, onda finih koža, bagremova  drva, </p> 
 <p><a name="an_35:8">35:8</a> ulja za svjetlo, mirodija za ulje pomazanja i miomirisni  tamjan; </p> 
 <p><a name="an_35:9">35:9</a> oniksa i drugoga dragog kamenja za umetanje u oplećak  i naprsnik.</p> 
 <p><a name="an_35:10">35:10</a> A svi koji su među vama vješti neka dođu praviti što  je Jahve naredio: </p> 
 <p><a name="an_35:11">35:11</a> Prebivalište, njegov Šator i pokrov; njegove  kuke i trenice, njegove priječnice i stupce; njegova podnožja; </p> 
 <p><a name="an_35:12">35:12</a> njegov Kovčeg i motke; Pomirilište pa zavjesu za zaklon; </p> 
 <p><a name="an_35:13">35:13</a> stol s njegovim motkama i sve njegove potrepštine; prinesene  hljebove; </p> 
 <p><a name="an_35:14">35:14</a> svijećnjak za svjetlo, njegov pribor i njegove  svijeće, onda ulje za svjetlo; </p> 
 <p><a name="an_35:15">35:15</a> kadioni žrtvenik i njegove  motke; ulje za pomazanje i miomirisni tamjan; zastorak na ulazu  u Prebivalište; </p> 
 <p><a name="an_35:16">35:16</a> žrtvenik za žrtve paljenice s njegovom rešetkom  od tuča; motke za nj i sav njegov pribor; umivaonik i njegov  stalak; </p> 
 <p><a name="an_35:17">35:17</a> zastore za dvorište; stupce i njihova podnožja, pa  zastor na ulazu u dvorište; </p> 
 <p><a name="an_35:18">35:18</a> kočiće za Prebivalište i kočiće  za dvorište s njihovim uzicama; </p> 
 <p><a name="an_35:19">35:19</a> svečano ruho za vršenje službe  u Svetištu - posvećena odijela za svećenika Arona i odijela za  svećeničku službu njegovih sinova."</p> 
 <p><a name="an_35:20">35:20</a> Nato se sva izraelska zajednica povuče ispred Mojsija. </p> 
 <p><a name="an_35:21">35:21</a> A onda svatko koga je srce vuklo i duša poticala dođe noseći  svoj prinos u čast Jahvi za gradnju Šatora sastanka, za svaku  službu u njemu i za posvećena odijela. </p> 
 <p><a name="an_35:22">35:22</a> Strčaše se muževi  i žene: svi koje je srce vuklo donesoše zapinjača, naušnica,  prstenja, narukvica, ogrlica i svakovrsna zlatnog nakita; svi  koji bijahu zavjetovali kakvu zlatninu u čast Jahvi. </p> 
 <p><a name="an_35:23">35:23</a> Svi  kod kojih se našlo ljubičastog, crvenog i tamnocrvenog prediva  i prepredenog lana, učinjenih ovnujskih koža ili finih koža donesoše  svoje. </p> 
 <p><a name="an_35:24">35:24</a> Nadalje, svatko tko je mogao dati kakav dar u srebru  ili tuču donese to kao prinos u čast Jahvi. Svatko u koga se  našlo bagremova drva za upotrebu u bilo kojem poslu, donese ga. </p> 
 <p><a name="an_35:25">35:25</a> Sve žene koje su bile vješte prele su svojim rukama i donosile  što bijahu oprele: ljubičastog, crvenog i tamnocrvenog prediva  i prepredenog lana. </p> 
 <p><a name="an_35:26">35:26</a> Sve opet žene koje je njihovo srce poticalo  zbog njihove vještine prele su kostrijet. </p> 
 <p><a name="an_35:27">35:27</a> Glavari su donosili  oniksa i drugoga dragog kamenja za umetanje u oplećak i naprsnik; </p> 
 <p><a name="an_35:28">35:28</a> pa mirodije i ulje za svjetlo, ulje za pomazanje i miomirisni  tamjan. </p> 
 <p><a name="an_35:29">35:29</a> I tako Izraelci - svi ljudi i sve žene koje je srce  poticalo da pridonesu bilo što poslu koji je Jahve po Mojsiju  naredio da se izvrši - donesoše to kao dragovoljan prinos u čast  Jahvi. </p> 
 <p><a name="an_35:30">35:30</a> Potom reče Mojsije Izraelcima: "Vidite! Jahve je po imenu  pozvao Besalela, sina Urijeva, od koljena Hurova a iz plemena  Judina. </p> 
 <p><a name="an_35:31">35:31</a> Njega je napunio duhom Božjim, dao mu umješnost,  sposobnost i razumijevanje u svim poslovima: </p> 
 <p><a name="an_35:32">35:32</a> da zamišlja  nacrte i da radove izvodi od zlata, srebra i tuča; </p> 
 <p><a name="an_35:33">35:33</a> da reže  dragulje za umetanje; da urezuje u drvetu i da umješno radi svaki  posao. </p> 
 <p><a name="an_35:34">35:34</a> Njemu i Oholiabu, sinu Ahisamakovu, od plemena Danova, udijeli i sposobnost da poučavaju druge. </p> 
 <p><a name="an_35:35">35:35</a> Obdari ih umještvom  u svakom poslu rezbarskom, krojačkom, veziljskom i tkalačkom;  oni tkaju tkanine od ljubičastog, crvenog i tamnocrvenog prediva  i prepredenog lana, sposobni su u svakom poslu i vješti u nacrtima.</p> 
 <p><a name="an_36:1">36:1</a> Stoga neka Besalel, Oholiab i svi vještaci koje je Jahve obdario  vještinom i sposobnošću da vješto izvedu sve poslove oko podizanja  Svetišta obave sve kako je Jahve naredio."</p> 
 <p><a name="an_36:2">36:2</a> Mojsije onda pozva Besalela, Oholiaba i sve one što ih  je Jahve obdario vještinom; sve koje je srce poticalo da se prihvate  posla i izvedu ga. </p> 
 <p><a name="an_36:3">36:3</a> Oni preuzmu od Mojsija sve prinose koje  Izraelci bijahu donijeli da se izvedu poslovi oko podizanja Svetišta.  Ali kako su oni i dalje donosili prinose jutro za jutrom, </p> 
 <p><a name="an_36:4">36:4</a> svi  majstori koji su gradili Svetište dođu - svaki s posla na kojem  je radio - </p> 
 <p><a name="an_36:5">36:5</a> i reknu Mojsiju: "Svijet donosi mnogo više nego  što je potrebno za izvođenje posla koji nam je Jahve naredio  da izvedemo." </p> 
 <p><a name="an_36:6">36:6</a> Zato Mojsije izda naredbu koju po taboru proglase:  "Neka više nijedan čovjek ni žena ne donosi nikakva priloga za  Svetište!" Tako ustave narod te nije donosio novih darova. </p> 
 <p><a name="an_36:7">36:7</a> Što  imahu bijaše dosta da se izvede sve djelo; i još je pretjecalo.</p> 
 <p><a name="an_36:8">36:8</a> I tako najvještiji ljudi među radnicima naprave Prebivalište.  Načine ga od deset zavjesa od prepredenog lana i ljubičastog, crvenog i tamnocrvenog prediva. Na njima bijahu izvezeni likovi  kerubina. </p> 
 <p><a name="an_36:9">36:9</a> Dužina je svake zavjese iznosila dvadeset osam lakata, a širina svake zavjese četiri lakta. Sve su zavjese bile iste  mjere. </p> 
 <p><a name="an_36:10">36:10</a> Pet zavjesa sastave jednu s drugom, a pet drugih zavjesa  sastave opet jednu s drugom. </p> 
 <p><a name="an_36:11">36:11</a> Na rubu posljednje od zavjesa  sastavljenih u jedno načine petlje od modre vune; jednako ih  načine i na rubu posljednje zavjese drugoga dijela; </p> 
 <p><a name="an_36:12">36:12</a> načine  pedeset petlji na jednome komadu, a pedeset na rubu zavjese drugoga  komada. Petlje su stajale jedna spram druge. </p> 
 <p><a name="an_36:13">36:13</a> Onda naprave  pedeset zlatnih kopča pa sastave zavjese kopčama jednu s drugom.  Tako je Prebivalište bilo kao jedna cjelina. </p> 
 <p><a name="an_36:14">36:14</a> Zatim za Šator  povrh Prebivališta načine zavjese od kostrijeti; načine ih jedanaest. </p> 
 <p><a name="an_36:15">36:15</a> Dužina svake zavjese bila je trideset lakata, a širina četiri  lakta. Tih jedanaest zavjesa bilo je iste mjere. </p> 
 <p><a name="an_36:16">36:16</a> Sastave  pet zavjesa za se, a šest drugih opet za se. </p> 
 <p><a name="an_36:17">36:17</a> Naprave pedeset  petlji na rubu zavjese jednoga komada, a pedeset načine na rubu  drugoga komada. </p> 
 <p><a name="an_36:18">36:18</a> Načine i pedeset kopča od tuča da sastave  Šator zajedno, tako da bude jedna cjelina. </p> 
 <p><a name="an_36:19">36:19</a> Zatim naprave  pokrov za Šator od učinjenih ovnujskih koža, a povrh njega drugi, od finih koža.</p> 
 <p><a name="an_36:20">36:20</a> Trenice nauzgor za Prebivalište izrade od bagremova drva. </p> 
 <p><a name="an_36:21">36:21</a> Duljina je svake trenice bila deset lakata, a širina lakat  i pol. </p> 
 <p><a name="an_36:22">36:22</a> Svaka je trenica imala dva klina da je drže uspravno.  To su napravili na svakoj trenici za Šator. </p> 
 <p><a name="an_36:23">36:23</a> Trenice za Prebivalište  napravili su ovako: dvadeset trenica za južnu stranu; </p> 
 <p><a name="an_36:24">36:24</a> napravili  su četrdeset podnožja od srebra pod dvadeset trenica - dva podnožja  pod prvu trenicu za njezina dva klina i dva podnožja pod svaku  slijedeću trenicu za njezina dva klina. </p> 
 <p><a name="an_36:25">36:25</a> Za drugu, sjevernu, stranu Prebivališta naprave dvadeset trenica </p> 
 <p><a name="an_36:26">36:26</a> i za njih četrdeset  podnožja od srebra - dva podnožja pod prvu trenicu, a po dva  podnožja pod svaku slijedeću trenicu. </p> 
 <p><a name="an_36:27">36:27</a> Prebivalištu straga, prema zapadu, napraviše šest trenica. </p> 
 <p><a name="an_36:28">36:28</a> Naprave i dvije trenice  za uglove Prebivališta straga. </p> 
 <p><a name="an_36:29">36:29</a> Pri dnu su bile rastavljene, ali su se pri vrhu, kod prvoga koluta, sastajale. Tako su ih  obje postavili za dva ugla. </p> 
 <p><a name="an_36:30">36:30</a> Bilo je osam trenica s njihovim  podnožjima od srebra: šesnaest podnožja, pod svakom trenicom  dva. </p> 
 <p><a name="an_36:31">36:31</a> Načine priječnice od bagremova drva: pet njih za trenice  s jedne strane Prebivališta, </p> 
 <p><a name="an_36:32">36:32</a> a pet opet priječnica za trenice  s druge strane Prebivališta te pet priječnica za trenice Prebivalištu  straga, prema zapadu. </p> 
 <p><a name="an_36:33">36:33</a> Onda načine središnju priječnicu što  je prolazila sredinom trenica s kraja na kraj. </p> 
 <p><a name="an_36:34">36:34</a> Trenice oblože  zlatom, a njihove kolutove, kroz koje su priječnice bile provučene, načine od zlata. I priječnice oblože zlatom.</p> 
 <p><a name="an_36:35">36:35</a> Naprave zavjesu od ljubičastog, crvenog i tamnocrvenog  prediva i prepredenog lana; načine je s izvezenim kerubinima. </p> 
 <p><a name="an_36:36">36:36</a> Za nju naprave četiri stupa od bagremova drva i oblože ih  zlatom. Kuke su im bile od zlata, a saliju im i četiri podnožja  od srebra. </p> 
 <p><a name="an_36:37">36:37</a> Na ulazu u Šator naprave zavjesu od ljubičastog, crvenog i tamnocrvenog prediva i prepredenog lana, umjetnički  protkanu, i za nju pet stupčića s njihovim kukama. Vrhove stupčića  i njihove šipke oblože zlatom, dok im pet podnožja naprave od  tuča. </p> 
 <p><a name="an_37:1">37:1</a> Besalel napravi Kovčeg od bagremova drva, dug dva i pol lakta, širok lakat i pol, a lakat i pol visok. </p> 
 <p><a name="an_37:2">37:2</a> Iznutra ga i izvana  okuje čistim zlatom. Naokolo mu napravi zlatan završni pojas. </p> 
 <p><a name="an_37:3">37:3</a> I salije mu četiri koluta na njegova četiri ugla: dva koluta  s jedne strane, a dva koluta s njegove druge strane. </p> 
 <p><a name="an_37:4">37:4</a> Napravi  i motke od bagremova drva i u zlato ih okuje; </p> 
 <p><a name="an_37:5">37:5</a> onda provuče  motke kroz kolutove Kovčegu sa strane za nošenje Kovčega. </p> 
 <p><a name="an_37:6">37:6</a> Zatim  napravi Pomirilište od čistoga zlata, dva i pol lakta dugo, a  lakat i pol široko. </p> 
 <p><a name="an_37:7">37:7</a> Napravi i dva kerubina od kovanoga zlata, na dva kraja Pomirilišta: </p> 
 <p><a name="an_37:8">37:8</a> jednoga kerubina na jednome kraju, a drugoga kerubina na drugome kraju. Kerubine na oba kraja načini  u jednome komadu s Pomirilištem. </p> 
 <p><a name="an_37:9">37:9</a> Kerubini imali uzdignuta  i raširena krila, zaklanjali njima Pomirilište. Bili su licem  okrenuti jedan prema drugome, tako da su im lica gledala u Pomirilište.</p> 
 <p><a name="an_37:10">37:10</a> Od bagremova drva načini stol, dva lakta dug, lakat širok, a lakat i pol visok. </p> 
 <p><a name="an_37:11">37:11</a> Obloži ga čistim zlatom i od zlata  mu naokolo načini završni pojas. </p> 
 <p><a name="an_37:12">37:12</a> I načini mu obrub unaokolo, podlanicu širok. A za obrub naokolo načini zlatan završni pojas. </p> 
 <p><a name="an_37:13">37:13</a> Salije mu četiri zlatna koluta. Kolutove onda pričvrsti za  njegova četiri nožna ugla. </p> 
 <p><a name="an_37:14">37:14</a> Kolutovi su bili tik pod obrubom, kao kvake za motke, da se stol može nositi. </p> 
 <p><a name="an_37:15">37:15</a> Motke za nošenje  stola načinio je od bagremova drva i zlatom ih obložio. </p> 
 <p><a name="an_37:16">37:16</a> A  pribor što se držao na stolu - njegove zdjele, varjače, vrčeve  i pehare za izlijevanje prinosa - napravio je od čistoga zlata.</p> 
 <p><a name="an_37:17">37:17</a> Od čistoga zlata načini i svijećnjak. Svijećnjak - njegovo  podnožje i stalak - skova. Njegove čaše - čaške i latice - bile  su u jednome komadu s njim. </p> 
 <p><a name="an_37:18">37:18</a> Šest je krakova izbijalo s njegovih  strana: tri kraka svijećnjaka s jedne strane, a tri kraka svijećnjaka  s druge strane. </p> 
 <p><a name="an_37:19">37:19</a> Na jednome kraku bile su tri čaše u obliku  bademova cvijeta, svaka sa svojom čaškom i laticama. Na drugome  opet kraku bile su tri čaše u obliku bademova cvijeta, svaka  s čaškom i laticama. Tako je bilo na svih šest krakova što izbijahu  iz svijećnjaka. </p> 
 <p><a name="an_37:20">37:20</a> Na samome svijećnjaku bile su četiri čaše  u obliku bademova cvijeta, svaka s čaškom i laticama: </p> 
 <p><a name="an_37:21">37:21</a> čaška, u jednom komadu s njim, pod prva dva kraka; pa konačno čaška, u jednom komadu s njim, pod zadnja dva kraka. Tako na svih šest  krakova što su iz njega izbijali. </p> 
 <p><a name="an_37:22">37:22</a> Njihove čaške i njihove  peteljke bile su u jednom komadu s njim; sve to od čistoga kovanog  zlata. </p> 
 <p><a name="an_37:23">37:23</a> A od čistoga zlata napravi mu i sedam svjetiljaka, usekače i pepeljare. </p> 
 <p><a name="an_37:24">37:24</a> Svijećnjak i sav njegov pribor načini  od jednoga talenta čistoga zlata.</p> 
 <p><a name="an_37:25">37:25</a> Kadioni je žrtvenik napravio od bagremova drva, lakat  dug, lakat širok - u četvorinu - a dva lakta visok. Roščići su  mu bili u jednom komadu s njim. </p> 
 <p><a name="an_37:26">37:26</a> Obloži mu čistim zlatom plohu, strane naokolo i njegove roščiće. Načini mu naokolo završni  pojas od zlata. </p> 
 <p><a name="an_37:27">37:27</a> Na njemu načini i dva zlatna koluta na oprečnim  stranama, ispod završnog pojasa, da služe motkama za kvake kad  se na njima nosi. </p> 
 <p><a name="an_37:28">37:28</a> Motke načini od bagremova drva pa ih obloži  zlatom. </p> 
 <p><a name="an_37:29">37:29</a> Onda pripravi posvećeno ulje za pomazanje i čisti  kad mirisni, onako kako ga pravi pomastar.</p> 
 <p><a name="an_38:1">38:1</a> Od bagremova drva napravi žrtvenik za žrtve paljenice, pet  lakata dug, pet lakata širok - u četvorinu - a tri lakta visok. </p> 
 <p><a name="an_38:2">38:2</a> Na njegova četiri ugla načini mu četiri roga. Rogovi su bili  u jednom komadu s njim. Onda ga obloži tučem. </p> 
 <p><a name="an_38:3">38:3</a> A načini i sav  pribor za žrtvenik: lonce, strugače, kotliće, viljuške i kadionike;  sav mu je ovaj pribor načinio od tuča. </p> 
 <p><a name="an_38:4">38:4</a> Za žrtvenik zatim načini  rešetku u obliku mrežice od tuča ispod izbočine; zahvaćala mu  je do sredine. </p> 
 <p><a name="an_38:5">38:5</a> Salije četiri koluta na četiri ugla tučane  rešetke da služe kao kvake za motke. </p> 
 <p><a name="an_38:6">38:6</a> Motke načini od bagremova  drva pa ih obloži tučem. </p> 
 <p><a name="an_38:7">38:7</a> Onda provuče motke kroz kolutove  na objema stranama žrtvenika da se na njima nosi. Napravio ga  je šuplja - od dasaka.</p> 
 <p><a name="an_38:8">38:8</a> A zatim, od zrcala žena koje su posluživale na vratima  Šatora sastanka, načini tučani umivaonik i tučani stalak za nj.</p> 
 <p><a name="an_38:9">38:9</a> Onda načini dvorište. Na južnoj strani dvorišta bijahu  zavjese od prepredenog lana, stotinu lakata duge. </p> 
 <p><a name="an_38:10">38:10</a> Njihovih  dvadeset stupova sa dvadeset podnožja bilo je od tuča, dok su  kuke na stupovima i njihove šipke bile od srebra. </p> 
 <p><a name="an_38:11">38:11</a> Od stotinu  lakata bile su zavjese i sa sjeverne strane. Njihovih dvadeset  stupova sa dvadeset podnožja bilo je od tuča, dok su kuke na  stupovima i njihove šipke bile od srebra. </p> 
 <p><a name="an_38:12">38:12</a> Sa zapadne strane  bijahu zavjese od pedeset lakata, sa deset stupova i deset njihovih  podnožja. Kuke su na stupovima i njihove šipke bile od srebra. </p> 
 <p><a name="an_38:13">38:13</a> Sprijeda, s istoka, zavjese od pedeset lakata. </p> 
 <p><a name="an_38:14">38:14</a> S jedne  strane vrata zavjese su bile petnaest lakata, sa tri stupca i  njihova tri podnožja. </p> 
 <p><a name="an_38:15">38:15</a> Tako i s druge strane - dakle, na obje  strane dvorišnih vrata - bile su zavjese od petnaest lakata,  sa tri stupca i njihova tri podnožja. </p> 
 <p><a name="an_38:16">38:16</a> Sve su zavjese oko  dvorišta bile od prepredenog lana. </p> 
 <p><a name="an_38:17">38:17</a> Podnožja za stupove bila  su od tuča, a kuke na stupovima i njihove šipke od srebra. Vrhovi  stupova bili su srebrom obloženi. Sve šipke na dvorišnim stupovima  bijahu od srebra. </p> 
 <p><a name="an_38:18">38:18</a> Zavjesa na dvorišnim vratima - izvezena  - bila je od ljubičastog, crvenog i tamnocrvenog prediva i prepredenog  lana. Dvadeset je lakata bila duga; visoka, po širini, pet lakata  kao i dvorišne zavjese. </p> 
 <p><a name="an_38:19">38:19</a> Bila su četiri njihova stupa sa četiri  podnožja od tuča. Kuke na stupovima bile su od srebra. Vrhovi  stupova bili su srebrom obloženi, a njihove šipke bile su srebrne. </p> 
 <p><a name="an_38:20">38:20</a> Svi kočići unutar Prebivališta bili su od tuča.</p> 
 <p><a name="an_38:21">38:21</a> To je popis stvari za Prebivalište - Prebivalište Svjedočanstva, koji je sastavljen na zapovijed Mojsijevu trudom levita pod  vodstvom Itamara, sina svećenika Arona.</p> 
 <p><a name="an_38:22">38:22</a> Besalel, Urijev sin, iz koljena Hurova od plemena Judina  napravio je sve što je Jahve Mojsiju naredio. </p> 
 <p><a name="an_38:23">38:23</a> S njim je bio  Oholiab, sin Ahisamakov, iz plemena Danova, rezbar, krojač i  vezilac za ljubičasto, crveno i tamnocrveno predivo i prepredeni  lan. </p> 
 <p><a name="an_38:24">38:24</a> Sve zlato što je utrošeno u radove oko Svetišta - zlato  posvećeno prinosom - iznosilo je: dvadeset i devet talenata i  sedam stotina trideset šekela u hramskim šekelima. </p> 
 <p><a name="an_38:25">38:25</a> A srebro, sabrano prigodom upisivanja zajednice - </p> 
 <p><a name="an_38:26">38:26</a> to jest beku po  glavi, odnosno pola šekela prema hramskom šekelu, od svakoga  koji je bio upisan, od dvadeset godina pa naprijed - iznosilo  je: stotinu talenata i tisuću sedam stotina sedamdeset i pet  šekela u hramskim šekelima. Bilo je upisanih: šest stotina tri  tisuće i petsto pedeset. </p> 
 <p><a name="an_38:27">38:27</a> Stotinu talenata srebra otišlo je  za salijevanje podnožja Svetištu i zavjesi: sto podnožja od sto  talenata - talenat za podnožje. </p> 
 <p><a name="an_38:28">38:28</a> A od tisuću sedam stotina  sedamdeset i pet šekela načinio je kuke za stupove, obložio njihove  vrhove i napravio šipke za njih. </p> 
 <p><a name="an_38:29">38:29</a> Tuč od žrtve prikaznice  iznosio je sedamdeset talenata i dvije tisuće četiri stotine  šekela. </p> 
 <p><a name="an_38:30">38:30</a> Od njega je načinio: podnožja za ulaz u Šator sastanka, žrtvenik od tuča s njegovom tučanom rešetkom i sav pribor za  žrtvenik; </p> 
 <p><a name="an_38:31">38:31</a> dalje, podnožja oko dvorišta, podnožja za dvorišni  ulaz; sve kočiće za Prebivalište i sve kočiće oko dvorišta.  </p> 
 <p><a name="an_39:1">39:1</a> Od ljubičastog, crvenog i tamnocrvenog prediva naprave lijepo  izrađeno ruho za službu u Svetištu; naprave svetu odjeću Aronu, kako je Jahve naredio Mojsiju.</p> 
 <p><a name="an_39:2">39:2</a> Oplećak naprave od zlata, ljubičastog, crvenog i tamnocrvenog  prediva i prepredenog lana. </p> 
 <p><a name="an_39:3">39:3</a> Skuju zlatne pločice, a onda ih  na niti izrežu da ih vještački uvezu u ljubičasto, crveno i tamnocrveno  predivo i prepredeni lan. </p> 
 <p><a name="an_39:4">39:4</a> Za oplećak naprave poramenice koje  su bile s njim sastavljene na svoja dva kraja; </p> 
 <p><a name="an_39:5">39:5</a> tkanica što  je na njemu stajala bila je napravljena od zlata, ljubičastog, crvenog i tamnocrvenog prediva i prepredenog lana kao i on,  i u jednome komadu s njim, kako je Jahve naredio Mojsiju. </p> 
 <p><a name="an_39:6">39:6</a> Kamenje  oniksa optoče obrubom od zlata. Na njima su, kao što se režu  pečati, bila urezana imena Izraelovih sinova. </p> 
 <p><a name="an_39:7">39:7</a> Njih stave na  poramenice oplećka da budu spomen-kamenje sinovima Izraelovim, kako je Jahve naredio Mojsiju.</p> 
 <p><a name="an_39:8">39:8</a> I naprsnik izrade radovima vještaka kao i oplećak: od  zlata, ljubičastog, crvenog i tamnocrvenog prediva i prepredenog  lana. </p> 
 <p><a name="an_39:9">39:9</a> Naprsnik načiniše četverouglast, dvostruk; bio je pedalj  dug, pedalj širok, a predvostručen. </p> 
 <p><a name="an_39:10">39:10</a> Umetnu u nj četiri reda  dragulja. Prvi red bijaše od rubina, topaza i alema; </p> 
 <p><a name="an_39:11">39:11</a> drugi  red od smaragda, safira i ametista; </p> 
 <p><a name="an_39:12">39:12</a> treći red od hijacinta, ahata i leca; </p> 
 <p><a name="an_39:13">39:13</a> a četvrti red od krizolita, oniksa i jaspisa.  Sve je bilo zlatom obrubljeno. </p> 
 <p><a name="an_39:14">39:14</a> Na kamenima su bila imena  Izraelovih sinova. Na broj ih je bilo dvanaest, kao i njihovih  imena. Bila su urezana kao i pečati - svaki kamen s imenom jednoga  od dvanaest plemena. </p> 
 <p><a name="an_39:15">39:15</a> Za naprsnik naprave lančiće od čistoga  zlata kao zasukane uzice. </p> 
 <p><a name="an_39:16">39:16</a> Naprave zatim dva zlatna okvira  i dva zlatna kolutića pa pričvrste oba kolutića za dva gornja  ugla naprsnika. </p> 
 <p><a name="an_39:17">39:17</a> Sad privežu ovdje zasukane uzice od zlata  za dva kolutića što su bila pričvšćena za uglove naprsnika. </p> 
 <p><a name="an_39:18">39:18</a> Druga  dva kraja zasukanih uzica pričvrste za dva okvira. Tako ih povežu  za poramenice oplećka sprijeda. </p> 
 <p><a name="an_39:19">39:19</a> Potom načine dva zlatna kolutića  pa ih pričvrste za dva kraja naprsnika uz nutarnji rub, okrenut  prema oplećku. </p> 
 <p><a name="an_39:20">39:20</a> Još naprave dva zlatna kolutića te ih pričvrste  za donji, prednji kraj poramenice oplećka, pokraj mjesta gdje  se veže, povrh tkanice oplećka. </p> 
 <p><a name="an_39:21">39:21</a> Svežu kolutiće naprsnika  s kolutićima oplećka modrom vrpcom, tako da naprsnik stoji nad  tkanicom oplećka i da se s oplećka ne mogne odvojiti, kako je  Jahve Mojsiju naredio.</p> 
 <p><a name="an_39:22">39:22</a> Naprave i ogrtač za oplećak, sav satkan od ljubičastog  prediva. </p> 
 <p><a name="an_39:23">39:23</a> U sredini je ogrtača bio prorez kao otvor na oklopu, prorez naokolo opšiven, da se ogrtač ne podere. </p> 
 <p><a name="an_39:24">39:24</a> O donjem  rubu ogrtača načine šipke od ljubičastog, crvenog i tamnocrvenog  prediva i prepredenog lana. </p> 
 <p><a name="an_39:25">39:25</a> A načine i zvonca od čistog zlata, pa zvonca privežu među šipke; sve naokolo donjeg ruba ogrtača  između šipaka: </p> 
 <p><a name="an_39:26">39:26</a> zvonce pa šipak, zvonce pa šipak okolo donjeg  ruba ogrtača za vršenje službe, kako je Jahve naredio Mojsiju.</p> 
 <p><a name="an_39:27">39:27</a> Zatim od otkanog lana načine košulje Aronu i njegovim  sinovima; </p> 
 <p><a name="an_39:28">39:28</a> a naprave i mitru od lana i kape od lana; platnene  gaće načine od prepredenog lana. </p> 
 <p><a name="an_39:29">39:29</a> I pasovi su bili od prepredenog  lana i od ljubičastog, crvenog i tamnocrvenog prediva, iglama  izvezeni, kako je Jahve Mojsiju naredio.</p> 
 <p><a name="an_39:30">39:30</a> Načine i ploču, sveti vijenac, od čistoga zlata i na  njoj urežu natpis kako se urezuje na pečatnome prstenu: "Posvećen  Jahvi." </p> 
 <p><a name="an_39:31">39:31</a> Za nju privežu modru vrpcu da je mogu svezati na  vrhu mitre, kako je Jahve naredio Mojsiju.</p> 
 <p><a name="an_39:32">39:32</a> Tako su bili završeni svi radovi na Prebivalištu, Šatoru  sastanka. Izraelci su sve načinili onako kako je Jahve Mojsiju  naredio da načine.</p> 
 <p><a name="an_39:33">39:33</a> Onda donesu Mojsiju Prebivalište, Šator i sav njegov  pribor: njegove kuke, njegove trenice, njegove priječnice, njegove  stupove i njegova podnožja; </p> 
 <p><a name="an_39:34">39:34</a> pokrov od učinjenih ovnujskih  koža, pokrov od finih koža, zavjesu za zaklon; </p> 
 <p><a name="an_39:35">39:35</a> Kovčeg svjedočanstva  s njegovim motkama i Pomirilištem; </p> 
 <p><a name="an_39:36">39:36</a> stol i sav njegov pribor, prinesene hljebove, </p> 
 <p><a name="an_39:37">39:37</a> svijećnjak od čistoga zlata s njegovim  svijećama - svijeće već u red stavljene - i sav njegov pribor  i ulje za svjetlo; </p> 
 <p><a name="an_39:38">39:38</a> zlatni žrtvenik, ulje za pomazanje, miomirisni  tamjan i zavjesu za ulaz Šatora; </p> 
 <p><a name="an_39:39">39:39</a> žrtvenik od tuča s tučanom  rešetkom; njegove motke i sav njegov pribor; umivaonik i njegov  stalak; </p> 
 <p><a name="an_39:40">39:40</a> zavjese za dvorište; njihove stupove i njihova podnožja, zavjesu za dvorišni ulaz, njegova užeta i njihove kočiće - sav  pribor za službu u Prebivalištu, za Šator sastanka; </p> 
 <p><a name="an_39:41">39:41</a> lijepo  izrađeno ruho za službu u Svetištu - svetu odjeću za svećenika  Arona i odijela za svećeničku službu njegovih sinova. </p> 
 <p><a name="an_39:42">39:42</a> Upravo  kako je Jahve Mojsiju naredio, tako su Izraelci sav posao obavili.</p> 
 <p><a name="an_39:43">39:43</a> Mojsije pregleda sve radove i utvrdi da su ih dovršili:  kako je Jahve naredio, onako su ih i napravili. I Mojsije ih  blagoslovi. </p> 
 <p><a name="an_40:1">40:1</a> Reče Jahve Mojsiju: </p> 
 <p><a name="an_40:2">40:2</a> "Na prvi dan prvoga mjeseca podigni  Prebivalište, Šator sastanka. </p> 
 <p><a name="an_40:3">40:3</a> Ondje postavi Kovčeg svjedočanstva, onda Kovčeg zakloni zavjesom. </p> 
 <p><a name="an_40:4">40:4</a> Potom unesi stol i što na nj  spada poredaj; unesi i svijećnjak i svijeće mu pripremi. </p> 
 <p><a name="an_40:5">40:5</a> A  zlatni žrtvenik za kađenje postavi pred Kovčeg svjedočanstva.  Onda objesi zastor nad ulazom u Prebivalište. </p> 
 <p><a name="an_40:6">40:6</a> Stavi žrtvenik  za žrtve paljenice pred ulaz Prebivališta, Šatora sastanka. </p> 
 <p><a name="an_40:7">40:7</a> Između  Šatora sastanka i žrtvenika smjesti umivaonik i u nj nalij vode. </p> 
 <p><a name="an_40:8">40:8</a> Naokolo napravi dvorište i objesi zastor nad dvorišnim ulazom. </p> 
 <p><a name="an_40:9">40:9</a> Zatim uzmi ulja za pomazanje pa pomaži Prebivalište i sve  što je u njemu; posveti ga i sav njegov pribor, pa će svetim  postati. </p> 
 <p><a name="an_40:10">40:10</a> Pomaži potom žrtvenik za žrtve paljenice i sav njegov  pribor; posveti žrtvenik i presvetim će žrtvenik postati. </p> 
 <p><a name="an_40:11">40:11</a> Pomaži  umivaonik s njegovim stalkom: posveti ga! </p> 
 <p><a name="an_40:12">40:12</a> Dovedi zatim Arona  i njegove sinove na ulaz Šatora sastanka pa ih operi vodom. </p> 
 <p><a name="an_40:13">40:13</a> Stavi  onda na Arona posvećenu odjeću; pomaži ga i posveti da mi služi  kao svećenik. </p> 
 <p><a name="an_40:14">40:14</a> Dovedi i njegove sinove, na njih stavi košulje </p> 
 <p><a name="an_40:15">40:15</a> i pomaži ih, kako si pomazao i njihova oca, da mi služe kao  svećenici. Njihovo pomazanje neka ih uvede u vječno svećenstvo  u sve njihove naraštaje."</p> 
 <p><a name="an_40:16">40:16</a> Tako Mojsije učini. Kako mu je Jahve naredio, sve je  tako i učinio. </p> 
 <p><a name="an_40:17">40:17</a> Prvoga dana prvoga mjeseca druge godine Prebivalište  bi podignuto. </p> 
 <p><a name="an_40:18">40:18</a> Ovako Mojsije namjesti Prebivalište: razmjesti  njegova podnožja, onda uspravi njegove trenice, zatim postavi  priječnice i podiže stupove. </p> 
 <p><a name="an_40:19">40:19</a> Zatim raspne Šator nad Prebivalište, a povrh njega stavi pokrov Šatora, kako je Jahve Mojsiju naredio. </p> 
 <p><a name="an_40:20">40:20</a> Uze onda Svjedočanstvo i stavi ga u Kovčeg; na Kovčeg postavi  motke; onda stavi Pomirilište ozgo na Kovčeg. </p> 
 <p><a name="an_40:21">40:21</a> Potom unese  Kovčeg u Prebivalište; objesi zavjesu za zaklon. Tako zastre  Kovčeg svjedočanstva, kako je Jahve i naredio Mojsiju. </p> 
 <p><a name="an_40:22">40:22</a> Zatim  postavi stol u Šator sastanka, Prebivalištu sa sjeverne strane, ali izvan zavjese. </p> 
 <p><a name="an_40:23">40:23</a> Po njemu poreda kruhove pred Jahvom,  kako je Jahve naredio Mojsiju. </p> 
 <p><a name="an_40:24">40:24</a> Onda smjesti svijećnjak u  Šator sastanka naprama stolu, na južnoj strani Prebivališta. </p> 
 <p><a name="an_40:25">40:25</a> I postavi svjetiljke pred Jahvom, kako je Jahve naredio Mojsiju. </p> 
 <p><a name="an_40:26">40:26</a> Zlatni žrtvenik smjesti u Šator sastanka, pred zavjesu. </p> 
 <p><a name="an_40:27">40:27</a> Na  njemu zapali miomirisnog tamjana, kako je Jahve naredio Mojsiju. </p> 
 <p><a name="an_40:28">40:28</a> Poslije toga stavi zavjesu na ulaz u Prebivalište. </p> 
 <p><a name="an_40:29">40:29</a> Kod  ulaza u Prebivalište, u Šator sastanka, postavi žrtvenik za žrtve  paljenice. Na njemu prinese žrtvu paljenicu i žrtvu od žita,  kako je Jahve naredio Mojsiju. </p> 
 <p><a name="an_40:30">40:30</a> Između Šatora sastanka i žrtvenika  smjesti umivaonik pa u nj ulije vode za pranje. </p> 
 <p><a name="an_40:31">40:31</a> Iz njega  su Mojsije, Aron i njegovi sinovi prali svoje ruke i svoje noge. </p> 
 <p><a name="an_40:32">40:32</a> A prali su se kad su ulazili u Šator sastanka i kad su pristupali  k žrtveniku, kako je Jahve naredio Mojsiju. </p> 
 <p><a name="an_40:33">40:33</a> Napokon Mojsije  napravi dvorište oko Prebivališta i žrtvenika i postavi zavjesu  na dvorišnim vratima. Tako Mojsije završi taj posao.</p> 
 <p><a name="an_40:34">40:34</a> A onda oblak prekri Šator sastanka i slava Jahvina ispuni  Prebivalište. </p> 
 <p><a name="an_40:35">40:35</a> Mojsije nije mogao ući u Šator sastanka zbog  oblaka koji je na njemu stajao i slave Jahvine koja je ispunjala  Prebivalište. </p> 
 <p><a name="an_40:36">40:36</a> Sve vrijeme njihova putovanja, kad god bi se oblak digao  s Prebivališta, Izraelci bi krenuli; </p> 
 <p><a name="an_40:37">40:37</a> ali ako se oblak ne  bi digao, ni oni ne bi na put polazili sve do dana dok se ne  bi digao. </p> 
 <p><a name="an_40:38">40:38</a> Jer sve vrijeme njihova putovanja oblak Jahvin  danju stajaše nad Prebivalištem, a noću bi se u oblaku pojavila  vatra vidljiva svemu domu Izraelovu.</p> 
 <p></p><hr>
 <center>
 <a href="lev.htm">Next: Leviticus</a></center>
 </body>