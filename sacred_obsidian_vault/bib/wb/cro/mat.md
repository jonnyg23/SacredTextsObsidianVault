<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mal.htm">Previous</a> 
 <a href="mar.htm">Next</a> 
 </center>
 <hr>
  <h3 align="center">Croatian Bible: Matthew</h3> 
 <p><a name="an_1:1">1:1</a> Rodoslovlje Isusa Krista, sina Davidova, sina Abrahamova.</p> 
 <p><a name="an_1:2">1:2</a> Abrahamu se rodi Izak. Izaku se rodi Jakov. Jakovu se  rodi Juda i njegova braća. </p> 
 <p><a name="an_1:3">1:3</a> Judi Tamara rodi Peresa i Zeraha.  Peresu se rodi Hesron. Hesronu se rodi Ram. </p> 
 <p><a name="an_1:4">1:4</a> Ramu se rodi Aminadab.  Aminadabu se rodi Nahšon. Nahšonu se rodi Salma. </p> 
 <p><a name="an_1:5">1:5</a> Salmi Rahaba  rodi Boaza. Boazu Ruta rodi Obeda. Obedu se rodi Jišaj. </p> 
 <p><a name="an_1:6">1:6</a> Jišaju  se rodi David kralj. Davidu bivša žena Urijina rodi Salomona. </p> 
 <p><a name="an_1:7">1:7</a> Salomonu se rodi  Roboam. Roboamu se rodi Abija. Abiji se rodi Asa. </p> 
 <p><a name="an_1:8">1:8</a> Asi se rodi  Jozafat. Jozafatu se rodi Joram. Joramu se rodi Ahazja. </p> 
 <p><a name="an_1:9">1:9</a> Ahazji  se rodi Jotam. Jotamu se rodi Ahaz. Ahazu se rodi Ezekija. </p> 
 <p><a name="an_1:10">1:10</a> Ezekiji  se rodi Manaše. Manašeu se rodi Amon. Amonu se rodi Jošija. </p> 
 <p><a name="an_1:11">1:11</a> Jošiji  se rodi Jehonija i njegova braća u vrijeme progonstva u Babilon.</p> 
 <p><a name="an_1:12">1:12</a> Poslije progonstva u Babilon Jehoniji se rodi Šealtiel.  Šealtielu se rodi Zerubabel. </p> 
 <p><a name="an_1:13">1:13</a> Zerubabelu se rodi Abiud. Abiudu  se rodi Elijakim. Elijakimu se rodi Azor. </p> 
 <p><a name="an_1:14">1:14</a> Azoru se rodi Sadok.  Sadoku se rodi Akim. Akimu se rodi Elijud. </p> 
 <p><a name="an_1:15">1:15</a> Elijudu se rodi  Eleazar. Eleazaru se rodi Matan. Matanu se rodi Jakov. </p> 
 <p><a name="an_1:16">1:16</a> Jakovu  se rodi Josip, muž Marije, od koje se rodio Isus koji se zove  Krist. </p> 
 <p><a name="an_1:17">1:17</a> U svemu dakle: od Abrahama do Davida četrnaest naraštaja;  od Davida do progonstva u Babilon četrnaest naraštaja; poslije  progonstva u Babilon do Krista četrnaest naraštaja.</p> 
 <p><a name="an_1:18">1:18</a> A rođenje Isusa Krista zbilo se ovako. Njegova majka  Marija, zaručena s Josipom, prije nego se sastadoše, nađe se  trudna po Duhu Svetom. </p> 
 <p><a name="an_1:19">1:19</a> A Josip, muž njezin, pravedan, ne  htjede je izvrgnuti sramoti, nego naumi da je potajice napusti. </p> 
 <p><a name="an_1:20">1:20</a> Dok je on to snovao, gle, anđeo mu se Gospodnji ukaza u snu  i reče: "Josipe, sine Davidov, ne boj se uzeti k sebi Mariju, ženu svoju. Što je u njoj začeto, doista je od Duha Svetoga. </p> 
 <p><a name="an_1:21">1:21</a> Rodit će sina, a ti ćeš mu nadjenuti ime Isus jer će on spasiti  narod svoj od grijeha njegovih."</p> 
 <p><a name="an_1:22">1:22</a> Sve se to dogodilo da se ispuni što Gospodin reče po  proroku: </p> 
 <p><a name="an_1:23">1:23</a> Evo, Djevica će začeti i roditi sina i nadjenut će mu se ime Emanuel - što znači: S nama Bog!</p> 
 <p><a name="an_1:24">1:24</a> Kad se Josip probudi oda sna, učini kako mu naredi anđeo  Gospodnji: uze k sebi svoju ženu. </p> 
 <p><a name="an_1:25">1:25</a> I ne upozna je dok ne rodi  sina. I nadjenu mu ime Isus.</p> 
 <p><a name="an_2:1">2:1</a> Kad se Isus rodio u Betlehemu judejskome u dane Heroda kralja, gle, mudraci se s Istoka pojaviše u Jeruzalemu </p> 
 <p><a name="an_2:2">2:2</a> raspitujući  se: "Gdje je taj novorođeni kralj židovski? Vidjesmo gdje izlazi  zvijezda njegova pa mu se dođosmo pokloniti."</p> 
 <p><a name="an_2:3">2:3</a> Kada to doču kralj Herod, uznemiri se on i sav Jeruzalem  s njime. </p> 
 <p><a name="an_2:4">2:4</a> Sazva sve glavare svećeničke i pismoznance narodne  pa ih ispitivaše gdje se Krist ima roditi. </p> 
 <p><a name="an_2:5">2:5</a> Oni mu odgovoriše:  "U Betlehemu judejskome jer ovako piše prorok:</p> 
 <p><a name="an_2:6">2:6</a> A ti, Betleheme, zemljo Judina! Nipošto nisi najmanji među kneževstvima Judinim jer iz tebe će izaći vladalac koji će pasti narod moj - Izraela!</p> 
 <p><a name="an_2:7">2:7</a> Tada Herod potajno dozva mudrace i razazna od njih vrijeme  kad se pojavila zvijezda. </p> 
 <p><a name="an_2:8">2:8</a> Zatim ih posla u Betlehem: "Pođite, reče, i pomno se raspitajte za dijete. Kad ga nađete, javite  mi da i ja pođem te mu se poklonim."</p> 
 <p><a name="an_2:9">2:9</a> Oni saslušavši kralja, pođoše. I gle, zvijezda kojoj vidješe  izlazak iđaše pred njima sve dok ne stiže i zaustavi se povrh  mjesta gdje bijaše dijete. </p> 
 <p><a name="an_2:10">2:10</a> Kad ugledaše zvijezdu, obradovaše  se radošću veoma velikom. </p> 
 <p><a name="an_2:11">2:11</a> Uđu u kuću, ugledaju dijete s Marijom, majkom njegovom, padnu ničice i poklone mu se. Otvore zatim  svoje blago i prinesu mu darove: zlato, tamjan i smirnu. </p> 
 <p><a name="an_2:12">2:12</a> Upućeni  zatim u snu da se ne vraćaju Herodu, otiđoše drugim putem u svoju  zemlju. </p> 
 <p><a name="an_2:13">2:13</a> A pošto oni otiđoše, gle, anđeo se Gospodnji u snu javi  Josipu: "Ustani, reče, uzmi dijete i majku njegovu te bježi u  Egipat i ostani ondje dok ti ne reknem jer će Herod tražiti dijete  da ga pogubi. </p> 
 <p><a name="an_2:14">2:14</a> On ustane, uzme noću dijete i majku njegovu  te krene u Egipat. </p> 
 <p><a name="an_2:15">2:15</a> I osta ondje do Herodova skončanja - da  se ispuni što Gospodin reče po proroku: Iz Egipta dozvah Sina  svoga. </p> 
 <p><a name="an_2:16">2:16</a> Vidjevši da su ga mudraci izigrali, Herod se silno rasrdi  i posla poubijati sve dječake u Betlehemu i po svoj okolici,  od dvije godine naniže - prema vremenu što ga razazna od mudraca. </p> 
 <p><a name="an_2:17">2:17</a> Tada se ispuni što je rečeno po proroku Jeremiji: </p> 
 <p><a name="an_2:18">2:18</a> U Rami se glas čuje, kuknjava i plač gorak: Rahela oplakuje sinove svoje i neće da se utješi jer više ih nema.</p> 
 <p><a name="an_2:19">2:19</a> Nakon Herodova skončanja, gle, anđeo se Gospodnji javi  u snu Josipu u Egiptu: </p> 
 <p><a name="an_2:20">2:20</a> "Ustani, reče, uzmi dijete i njegovu  majku te pođi u zemlju izraelsku jer su umrli oni koji su djetetu  o glavi radili." </p> 
 <p><a name="an_2:21">2:21</a> On ustane, uzme dijete i njegovu majku te  uđe u zemlju izraelsku. </p> 
 <p><a name="an_2:22">2:22</a> Ali saznavši da Arhelaj vlada Judejom  namjesto svoga oca Heroda, bojao se poći onamo pa, upućen u snu, ode u kraj galilejski. </p> 
 <p><a name="an_2:23">2:23</a> Dođe i nastani se u gradu zvanu Nazaret  - da se ispuni što je rečeno po prorocima: Zvat će se Nazarećanin.</p> 
 <p><a name="an_3:1">3:1</a> U one dane pojavi se Ivan Krstitelj propovijedajući u Judejskoj  pustinji: </p> 
 <p><a name="an_3:2">3:2</a> "Obratite se jer približilo se kraljevstvo nebesko!" </p> 
 <p><a name="an_3:3">3:3</a> Ovo je uistinu onaj o kom proreče Izaija prorok: Glas viče u pustinji: Pripravite put Gospodinu, poravnite mu staze!</p> 
 <p><a name="an_3:4">3:4</a> Ivan je imao odjeću od devine dlake i kožnat pojas oko  bokova; hranom mu bijahu skakavci i divlji med. </p> 
 <p><a name="an_3:5">3:5</a> Grnuo k njemu  Jeruzalem, sva Judeja i sva okolica jordanska. </p> 
 <p><a name="an_3:6">3:6</a> Primali su  od njega krštenje u rijeci Jordanu ispovijedajući svoje grijehe.</p> 
 <p><a name="an_3:7">3:7</a> Kad ugleda mnoge farizeje i saduceje gdje mu dolaze na  krštenje, reče im: "Leglo gujinje! Tko li vas je samo upozorio  da bježite od skore srdžbe? </p> 
 <p><a name="an_3:8">3:8</a> Donosite dakle plod dostojan obraćenja. </p> 
 <p><a name="an_3:9">3:9</a> I ne usudite se govoriti u sebi: 'Imamo oca Abrahama!' Jer, kažem vam, Bog iz ovoga kamenja može podići djecu Abrahamovu. </p> 
 <p><a name="an_3:10">3:10</a> Već je sjekira položena na korijen stablima. Svako dakle  stablo koje ne donosi dobroga roda, siječe se i u oganj baca."</p> 
 <p><a name="an_3:11">3:11</a> "Ja vas, istina, krstim vodom na obraćenje, ali onaj  koji za mnom dolazi jači je od mene. Ja nisam dostojan obuće  mu nositi. On će vas krstiti Duhom Svetim i ognjem. </p> 
 <p><a name="an_3:12">3:12</a> U ruci  mu vijača, pročistit će svoje gumno i skupiti žito u svoju žitnicu, a pljevu spaliti ognjem neugasivim."</p> 
 <p><a name="an_3:13">3:13</a> Tada dođe Isus iz Galileje na Jordan Ivanu da ga on krsti. </p> 
 <p><a name="an_3:14">3:14</a> Ivan ga odvraćaše: "Ti mene treba da krstiš, a ti da k meni  dolaziš?" </p> 
 <p><a name="an_3:15">3:15</a> Ali mu Isus odgovori: "Pusti sada! Ta dolikuje  nam da tako ispunimo svu pravednost!" Tada mu popusti. </p> 
 <p><a name="an_3:16">3:16</a> Odmah  nakon krštenja izađe Isus iz vode. I gle! Otvoriše se nebesa  i ugleda Duha Božjega gdje silazi kao golub i spušta se na nj. </p> 
 <p><a name="an_3:17">3:17</a> I eto glasa s neba: "Ovo je Sin moj, Ljubljeni! U njemu  mi sva milina!"</p> 
 <p><a name="an_4:1">4:1</a> Duh tada odvede Isusa u pustinju da ga đavao iskuša. </p> 
 <p><a name="an_4:2">4:2</a> I propostivši  četrdeset dana i četrdeset noći, napokon ogladnje.</p> 
 <p><a name="an_4:3">4:3</a> Tada mu pristupi napasnik i reče: "Ako si Sin Božji, reci  da ovo kamenje postane kruhom." </p> 
 <p><a name="an_4:4">4:4</a> A on odgovori: "Pisano je:  Ne živi čovjek samo o kruhu, nego o svakoj riječi što izlazi  iz Božjih usta."</p> 
 <p><a name="an_4:5">4:5</a> Ðavao ga tada povede u Sveti grad, postavi ga na vrh Hrama </p> 
 <p><a name="an_4:6">4:6</a> i reče mu: "Ako si Sin Božji, baci se dolje! Ta pisano je: Anđelima će svojim zapovjediti za tebe i na rukama će te nositi da se gdje nogom ne spotakneš o kamen."</p> 
 <p><a name="an_4:7">4:7</a> Isus mu kaza: "Pisano je također: Ne iskušavaj Gospodina, Boga svojega!"</p> 
 <p><a name="an_4:8">4:8</a> Ðavao ga onda povede na goru vrlo visoku i pokaza mu sva  kraljevstva svijeta i slavu njihovu </p> 
 <p><a name="an_4:9">4:9</a> pa mu reče: "Sve ću ti  to dati ako mi se ničice pokloniš." </p> 
 <p><a name="an_4:10">4:10</a> Tada mu reče Isus: "Odlazi, Sotono! Ta pisano je: Gospodinu, Bogu svom se klanjaj i njemu jedinom služi!"</p> 
 <p><a name="an_4:11">4:11</a> Tada ga pusti đavao. I gle, anđeli pristupili i služili  mu. </p> 
 <p><a name="an_4:12">4:12</a> A čuvši da je Ivan predan, povuče se u Galileju. </p> 
 <p><a name="an_4:13">4:13</a> Ostavi  Nazaret te ode i nastani se u Kafarnaumu, uz more, na području  Zebulunovu i Naftalijevu </p> 
 <p><a name="an_4:14">4:14</a> da se ispuni što je rečeno po proroku  Izaiji:  </p> 
 <p><a name="an_4:15">4:15</a> Zemlja Zebulunova i zemlja Naftalijeva, Put uz more, s one strane Jordana, Galileja poganska - </p> 
 <p><a name="an_4:16">4:16</a> narod što je sjedio u tmini svjetlost vidje veliku; onima što mrkli kraj smrti obitavahu svjetlost jarka osvanu.</p> 
 <p><a name="an_4:17">4:17</a> Otada je Isus počeo propovijedati: "Obratite se jer približilo  se kraljevstvo nebesko!"</p> 
 <p><a name="an_4:18">4:18</a> Prolazeći uz Galilejsko more, ugleda dva brata, Šimuna  zvanog Petar i brata mu Andriju, gdje bacaju mrežu u more; bijahu  ribari. </p> 
 <p><a name="an_4:19">4:19</a> I kaže im: "Hajdete za mnom, učinit ću vas ribarima  ljudi!" </p> 
 <p><a name="an_4:20">4:20</a> Oni brzo ostave mreže i pođu za njim.</p> 
 <p><a name="an_4:21">4:21</a> Pošavši odande, ugleda druga dva brata, Jakova Zebedejeva  i brata mu Ivana: u lađi su sa Zebedejem, ocem svojim, krpali  mreže. Pozva i njih. </p> 
 <p><a name="an_4:22">4:22</a> Oni brzo ostave lađu i oca te pođu za  njim. </p> 
 <p><a name="an_4:23">4:23</a> I obilazio je Isus svom Galilejom naučavajući po njihovim  sinagogama, propovijedajući Evanđelje o Kraljevstvu i liječeći  svaku bolest i svaku nemoć u narodu.</p> 
 <p><a name="an_4:24">4:24</a> I glas se o njemu pronese svom Sirijom. I donosili su  mu sve koji bolovahu od najrazličitijih bolesti i patnja - opsjednute, mjesečare, uzete - i on ih ozdravljaše.</p> 
 <p><a name="an_4:25">4:25</a> Za njim je pohrlio silan svijet iz Galileje, Dekapola, Jeruzalema, Judeje i Transjordanije.</p> 
 <p><a name="an_5:1">5:1</a> Ugledavši mnoštvo, uziđe na goru. I kad sjede, pristupe mu  učenici. </p> 
 <p><a name="an_5:2">5:2</a> On progovori i stane ih naučavati:</p> 
 <p><a name="an_5:3">5:3</a> "Blago siromasima duhom: njihovo je kraljevstvo nebesko!</p> 
 <p><a name="an_5:4">5:4</a> Blago ožalošćenima: oni će se utješiti!</p> 
 <p><a name="an_5:5">5:5</a> Blago krotkima: oni će baštiniti zemlju!</p> 
 <p><a name="an_5:6">5:6</a> Blago gladnima i žednima pravednosti: oni će se nasititi!</p> 
 <p><a name="an_5:7">5:7</a> Blago milosrdnima: oni će zadobiti milosrđe!</p> 
 <p><a name="an_5:8">5:8</a> Blago čistima srcem: oni će Boga gledati!</p> 
 <p><a name="an_5:9">5:9</a> Blago mirotvorcima: oni će se sinovima Božjim zvati!</p> 
 <p><a name="an_5:10">5:10</a> Blago progonjenima zbog pravednosti: njihovo je kraljevstvo nebesko!"</p> 
 <p><a name="an_5:11">5:11</a> "Blago vama kad vas - zbog mene - pogrde i prognaju i  sve zlo slažu protiv vas! </p> 
 <p><a name="an_5:12">5:12</a> Radujte se i kličite: velika je  plaća vaša na nebesima! Ta progonili su tako proroke prije vas!"</p> 
 <p><a name="an_5:13">5:13</a> "Vi ste sol zemlje. Ali ako sol obljutavi, čime će se  ona osoliti? Nije više ni za što, nego da se baci van i da ljudi  po njoj gaze."</p> 
 <p><a name="an_5:14">5:14</a> "Vi ste svjetlost svijeta. Ne može se sakriti grad što  leži na gori. </p> 
 <p><a name="an_5:15">5:15</a> Niti se užiže svjetiljka da se stavi pod posudu, nego na svijećnjak da svijetli svima u kući. </p> 
 <p><a name="an_5:16">5:16</a> Tako neka svijetli  vaša svjetlost pred ljudima da vide vaša dobra djela i slave  Oca vašega koji je na nebesima."</p> 
 <p><a name="an_5:17">5:17</a> "Ne mislite da sam došao ukinuti Zakon ili Proroke. Nisam  došao ukinuti, nego ispuniti. </p> 
 <p><a name="an_5:18">5:18</a> Zaista, kažem vam, dok ne prođe  nebo i zemlja, ne, ni jedno slovce, ni jedan potezić iz Zakona  neće proći, dok se sve ne zbude. </p> 
 <p><a name="an_5:19">5:19</a> Tko dakle ukine jednu od  tih, pa i najmanjih zapovijedi i tako nauči ljude, najmanji će  biti u kraljevstvu nebeskom. A tko ih bude vršio i druge učio, taj će biti velik u kraljevstvu nebeskom."</p> 
 <p><a name="an_5:20">5:20</a> "Uistinu kažem vam: ne bude li pravednost vaša veća od  pravednosti pismoznanaca i farizeja, ne, nećete ući u kraljevstvo  nebesko." </p> 
 <p><a name="an_5:21">5:21</a> "Čuli ste da je rečeno starima: Ne ubij! Tko ubije, bit će podvrgnut sudu. </p> 
 <p><a name="an_5:22">5:22</a> A ja vam kažem: Svaki koji se srdi  na brata svoga, bit će podvrgnut sudu. A tko bratu rekne 'Glupane!', bit će podvrgnut Vijeću. A tko reče: 'Luđače!', bit će podvrgnut  ognju paklenomu."</p> 
 <p><a name="an_5:23">5:23</a> "Ako dakle prinosiš dar na žrtvenik pa se ondje sjetiš  da tvoj brat ima nešto protiv tebe, </p> 
 <p><a name="an_5:24">5:24</a> ostavi dar ondje pred  žrtvenikom, idi i najprije se izmiri s bratom, a onda dođi i  prinesi dar."</p> 
 <p><a name="an_5:25">5:25</a> "Nagodi se brzo s protivnikom dok si još s njim na putu, da te protivnik ne preda sucu, a sudac tamničaru, pa da te ne  bace u tamnicu. </p> 
 <p><a name="an_5:26">5:26</a> Zaita, kažem ti, nećeš izići odande dok ne  isplatiš do posljednjeg novčića."</p> 
 <p><a name="an_5:27">5:27</a> "Čuli ste da je rečeno: Ne čini preljuba! </p> 
 <p><a name="an_5:28">5:28</a> A  ja vam kažem: Tko god s požudom pogleda ženu, već je s njome  učinio preljub u srcu. </p> 
 <p><a name="an_5:29">5:29</a> Ako te desno oko sablažnjava, iskopaj  ga i baci od sebe. Ta bolje je da ti propadne jedan od udova, nego da ti cijelo tijelo bude bačeno u pakao. </p> 
 <p><a name="an_5:30">5:30</a> Ako te desnica  tvoja sablažnjava, odsijeci je i baci od sebe. Ta bolje je da  ti propadne jedan od udova, nego da ti cijelo tijelo ode u pakao."</p> 
 <p><a name="an_5:31">5:31</a> "Rečeno je također: Tko otpusti svoju ženu, neka joj  dade otpusnicu. </p> 
 <p><a name="an_5:32">5:32</a> A ja vam kažem: Tko god otpusti svoju  ženu - osim zbog bludništva - navodi je na preljub i tko se god  otpuštenom oženi, čini preljub."</p> 
 <p><a name="an_5:33">5:33</a> "Čuli ste još da je rečeno starima: Ne zaklinji se  krivo, nego izvrši Gospodinu svoje zakletve. </p> 
 <p><a name="an_5:34">5:34</a> A ja vam  kažem: Ne kunite se nikako! Ni nebom jer je prijestolje  Božje. </p> 
 <p><a name="an_5:35">5:35</a> Ni zemljom jer je podnožje njegovim  nogama. Ni Jeruzalemom jer grad je Kralja velikoga! </p> 
 <p><a name="an_5:36">5:36</a> Ni svojom se glavom ne zaklinji jer ni jedne vlasi ne možeš  učiniti bijelom ili crnom. </p> 
 <p><a name="an_5:37">5:37</a> Vaša riječ neka bude: 'Da, da, - ne, ne!' Što je više od toga, od Zloga je."</p> 
 <p><a name="an_5:38">5:38</a> "Čuli ste da je rečeno: Oko za oko, zub za zub! </p> 
 <p><a name="an_5:39">5:39</a> A ja vam kažem: Ne opirite se Zlomu! Naprotiv, pljusne li  te tko po desnom obrazu, okreni mu i drugi. </p> 
 <p><a name="an_5:40">5:40</a> Onomu tko bi  se htio s tobom parničiti da bi se domogao tvoje donje haljine  prepusti i gornju. </p> 
 <p><a name="an_5:41">5:41</a> Ako te tko prisili jednu milju, pođi s  njim dvije. </p> 
 <p><a name="an_5:42">5:42</a> Tko od tebe što zaište, podaj mu! I ne okreni  se od onoga koji hoće da mu pozajmiš."</p> 
 <p><a name="an_5:43">5:43</a> "Čuli ste da je rečeno: Ljubi svoga bližnjega,  a mrzi neprijatelja. </p> 
 <p><a name="an_5:44">5:44</a> A ja vam kažem: Ljubite neprijatelje, molite za one koji vas progone </p> 
 <p><a name="an_5:45">5:45</a> da budete sinovi svoga oca  koji je na nebesima, jer on daje da sunce njegovo izlazi nad  zlima i dobrima i da kiša pada pravednicima i nepravednicima. </p> 
 <p><a name="an_5:46">5:46</a> Jer ako ljubite one koji vas ljube, kakva li vam plaća? Zar  to isto ne čine i carinici? </p> 
 <p><a name="an_5:47">5:47</a> I ako pozdravljate samo braću, što osobito činite? Zar to isto ne čine i pogani?"</p> 
 <p><a name="an_5:48">5:48</a> "Budite dakle savršeni kao što je savršen  Otac vaš nebeski!"</p> 
 <p><a name="an_6:1">6:1</a> "Pazite da svoje pravednosti ne činite pred ljudima da vas  oni vide. Inače, nema vam plaće u vašeg Oca koji je na nebesima. </p> 
 <p><a name="an_6:2">6:2</a> Kada dakle dijeliš milostinju, ne trubi pred sobom, kako to  u sinagogama i na ulicama čine licemjeri da bi ih ljudi hvalili.  Zaista, kažem vam, primili su svoju plaću. </p> 
 <p><a name="an_6:3">6:3</a> Ti naprotiv, kada  daješ milostinju - neka ti ne zna ljevica što čini desnica, </p> 
 <p><a name="an_6:4">6:4</a> da  tvoja milostinja bude u skrovitosti. I Otac tvoj, koji vidi u  skrovitosti, uzvratit će ti!"</p> 
 <p><a name="an_6:5">6:5</a> "Tako i kad molite, ne budite kao licemjeri. Vole moliti  stojeći u sinagogama i na raskršćima ulica da se pokažu ljudima.  Zaista, kažem vam, primili su svoju plaću. </p> 
 <p><a name="an_6:6">6:6</a> Ti naprotiv, kad  moliš, uđi u svoju sobu, zatvori vrata i pomoli se svomu Ocu, koji je u skrovitosti. I Otac tvoj, koji vidi u skrovitosti, uzvratit će ti."</p> 
 <p><a name="an_6:7">6:7</a> "Kad molite, ne blebećite kao pogani. Misle da će s mnoštva  riječi biti uslišani. </p> 
 <p><a name="an_6:8">6:8</a> Ne nalikujte na njih. Ta zna vaš Otac  što vam treba i prije negoli ga zaištete. </p> 
 <p><a name="an_6:9">6:9</a> Vi, dakle, ovako  molite:  'Oče naš, koji jesi na nebesima! Sveti se ime tvoje!</p> 
 <p><a name="an_6:10">6:10</a> Dođi kraljevstvo tvoje! Budi volja tvoja kako na nebu tako i na zemlji!</p> 
 <p><a name="an_6:11">6:11</a> Kruh naš svagdanji daj nam danas!</p> 
 <p><a name="an_6:12">6:12</a> I opusti nam duge naše kako i mi otpustismo dužnicima svojim!</p> 
 <p><a name="an_6:13">6:13</a> I ne uvedi nas u napast, nego izbavi nas od Zloga!'"</p> 
 <p><a name="an_6:14">6:14</a> "Doista, ako vi otpustite ljudima njihove prijestupke, otpustit će i vama Otac vaš nebeski. </p> 
 <p><a name="an_6:15">6:15</a> Ako li vi ne otpustite  ljudima, ni Otac vaš neće otpustiti vaših prijestupaka."</p> 
 <p><a name="an_6:16">6:16</a> "I kad postite, ne budite smrknuti kao licemjeri. Izobličuju  lica da pokažu ljudima kako poste. Zaista, kažem vam, primili  su svoju plaću. </p> 
 <p><a name="an_6:17">6:17</a> Ti naprotiv, kad postiš, pomaži glavu i umij  lice </p> 
 <p><a name="an_6:18">6:18</a> da ne zapaze ljudi kako postiš, nego Otac tvoj, koji  je u skrovitosti. I Otac tvoj, koji vidi u skrovitosti, uzvratit  će ti."</p> 
 <p><a name="an_6:19">6:19</a> "Ne zgrćite sebi blago na zemlji, gdje ga moljac i rđa  nagrizaju i gdje ga kradljivci potkapaju i kradu. </p> 
 <p><a name="an_6:20">6:20</a> Zgrćite  sebi blago na nebu, gdje ga ni moljac ni rđa ne nagrizaju i gdje  kradljivci ne potkapaju niti kradu. </p> 
 <p><a name="an_6:21">6:21</a> Doista, gdje ti je blago, ondje će ti biti i srce."</p> 
 <p><a name="an_6:22">6:22</a> "Oko je tijelu svjetiljka. Ako ti je dakle oko bistro, sve će tijelo tvoje biti svijetlo. </p> 
 <p><a name="an_6:23">6:23</a> Ako ti je pak oko nevaljalo, sve će tijelo tvoje biti tamno. Ako je dakle svjetlost koja  je u tebi - tamna, kolika će istom tama biti?"</p> 
 <p><a name="an_6:24">6:24</a> "Nitko ne može služiti dvojici gospodara. Ili će jednoga  mrziti, a drugoga ljubiti; ili će uz jednoga prianjati, a drugoga  prezirati. Ne možete služiti Bogu i bogatstvu."</p> 
 <p><a name="an_6:25">6:25</a> "Zato vam kažem: Ne budite zabrinuti za život svoj: što  ćete jesti, što ćete piti; ni za tijelo svoje: u što ćete se  obući. Zar život nije vredniji od jela i tijelo od odijela?"</p> 
 <p><a name="an_6:26">6:26</a> "Pogledajte ptice nebeske! Ne siju, ne žanju niti sabiru  u žitnice, pa ipak ih hrani vaš nebeski Otac. Zar niste vi vredniji  od njih? </p> 
 <p><a name="an_6:27">6:27</a> A tko od vas zabrinutošću može svome stasu dodati  jedan lakat? </p> 
 <p><a name="an_6:28">6:28</a> I za odijelo što ste zabrinuti? Promotrite poljske  ljiljane, kako rastu! Ne muče se niti predu. </p> 
 <p><a name="an_6:29">6:29</a> A kažem vam:  ni Salomon se u svoj svojoj slavi ne zaodjenu kao jedan od njih. </p> 
 <p><a name="an_6:30">6:30</a> Pa ako travu poljsku, koja danas jest a sutra se u peć baca, Bog tako odijeva, neće li još više vas, malovjerni?"</p> 
 <p><a name="an_6:31">6:31</a> "Nemojte dakle zabrinuto govoriti: 'Što ćemo jesti?'  ili: 'Što ćemo piti?' ili: 'U što ćemo se obući?' </p> 
 <p><a name="an_6:32">6:32</a> Ta sve  to pogani ištu. Zna Otac vaš nebeski da vam je sve to potrebno. </p> 
 <p><a name="an_6:33">6:33</a> Tražite stoga najprije Kraljevstvo i pravednost njegovu,  a sve će vam se ostalo dodati. </p> 
 <p><a name="an_6:34">6:34</a> Ne budite dakle zabrinuti  za sutra. Sutra će se samo brinuti za se. Dosta je svakom danu  zla njegova."</p> 
 <p><a name="an_7:1">7:1</a> "Ne sudite da ne budete suđeni! </p> 
 <p><a name="an_7:2">7:2</a> Jer sudom kojim sudite bit  ćete suđeni. I mjerom kojom mjerite mjerit će vam se. </p> 
 <p><a name="an_7:3">7:3</a> Što  gledaš trun u oku brata svojega, a brvna u oku svome ne opažaš? </p> 
 <p><a name="an_7:4">7:4</a> Ili kako možeš reći bratu svomu: 'De da ti izvadim trun iz  oka', a eto brvna u oku tvom? </p> 
 <p><a name="an_7:5">7:5</a> Licemjere, izvadi najprije brvno  iz oka svoga pa ćeš onda dobro vidjeti izvaditi trun iz oka bratova!"</p> 
 <p><a name="an_7:6">7:6</a> "Ne dajte svetinje psima! Niti svoga biserja bacajte pred  svinje da ga ne pogaze nogama pa se okrenu i rastrgaju vas."</p> 
 <p><a name="an_7:7">7:7</a> "Ištite i dat će vam se! Tražite i naći ćete! Kucajte  i otvorit će vam se! </p> 
 <p><a name="an_7:8">7:8</a> Doista, tko god ište, prima; i tko traži, nalazi; i onomu koji kuca otvorit će se. </p> 
 <p><a name="an_7:9">7:9</a> Ta ima li koga među  vama da bi svojemu sinu, ako ga zaište kruha, kamen dao? </p> 
 <p><a name="an_7:10">7:10</a> Ili  ako ribu zaište, zar će mu zmiju dati? </p> 
 <p><a name="an_7:11">7:11</a> Ako dakle vi, iako  zli, znate dobrim darima darivati djecu svoju, koliko li će više  Otac vaš, koji je na nebesima, dobrima obdariti one koji ga zaištu!"</p> 
 <p><a name="an_7:12">7:12</a> "Sve, dakle, što želite da ljudi vama čine, činite i  vi njima. To je, doista, Zakon i Proroci."</p> 
 <p><a name="an_7:13">7:13</a> "Uđite na uska vrata! Jer široka su vrata i prostran  put koji vodi u propast i mnogo ih je koji njime idu. </p> 
 <p><a name="an_7:14">7:14</a> O kako  su uska vrata i tijesan put koji vodi u Život i malo ih je koji  ga nalaze!"</p> 
 <p><a name="an_7:15">7:15</a> "Čuvajte se lažnih proroka koji dolaze k vama u ovčjem  odijelu, a iznutra su vuci grabežljivi. </p> 
 <p><a name="an_7:16">7:16</a> Po njihovim ćete  ih plodovima prepoznati. Bere li se s trnja grožđe ili s bodljike  smokve? </p> 
 <p><a name="an_7:17">7:17</a> Tako svako dobro stablo rađa dobrim plodovima, a  nevaljalo stablo rađa plodovima zlim. </p> 
 <p><a name="an_7:18">7:18</a> Ne može dobro stablo  donijeti zlih plodova niti nevaljalo stablo dobrih plodova. </p> 
 <p><a name="an_7:19">7:19</a> Svako  stablo koje ne rađa dobrim plodom siječe se i u oganj baca. </p> 
 <p><a name="an_7:20">7:20</a> Dakle:  po plodovima ćete ih njihovim prepoznati."</p> 
 <p><a name="an_7:21">7:21</a> "Neće u kraljevstvo nebesko ući svaki koji mi govori:  'Gospodine, Gospodine!', nego onaj koji vrši volju Oca mojega, koji je na nebesima. </p> 
 <p><a name="an_7:22">7:22</a> Mnogi će me u onaj dan pitati: 'Gospodine, Gospodine! Nismo li mi u tvoje ime prorokovali, u tvoje ime  đavle izgonili, u tvoje ime mnoga čudesa činili?' </p> 
 <p><a name="an_7:23">7:23</a> Tada ću  im kazati: 'Nikad vas nisam poznavao! Nosite se od mene, vi  bezakonici!'" </p> 
 <p><a name="an_7:24">7:24</a> "Stoga, tko god sluša ove moje riječi i izvršava ih,  bit će kao mudar čovjek koji sagradi kuću na stijeni. </p> 
 <p><a name="an_7:25">7:25</a> Zapljušti  kiša, navale bujice, duhnu vjetrovi i sruče se na tu kuću, ali  ona ne pada. Jer - utemeljena je na stijeni."</p> 
 <p><a name="an_7:26">7:26</a> "Naprotiv, tko god sluša ove moje riječi, a ne vrši ih, bit će kao lud čovjek koji sagradi kuću na pijesku. </p> 
 <p><a name="an_7:27">7:27</a> Zapljušti  kiša, navale bujice, duhnu vjetrovi i sruče se na tu kuću i ona  se sruši. I bijaše to ruševina velika."</p> 
 <p><a name="an_7:28">7:28</a> Kad Isus završi ove svoje besjede, mnoštvo osta zaneseno  njegovim naukom. </p> 
 <p><a name="an_7:29">7:29</a> Ta učio ih kao onaj koji ima vlast, a ne  kao njihovi pismoznanci.</p> 
 <p><a name="an_8:1">8:1</a> Kad je Isus sišao s gore, pohrli za njim silan svijet. </p> 
 <p><a name="an_8:2">8:2</a> I  gle, pristupi neki gubavac, pokloni mu se do zemlje i reče: "Gospodine, ako hoćeš, možeš me očistiti." </p> 
 <p><a name="an_8:3">8:3</a> Isus pruži ruku i dotakne  ga se govoreći: "Hoću, očisti se!" I odmah se očisti od gube. </p> 
 <p><a name="an_8:4">8:4</a> Kaže mu Isus: "Pazi, nikomu ne kazuj, nego idi, pokaži  se svećeniku i prinesi dar što ga propisa Mojsije, njima  za svjedočanstvo."</p> 
 <p><a name="an_8:5">8:5</a> Kad uđe u Kafarnaum, pristupi mu satnik pa ga zamoli: </p> 
 <p><a name="an_8:6">8:6</a> "Gospodine, sluga mi leži kod kuće uzet, u strašnim mukama." </p> 
 <p><a name="an_8:7">8:7</a> Kaže mu: "Ja ću doći izliječiti ga." </p> 
 <p><a name="an_8:8">8:8</a> Odgovori satnik: "Gospodine, nisam dostojan da uđeš pod krov moj, nego samo reci riječ i  izliječen će biti sluga moj. </p> 
 <p><a name="an_8:9">8:9</a> Ta i ja, premda sam čovjek pod  vlašću, imam pod sobom vojnike pa reknem jednomu: 'Idi!' - i  ode, drugomu: 'Dođi!' - i dođe, a sluzi svomu: 'Učini to' - i  učini." </p> 
 <p><a name="an_8:10">8:10</a> Čuvši to, zadivi se Isus i reče onima koji su išli za  njim: "Zaista, kažem vam, ni u koga u Izraelu ne nađoh tolike  vjere. </p> 
 <p><a name="an_8:11">8:11</a> A kažem vam: Mnogi će s istoka i zapada doći  i sjesti za stol s Abrahamom, Izakom i Jakovom u kraljevstvu  nebeskom, </p> 
 <p><a name="an_8:12">8:12</a> a sinovi će kraljevstva biti izbačeni van u tamu.  Ondje će biti plač i škrgut zubi."</p> 
 <p><a name="an_8:13">8:13</a> I reče Isus satniku: "Idi, neka ti bude kako si vjerovao!"  I ozdravi sluga u taj čas.</p> 
 <p><a name="an_8:14">8:14</a> Ušavši u kuću Petrovu, Isus ugleda njegovu punicu koja  ležaše u ognjici. </p> 
 <p><a name="an_8:15">8:15</a> Dotače joj se ruke i pusti je ognjica.  Ona ustade i posluživaše mu.</p> 
 <p><a name="an_8:16">8:16</a> A uvečer mu doniješe mnoge opsjednute. On izagna duhove  riječju i sve bolesnike ozdravi - </p> 
 <p><a name="an_8:17">8:17</a> da se ispuni što je rečeno  po Izaiji proroku: On slabosti naše uze i boli ponese.</p> 
 <p><a name="an_8:18">8:18</a> Kad Isus vidje mnoštvo oko sebe, zapovjedi da se prijeđe  prijeko. </p> 
 <p><a name="an_8:19">8:19</a> I pristupi jedan pismoznanac te mu reče: "Učitelju, za tobom ću kamo god ti pošao." </p> 
 <p><a name="an_8:20">8:20</a> Kaže mu Isus: "Lisice imaju  jazbine i ptice nebeske gnijezda, a Sin Čovječji nema gdje bi  glavu naslonio."</p> 
 <p><a name="an_8:21">8:21</a> Drugi mu od učenika reče: "Gospodine, dopusti mi da prije  odem i pokopam svoga oca." </p> 
 <p><a name="an_8:22">8:22</a> Isus mu kaže: "Hajde za mnom i  pusti neka mrtvi pokapaju svoje mrtve."</p> 
 <p><a name="an_8:23">8:23</a> Kad uđe u lađu, pođoše za njim njegovi učenici. </p> 
 <p><a name="an_8:24">8:24</a> I  gle, žestok vihor nasta na moru tako da lađu prekrivahu valovi.  A on je spavao. </p> 
 <p><a name="an_8:25">8:25</a> Oni pristupiše i probudiše ga govoreći: "Gospodine, spasi, pogibosmo!" </p> 
 <p><a name="an_8:26">8:26</a> Kaže im: "Što ste plašljivi, malovjerni?"  Tada ustade i zaprijeti vjetrovima i moru te nasta velika utiha. </p> 
 <p><a name="an_8:27">8:27</a> A ljudi su u čudu pitali: "Tko je taj da mu se i vjetrovi  i more pokoravaju?"</p> 
 <p><a name="an_8:28">8:28</a> I kada dođe prijeko, u gadarski kraj, eto mu u susret  dvaju opsjednutih: izlazili su iz grobnica, silno goropadni,  te nitko nije mogao proći onim putem. </p> 
 <p><a name="an_8:29">8:29</a> I gle, povikaše: "Što  ti imaš s nama, Sine Božji? Došao si ovamo prije vremena mučiti  nas?" </p> 
 <p><a name="an_8:30">8:30</a> A podalje od njih paslo je veliko krdo svinja. </p> 
 <p><a name="an_8:31">8:31</a> Zlodusi  ga zaklinjahu: "Ako nas istjeraš, pošalji nas u ovo krdo svinja." </p> 
 <p><a name="an_8:32">8:32</a> On im reče: "Idite!" Oni iziđoše i uđoše u svinje. I gle, sve krdo jurnu niz obronak u more i podavi se u vodama.</p> 
 <p><a name="an_8:33">8:33</a> A svinjari pobjegoše, odoše u grad te razglasiše sve, napose o opsjednutima. </p> 
 <p><a name="an_8:34">8:34</a> I gle, sav grad iziđe u susret Isusu.  Kad ga ugledaše, zamole ga da ode iz njihova kraja.</p> 
 <p><a name="an_9:1">9:1</a> I ušavši u lađu, preplovi i dođe u svoj grad. </p> 
 <p><a name="an_9:2">9:2</a> Kad gle, doniješe  mu uzetoga koji je ležao na nosiljci. Vidjevši njihovu vjeru, reče Isus uzetomu: "Hrabro, sinko, otpuštaju ti se grijesi!"</p> 
 <p><a name="an_9:3">9:3</a> A gle, neki od pismoznanaca rekoše u sebi: "Ovaj huli!" </p> 
 <p><a name="an_9:4">9:4</a> Prozrevši njihove misli, Isus reče: "Zašto snujete zlo u srcima? </p> 
 <p><a name="an_9:5">9:5</a> Ta što je lakše reći: 'Otpuštaju ti se grijesi' ili reći:  'Ustani i hodi'? </p> 
 <p><a name="an_9:6">9:6</a> Ali da znate: vlastan je Sin Čovječji na  zemlji otpuštati grijehe!" Tada reče uzetomu: "Ustani, uzmi nosiljku  i pođi kući!"</p> 
 <p><a name="an_9:7">9:7</a> I on usta te ode kući.</p> 
 <p><a name="an_9:8">9:8</a> Kad mnoštvo to vidje, zaprepasti se i poda slavu Bogu  koji takvu vlast dade ljudima.</p> 
 <p><a name="an_9:9">9:9</a> Odlazeći odande, ugleda Isus čovjeka zvanog Matej gdje  sjedi u carinarnici. I kaže mu: "Pođi za mnom!" On usta i pođe  za njim.</p> 
 <p><a name="an_9:10">9:10</a> Dok je Isus bio u kući za stolom, gle, mnogi carinici  i grešnici dođoše za stol s njime i njegovim učenicima. </p> 
 <p><a name="an_9:11">9:11</a> Vidjevši  to, farizeji stanu govoriti: "Zašto vaš učitelj jede s carinicima  i grešnicima?"</p> 
 <p><a name="an_9:12">9:12</a> A on, čuvši to, reče: "Ne treba zdravima liječnika, nego  bolesnima. </p> 
 <p><a name="an_9:13">9:13</a> Hajdete i proučite što znači: Milosrđe mi je  milo, a ne žrtva. Ta ne dođoh zvati pravednike, nego grešnike."</p> 
 <p><a name="an_9:14">9:14</a> Tada pristupe k njemu Ivanovi učenici govoreći: "Zašto  mi i farizeji postimo, a učenici tvoji ne poste?" </p> 
 <p><a name="an_9:15">9:15</a> Nato im  Isus reče: "Mogu li svatovi tugovati dok je s njima zaručnik?  Doći će već dani kad će im se ugrabiti zaručnik, i tada će postiti!"</p> 
 <p><a name="an_9:16">9:16</a> "A nitko ne stavlja krpe od sirova sukna na staro odijelo, jer zakrpa vuče s odijela pa nastane još veća rupa."</p> 
 <p><a name="an_9:17">9:17</a> "I ne ulijeva se novo vino u stare mješine. Inače se  mješine proderu, vino prolije, a mješine propadnu. Nego, novo  se vino ulijeva u nove mješine pa se oboje sačuva."</p> 
 <p><a name="an_9:18">9:18</a> Dok im on to govoraše, gle, pristupi neki glavar, pokloni  mu se do zemlje i reče: "Kći mi, evo, umrije, ali dođi, stavi  ruku na nju, i oživjet će."</p> 
 <p><a name="an_9:19">9:19</a> Isus usta te s učenicima pođe za njim. </p> 
 <p><a name="an_9:20">9:20</a> I gle, neka  žena koja bolovaše dvanaest godina od krvarenja priđe odostraga  i dotaknu se skuta njegove haljine. </p> 
 <p><a name="an_9:21">9:21</a> Mislila je: "Dotaknem  li se samo njegove haljine, spasit ću se." </p> 
 <p><a name="an_9:22">9:22</a> A Isus se okrenu  i vidjevši je reče: "Hrabro, kćeri, vjera te tvoja spasila."  I žena bi spašena od toga časa.</p> 
 <p><a name="an_9:23">9:23</a> I uđe Isus u kuću glavarovu. Ugleda svirače i bučno mnoštvo  pa </p> 
 <p><a name="an_9:24">9:24</a> reče: "Odstupite! Djevojka nije umrla, nego spava." Oni  mu se podsmjehivahu.</p> 
 <p><a name="an_9:25">9:25</a> A kad je svijet bio izbačen, uđe on, primi djevojku za  ruku i ona bi uskrišena. </p> 
 <p><a name="an_9:26">9:26</a> I razglasi se to po svem onom kraju.</p> 
 <p><a name="an_9:27">9:27</a> Kad je Isus odlazio odande, pođu za njim dva slijepca  vičući: "Smiluj nam se, Sine Davidov!" </p> 
 <p><a name="an_9:28">9:28</a> A kad uđe u kuću,  pristupe mu slijepci. Isus im kaže: "Vjerujete li da mogu to  učiniti?" Kažu mu: "Da, Gospodine!" </p> 
 <p><a name="an_9:29">9:29</a> Tada se dotače njihovih  očiju govoreći: "Neka vam bude po vašoj vjeri." </p> 
 <p><a name="an_9:30">9:30</a> I otvoriše  im se oči. A Isus im poprijeti: "Pazite da nitko ne dozna!" </p> 
 <p><a name="an_9:31">9:31</a> Ali  oni, izišavši, razniješe glas o njemu po svem onom kraju.</p> 
 <p><a name="an_9:32">9:32</a> Tek što oni iziđoše, gle, doniješe mu njemaka opsjednuta. </p> 
 <p><a name="an_9:33">9:33</a> Pošto izagna đavla, progovori njemak. Mnoštvo se čudom čudilo  i govorilo: "Nikada se takvo što ne vidje u Izraelu!" </p> 
 <p><a name="an_9:34">9:34</a> A farizeji  govorahu: "Po poglavici đavolskome izgoni đavle."</p> 
 <p><a name="an_9:35">9:35</a> I obilazio je Isus sve gradove i sela učeći po njihovim  sinagogama, propovijedajući Evanđelje o Kraljevstvu i liječeći  svaku bolest i svaku nemoć.</p> 
 <p><a name="an_9:36">9:36</a> Vidjevši mnoštvo, sažali mu se nad njim jer bijahu izmučeni  i ophrvani kao ovce bez pastira. </p> 
 <p><a name="an_9:37">9:37</a> Tada reče svojim  učenicima: "Žetve je mnogo, a radnika malo. </p> 
 <p><a name="an_9:38">9:38</a> Molite dakle  gospodara žetve da pošalje radnike u žetvu svoju."</p> 
 <p><a name="an_10:1">10:1</a> Dozva dvanaestoricu svojih učenika i dade im vlast nad nečistim  dusima: da ih izgone i da liječe svaku bolest i svaku nemoć.</p> 
 <p><a name="an_10:2">10:2</a> A ovo su imena dvanaestorice apostola: prvi Šimun, zvani  Petar, i Andrija, brat njegov; i Jakov, sin Zebedejev, i Ivan  brat njegov; </p> 
 <p><a name="an_10:3">10:3</a> Filip i Bartolomej; Toma i Matej carinik; Jakov  Alfejev i Tadej; </p> 
 <p><a name="an_10:4">10:4</a> Šimun Kananaj i Juda Iškariotski, koji ga  izda. </p> 
 <p><a name="an_10:5">10:5</a> Tu dvanaestoricu posla Isus uputivši ih: "K poganima ne  idite i ni u koji samarijski grad ne ulazite! </p> 
 <p><a name="an_10:6">10:6</a> Pođite radije  k izgubljenim ovcama doma Izraelova! </p> 
 <p><a name="an_10:7">10:7</a> Putom propovijedajte:  'Približilo se kraljevstvo nebesko!' </p> 
 <p><a name="an_10:8">10:8</a> Bolesne liječite, mrtve  uskrisujte, gubave čistite, zloduhe izgonite! Besplatno primiste, besplatno dajte! </p> 
 <p><a name="an_10:9">10:9</a> Ne stječite zlata, ni srebra, ni mjedi sebi  u pojase, </p> 
 <p><a name="an_10:10">10:10</a> ni putne torbe, ni dviju haljina, ni obuće, ni  štapa. Ta vrijedan je radnik hrane svoje."</p> 
 <p><a name="an_10:11">10:11</a> "U koji god grad ili selo uđete, razvidite tko je u njemu  dostojan: ondje ostanite sve dok ne odete. </p> 
 <p><a name="an_10:12">10:12</a> Ulazeći u kuću, zaželite joj mir. </p> 
 <p><a name="an_10:13">10:13</a> Bude li kuća dostojna, neka mir vaš siđe  na nju. Ne bude li dostojna, neka se mir vaš k vama vrati. </p> 
 <p><a name="an_10:14">10:14</a> Gdje  vas ne prime i ne poslušaju riječi vaših, iziđite iz kuće ili  grada toga i prašinu otresite sa svojih nogu. </p> 
 <p><a name="an_10:15">10:15</a> Zaista, kažem  vam, lakše će biti zemlji sodomskoj i gomorskoj na Dan sudnji  negoli gradu tomu."</p> 
 <p><a name="an_10:16">10:16</a> "Evo, ja vas šaljem kao ovce među vukove. Budite dakle  mudri kao zmije, a bezazleni kao golubovi! </p> 
 <p><a name="an_10:17">10:17</a> Čuvajte se ljudi, jer će vas predavati vijećima i po svojim će vas sinagogama  bičevati. </p> 
 <p><a name="an_10:18">10:18</a> Pred upravitelje i kraljeve vodit će vas poradi  mene, za svjedočanstvo njima i poganima. </p> 
 <p><a name="an_10:19">10:19</a> Kad vas predadu, ne budite zabrinuti kako ili što ćete govoriti. Dat će vam se  u onaj čas što ćete govoriti. </p> 
 <p><a name="an_10:20">10:20</a> Ta ne govorite to vi, nego  Duh Oca vašega govori u vama!"</p> 
 <p><a name="an_10:21">10:21</a> "Brat će brata predavati na smrt i otac dijete. Djeca  će ustajati na roditelje i ubijati ih. </p> 
 <p><a name="an_10:22">10:22</a> Svi će vas zamrziti  zbog imena moga. Ali tko ustraje do svršetka, bit će spašen."</p> 
 <p><a name="an_10:23">10:23</a> "Kad vas stanu progoniti u jednom gradu, bježite u drugi.  Zaista, kažem vam, nećete obići gradova izraelskih prije nego  što dođe Sin Čovječji."</p> 
 <p><a name="an_10:24">10:24</a> "Nije učenik nad učiteljem niti sluga nad gospodarom  svojim. </p> 
 <p><a name="an_10:25">10:25</a> Dosta je da učenik bude kao njegov učitelj i sluga  kao njegov gospodar. Ako su domaćina Beelzebulom nazvali, koliko  će više njegove ukućane?"</p> 
 <p><a name="an_10:26">10:26</a> "Ne bojte ih se dakle. Ta ništa nije skriveno što se  neće otkriti ni tajno što se neće doznati. </p> 
 <p><a name="an_10:27">10:27</a> Što vam govorim  u tami, recite na svjetlu; i što na uho čujete, propovijedajte  na krovovima."</p> 
 <p><a name="an_10:28">10:28</a> "Ne bojte se onih koji ubijaju tijelo, ali duše ne mogu  ubiti. Bojte se više onoga koji može i dušu i tijelo pogubiti  u paklu."</p> 
 <p><a name="an_10:29">10:29</a> "Ne prodaju li se dva vrapca za novčić? Pa ipak ni jedan  od njih ne pada na zemlju bez Oca vašega. </p> 
 <p><a name="an_10:30">10:30</a> A vama su i vlasi  na glavi sve izbrojene. </p> 
 <p><a name="an_10:31">10:31</a> Ne bojte se dakle! Vredniji ste nego  mnogo vrabaca."</p> 
 <p><a name="an_10:32">10:32</a> "Tko god se, dakle, prizna mojim pred ljudima, priznat  ću se i ja njegovim pred Ocem, koji je na nebesima. </p> 
 <p><a name="an_10:33">10:33</a> A tko  se odreče mene pred ljudima, odreći ću se i ja njega pred svojim  Ocem, koji je na nebesima."</p> 
 <p><a name="an_10:34">10:34</a> "Ne mislite da sam došao mir donijeti na zemlju. Ne,  nisam došao donijeti mir, nego mač. </p> 
 <p><a name="an_10:35">10:35</a> Ta došao sam rastaviti  čovjeka od oca njegova i kćer od majke njezine i snahu od  svekrve njezine; </p> 
 <p><a name="an_10:36">10:36</a> i neprijatelji će čovjeku biti ukućani  njegovi. </p> 
 <p><a name="an_10:37">10:37</a> "Tko ljubi oca ili majku više nego mene, nije mene dostojan.  Tko ljubi sina ili kćer više nego mene, nije mene dostojan. </p> 
 <p><a name="an_10:38">10:38</a> Tko  ne uzme svoga križa i ne pođe za mnom, nije mene dostojan. </p> 
 <p><a name="an_10:39">10:39</a> Tko  nađe život svoj, izgubit će ga, a tko izgubi svoj život poradi  mene, naći će ga."</p> 
 <p><a name="an_10:40">10:40</a> "Tko vas prima, mene prima; a tko prima mene, prima onoga  koji je mene poslao. </p> 
 <p><a name="an_10:41">10:41</a> Tko prima proroka jer je prorok, primit  će plaću proročku; tko prima pravednika jer je pravednik, primit  će plaću pravedničku. </p> 
 <p><a name="an_10:42">10:42</a> Tko napoji jednoga od ovih najmanjih  samo čašom hladne vode zato što je moj učenik, zaista, kažem  vam, neće mu propasti plaća."</p> 
 <p><a name="an_11:1">11:1</a> Pošto Isus završi upućivati dvanaestoricu učenika, ode odande  naučavati i propovijedati po njihovim gradovima.</p> 
 <p><a name="an_11:2">11:2</a> A kad Ivan u tamnici doču za djela Kristova, posla svoje  učenike </p> 
 <p><a name="an_11:3">11:3</a> da ga upitaju: "Jesi li ti Onaj koji ima doći ili  drugoga da čekamo?" </p> 
 <p><a name="an_11:4">11:4</a> Isus im odgovori: "Pođite i javite Ivanu  što ste čuli i vidjeli: </p> 
 <p><a name="an_11:5">11:5</a> Slijepi progledaju, hromi hode, gubavi se čiste, gluhi čuju, mrtvi ustaju, siromasima se  navješćuje Evanđelje. </p> 
 <p><a name="an_11:6">11:6</a> I blago onom tko se ne sablazni  o mene."</p> 
 <p><a name="an_11:7">11:7</a> Kad oni odoše, poče Isus govoriti mnoštvu o Ivanu: "Što  ste izišli u pustinju gledati? Trsku koju vjetar ljulja? </p> 
 <p><a name="an_11:8">11:8</a> Ili  što ste izišli vidjeti? Čovjeka u mekušasto odjevena? Eno, oni  što se mekušasto nose po kraljevskim su dvorima. </p> 
 <p><a name="an_11:9">11:9</a> Ili što ste  izišli? Vidjeti proroka? Da, kažem vam, i više nego proroka. </p> 
 <p><a name="an_11:10">11:10</a> On je onaj o kome je pisano: Evo, ja šaljem glasnika svoga pred licem tvojim da pripravi put pred tobom.</p> 
 <p><a name="an_11:11">11:11</a> Zaista, kažem vam, između rođenih od žene ne usta veći  od Ivana Krstitelja. A ipak, i najmanji u kraljevstvu nebeskom  veći je od njega! </p> 
 <p><a name="an_11:12">11:12</a> A od dana Ivana Krstitelja do sada kraljevstvo  nebesko silom se probija i siloviti ga grabe. </p> 
 <p><a name="an_11:13">11:13</a> Uistinu, svi  proroci i Zakon prorokovahu do Ivana. </p> 
 <p><a name="an_11:14">11:14</a> Zapravo ako hoćete:  on je Ilija koji ima doći."</p> 
 <p><a name="an_11:15">11:15</a> "Tko ima uši, neka čuje."</p> 
 <p><a name="an_11:16">11:16</a> "A komu da prispodobim ovaj naraštaj? Nalik je djeci  što sjede na trgovima pa jedni drugima dovikuju:</p> 
 <p><a name="an_11:17">11:17</a> 'Zasvirasmo vam i ne zaigraste, zakukasmo i ne zaplakaste.'"</p> 
 <p><a name="an_11:18">11:18</a> "Doista, dođe Ivan. Nije jeo ni pio, a govori se: 'Ðavla  ima.' </p> 
 <p><a name="an_11:19">11:19</a> Dođe Sin Čovječji koji jede i pije, a govori se: 'Gle, izjelice i vinopije, prijatelja carinika i grešnika!' Ali opravda  se Mudrost djelima svojim."</p> 
 <p><a name="an_11:20">11:20</a> Tada stane prekoravati gradove u kojima se dogodilo najviše  njegovih čudesa, a oni se ne obratiše: </p> 
 <p><a name="an_11:21">11:21</a> "Jao tebi, Korozaine!  Jao tebi, Betsaido! Da su se u Tiru i Sidonu zbila čudesa koja  su se dogodila u vama, odavna bi se već oni u kostrijeti i pepelu  bili obratili. </p> 
 <p><a name="an_11:22">11:22</a> Ali kažem vam: Tiru i Sidonu bit će na Dan  sudnji lakše negoli vama."</p> 
 <p><a name="an_11:23">11:23</a> "I ti, Kafarnaume! Zar ćeš se do neba uzvisiti? Do  u Podzemlje ćeš se strovaliti! Doista, da su se u Sodomi  zbila čudesa koja su se dogodila u tebi, ostala bi ona do danas. </p> 
 <p><a name="an_11:24">11:24</a> Ali kažem vam: Zemlji će sodomskoj biti na Dan sudnji lakše  nego tebi."</p> 
 <p><a name="an_11:25">11:25</a> U ono vrijeme reče Isus: "Slavim te, Oče, Gospodaru neba  i zemlje, što si ovo sakrio od mudrih i umnih, a objavio malenima. </p> 
 <p><a name="an_11:26">11:26</a> Da, Oče, tako se tebi svidjelo. </p> 
 <p><a name="an_11:27">11:27</a> Sve je meni predao Otac  moj i nitko ne pozna Sina doli Otac niti tko pozna Oca doli Sin  i onaj kome Sin hoće objaviti."</p> 
 <p><a name="an_11:28">11:28</a> "Dođite k meni svi koji ste izmoreni i opterećeni i ja  ću vas odmoriti. </p> 
 <p><a name="an_11:29">11:29</a> Uzmite jaram moj na sebe, učite se od mene  jer sam krotka i ponizna srca i naći ćete spokoj dušama svojim. </p> 
 <p><a name="an_11:30">11:30</a> Uistinu, jaram je moj sladak i breme moje lako."</p> 
 <p><a name="an_12:1">12:1</a> U ono vrijeme prolazio je Isus subotom kroz usjeve. Učenici  su njegovi ogladnjeli te počeli trgati klasje i jesti. </p> 
 <p><a name="an_12:2">12:2</a> Vidjevši  to, farizeji mu rekoše: "Gle, učenici tvoji čine što nije dopušteno  činiti subotom." </p> 
 <p><a name="an_12:3">12:3</a> On im reče: "Niste li čitali što učini David  kad ogladnje on i njegovi pratioci? </p> 
 <p><a name="an_12:4">12:4</a> Kako uđe u Dom Božji te  pojedoše prinesene kruhove, a to ne bijaše slobodno jesti ni  njemu ni njegovim pratiocima, nego samo svećenicima? </p> 
 <p><a name="an_12:5">12:5</a> Ili zar  niste čitali u Zakonu da subotom svećenici u Hramu krše subotu, a bez krivnje su? </p> 
 <p><a name="an_12:6">12:6</a> A velim vam: veće od Hrama jest ovdje! </p> 
 <p><a name="an_12:7">12:7</a> I kad biste razumjeli što ono znači: Milosrđe mi je milo, a ne žrtva, ne biste osudili ove nekrive. </p> 
 <p><a name="an_12:8">12:8</a> Ta Sin Čovječji  gospodar je subote!"</p> 
 <p><a name="an_12:9">12:9</a> Otišavši odande, dođe u njihovu sinagogu, </p> 
 <p><a name="an_12:10">12:10</a> kad gle  čovjeka s usahlom rukom. A oni upitaše Isusa da bi ga mogli optužiti:  "Je li dopušteno subotom liječiti?" </p> 
 <p><a name="an_12:11">12:11</a> On im reče: "Tko to od  vas jedinu ovcu koju ima ne bi subotom prihvatio i izvadio kad  bi mu upala u jamu? </p> 
 <p><a name="an_12:12">12:12</a> A koliko je čovjek vredniji od ovce!  Tako, slobodno je subotom činiti dobro!"</p> 
 <p><a name="an_12:13">12:13</a> Tada reče čovjeku: "Ispruži ruku!" On je ispruži, i -  ruka mu zdrava kao i druga! </p> 
 <p><a name="an_12:14">12:14</a> A farizeji iziđoše i održaše  vijećanje protiv njega, kako da ga pogube.</p> 
 <p><a name="an_12:15">12:15</a> Kad Isus to dozna, ukloni se odande. Za njim je išlo  mnoštvo. On ih sve ozdravi </p> 
 <p><a name="an_12:16">12:16</a> i poprijeti im da ga ne prokazuju  - </p> 
 <p><a name="an_12:17">12:17</a> da se ispuni što je rečeno po Izaiji proroku: </p> 
 <p><a name="an_12:18">12:18</a> Evo Sluge mojega, koga sebi izabrah: mog ljubimca, miljenika duše moje! Stavit ću Duha svoga na njega: naviještat će pravo narodima; </p> 
 <p><a name="an_12:19">12:19</a> preti se neće, neće bučiti, glas mu se neće čuti po trgovima; </p> 
 <p><a name="an_12:20">12:20</a> trske stučene prelomiti neće, stijenja što tek tinja neće ugasiti - sve dok do pobjede ne izvede pravo. </p> 
 <p><a name="an_12:21">12:21</a> Ime njegovo nada je narodima!</p> 
 <p><a name="an_12:22">12:22</a> Tada mu donesoše opsjednuta, slijepa i nijema. I ozdravi  ga te njemak progovori i progleda. </p> 
 <p><a name="an_12:23">12:23</a> I sve ono mnoštvo zapanjeno  govoraše: "Da ovo nije Sin Davidov?" </p> 
 <p><a name="an_12:24">12:24</a> A farizeji čuvši to  rekoše: "Ne može ovaj izgoniti đavle osim po Beelzebulu, poglavici  đavolskom." </p> 
 <p><a name="an_12:25">12:25</a> A on, znajući njihove misli, reče im: "Svako kraljevstvo  u sebi razdijeljeno opustjet će i svaki grad ili kuća u sebi  razdijeljena neće opstati. </p> 
 <p><a name="an_12:26">12:26</a> Ako Sotona Sotonu izgoni, u sebi  je razdijeljen. Kako će dakle opstati kraljevstvo njegovo? </p> 
 <p><a name="an_12:27">12:27</a> I  ako ja po Beelzebulu izgonim đavle, po kome ih sinovi vaši izgone?  Zato će vam oni biti suci. </p> 
 <p><a name="an_12:28">12:28</a> Ali ako ja po Duhu Božjem izgonim  đavle, zbilja je došlo k vama kraljevstvo Božje."</p> 
 <p><a name="an_12:29">12:29</a> "Ili kako bi tko mogao ući u kuću jakoga i oplijeniti  mu pokućstvo ako prije ne sveže jakoga? Tada će mu kuću oplijeniti."</p> 
 <p><a name="an_12:30">12:30</a> "Tko nije sa mnom, protiv mene je, i tko ne sabire sa  mnom, rasipa."</p> 
 <p><a name="an_12:31">12:31</a> "Zato kažem vam: svaki će se grijeh i bogohulstvo oprostiti  ljudima, ali rekne li tko bogohulstvo protiv Duha, neće se oprostiti. </p> 
 <p><a name="an_12:32">12:32</a> I rekne li tko riječ protiv Sina Čovječjega, oprostit će  mu se. Ali tko rekne protiv Duha Svetoga, neće mu se oprostiti  ni na ovom svijetu ni u budućem."</p> 
 <p><a name="an_12:33">12:33</a> "Ili uzmite: dobro stablo i plod mu je dobar. Ili uzmite:  trulo stablo i plod mu je truo. Ta po plodu se stablo poznaje. </p> 
 <p><a name="an_12:34">12:34</a> Leglo gujinje! Kako možete govoriti dobro kad ste opaki.  Ta iz obilja srca usta govore! </p> 
 <p><a name="an_12:35">12:35</a> Dobar čovjek iz riznice dobre  vadi dobro, a zao čovjek iz riznice zle vadi zlo. </p> 
 <p><a name="an_12:36">12:36</a> A kažem  vam: za svaku bezrazložnu riječ koju ljudi reknu dat će račun  na Dan sudnji. </p> 
 <p><a name="an_12:37">12:37</a> Doista, tvoje će te riječi opravdati i tvoje  će te riječi osuditi."</p> 
 <p><a name="an_12:38">12:38</a> Jednom zapodjenuše s njime razgovor neki pismoznanci  i farizeji: "Učitelju, htjeli bismo od tebe vidjeti znak." </p> 
 <p><a name="an_12:39">12:39</a> A  on im odgovori: "Naraštaj opak i preljubnički znak traži, ali  mu se znak neće dati doli znak Jone proroka. </p> 
 <p><a name="an_12:40">12:40</a> Doista, kao  što Jona bijaše u utrobi kitovoj tri dana i tri noći,  tako će i Sin Čovječji biti u srcu zemlje tri dana i tri noći. </p> 
 <p><a name="an_12:41">12:41</a> Ninivljani će ustati na Sudu zajedno s ovim naraštajem i  osuditi ga jer se oni na propovijed Joninu obratiše, a evo, ovdje  je i više od Jone! </p> 
 <p><a name="an_12:42">12:42</a> Kraljica će Juga ustati na Sudu zajedno  s ovim naraštajem i osuditi ga jer je s krajeva zemlje došla  čuti mudrost Salomonovu, a evo, ovdje je i više od Salomona!"</p> 
 <p><a name="an_12:43">12:43</a> "A kad nečisti duh iziđe iz čovjeka, luta bezvodnim mjestima  tražeći spokoja, ali ne nalazi! </p> 
 <p><a name="an_12:44">12:44</a> Tada rekne: 'Vratit ću se  u kuću odakle iziđoh.' I došavši, nađe je praznu, pometenu i  uređenu. </p> 
 <p><a name="an_12:45">12:45</a> Tada ode i uzme sa sobom sedam drugih duhova, gorih  od sebe, te uđu i nastane se ondje. Na kraju bude s onim čovjekom  gore nego na početku. Tako će biti i s ovim opakim naraštajem."</p> 
 <p><a name="an_12:46">12:46</a> Dok on još govoraše mnoštvu, eto majke i braće njegove.  Stajahu vani tražeći da s njime govore. </p> 
 <p><a name="an_12:47">12:47</a> Reče mu netko: "Evo  majke tvoje i braće tvoje, vani stoje i traže da s tobom govore." </p> 
 <p><a name="an_12:48">12:48</a> Tomu koji mu to javi on odgovori: "Tko je majka moja, tko  li braća moja?" </p> 
 <p><a name="an_12:49">12:49</a> I pruži ruku prema učenicima: "Evo, reče, majke moje i braće moje! </p> 
 <p><a name="an_12:50">12:50</a> Doista, tko god vrši volju Oca  mojega, koji je na nebesima, taj mi je brat i sestra i majka."</p> 
 <p><a name="an_13:1">13:1</a> Onoga dana Isus iziđe iz kuće i sjede uz more. </p> 
 <p><a name="an_13:2">13:2</a> I nagrnu  k njemu silan svijet te je morao ući u lađu: sjede, a sve ono  mnoštvo stajaše na obali. </p> 
 <p><a name="an_13:3">13:3</a> I zborio im je mnogo u prispodobama: "Gle, iziđe sijač sijati. </p> 
 <p><a name="an_13:4">13:4</a> I dok je sijao, nešto zrnja  pade uz put, dođoše ptice i pozobaše ga. </p> 
 <p><a name="an_13:5">13:5</a> Nešto opet pade na  kamenito tlo, gdje nemaše dosta zemlje, i odmah izniknu jer nemaše  duboke zemlje. </p> 
 <p><a name="an_13:6">13:6</a> A kad sunce ogranu, izgorje i jer nemaše korijena, osuši se. </p> 
 <p><a name="an_13:7">13:7</a> Nešto opet pade u trnje, trnje uzraste i uguši  ga. </p> 
 <p><a name="an_13:8">13:8</a> Nešto napokon pade na dobru zemlju i davaše plod: jedno  stostruk, drugo šezdesetostruk, treće tridesetostruk."</p> 
 <p><a name="an_13:9">13:9</a> "Tko ima uši, neka čuje!"</p> 
 <p><a name="an_13:10">13:10</a> I pristupe učenici pa ga zapitaju: "Zašto im zboriš u  prispodobama?" </p> 
 <p><a name="an_13:11">13:11</a> On im odgovori: "Zato što je vama dano znati  otajstva kraljevstva nebeskoga, a njima nije dano. </p> 
 <p><a name="an_13:12">13:12</a> Doista, onomu tko ima dat će se i obilovat će, a onomu tko nema oduzet  će se i ono što ima. </p> 
 <p><a name="an_13:13">13:13</a> U prispodobama im zborim zato što gledajući  ne vide i slušajući ne čuju i ne razumiju."</p> 
 <p><a name="an_13:14">13:14</a> "Tako se ispunja na njima proroštvo Izaijino koje govori: Slušat ćete, slušati - i nećete razumjeti; gledat ćete, gledati - i nećete vidjeti! </p> 
 <p><a name="an_13:15">13:15</a> Jer usalilo se srce naroda ovoga: uši začepiše, oči zatvoriše da očima ne vide, ušima ne čuju, srcem ne razumiju te se ne obrate pa ih izliječim.</p> 
 <p><a name="an_13:16">13:16</a> A blago vašim očima što vide, i ušima što slušaju. </p> 
 <p><a name="an_13:17">13:17</a> Zaista, kažem vam, mnogi su proroci i pravednici željeli vidjeti što  vi gledate, ali nisu vidjeli; i čuti što vi slušate, ali nisu  čuli." </p> 
 <p><a name="an_13:18">13:18</a> "Vi, dakle, poslušajte prispodobu o sijaču. </p> 
 <p><a name="an_13:19">13:19</a> Svakomu  koji sluša Riječ o Kraljevstvu, a ne razumije, dolazi Zli te  otima što mu je u srcu posijano. To je onaj uz put zasijan. </p> 
 <p><a name="an_13:20">13:20</a> A  zasijani na tlo kamenito - to je onaj koji čuje Riječ i odmah  je s radošću prima, </p> 
 <p><a name="an_13:21">13:21</a> ali nema u sebi korijena, nego je nestalan:  kad zbog Riječi nastane nevolja ili progonstvo, odmah se pokoleba. </p> 
 <p><a name="an_13:22">13:22</a> Zasijani u trnje - to je onaj koji sluša Riječ, ali briga  vremenita i zavodljivost bogatstva uguše Riječ, te ona ostane  bez ploda. </p> 
 <p><a name="an_13:23">13:23</a> Zasijani na dobru zemlju - to je onaj koji Riječ  sluša i razumije, pa onda, dakako, urodi i daje: jedan stostruko, jedan šezdesetostruko, a jedan tridesetostruko."</p> 
 <p><a name="an_13:24">13:24</a> Drugu im prispodobu iznese: "Kraljevstvo je nebesko kao  kad čovjek posije dobro sjeme na svojoj njivi. </p> 
 <p><a name="an_13:25">13:25</a> Dok su njegovi  ljudi spavali, dođe njegov neprijatelj, posije posred žita kukolj  i ode. </p> 
 <p><a name="an_13:26">13:26</a> Kad usjev uzraste i isklasa, tada se pokaza i kukolj. </p> 
 <p><a name="an_13:27">13:27</a> Sluge pristupe domaćinu pa mu reknu: 'Gospodaru, nisi li  ti dobro sjeme posijao na svojoj njivi? Odakle onda kukolj?' </p> 
 <p><a name="an_13:28">13:28</a> On im odgovori: 'Neprijatelj čovjek to učini.' Nato mu sluge  kažu: 'Hoćeš li, dakle, da odemo pa da ga pokupimo?' </p> 
 <p><a name="an_13:29">13:29</a> A on  reče: 'Ne! Da ne biste sabirući kukolj iščupali zajedno s njim  i pšenicu. </p> 
 <p><a name="an_13:30">13:30</a> Pustite nek oboje raste do žetve. U vrijeme žetve  reći ću žeteocima: Pokupite najprije kukolj i svežite ga u snopove  da se spali, a žito skupite u moju žitnicu.'"</p> 
 <p><a name="an_13:31">13:31</a> I drugu im prispodobu iznese: "Kraljevstvo je nebesko  kao kad čovjek uze gorušičino zrno i posija ga na svojoj njivi. </p> 
 <p><a name="an_13:32">13:32</a> Ono je doduše najmanje od svega sjemenja, ali kad uzraste, veće je od svega povrća. Razvije se u stablo te dolaze ptice  nebeske i gnijezde mu se po granama."</p> 
 <p><a name="an_13:33">13:33</a> I drugu im kaza prispodobu: "Kraljevstvo je nebesko kao  kad žena uze kvasac i zamijesi ga u tri mjere brašna dok sve  ne uskisne."</p> 
 <p><a name="an_13:34">13:34</a> Sve je to Isus mnoštvu zborio u prispodobama. I ništa  im nije zborio bez prispodoba - </p> 
 <p><a name="an_13:35">13:35</a> da se ispuni što je rečeno  po proroku: Otvorit ću u prispodobama usta svoja, iznijet ću što je sakriveno od postanka svijeta.</p> 
 <p><a name="an_13:36">13:36</a> Tada otpusti mnoštvo i uđe u kuću. Pristupe mu učenici  govoreći: "Razjasni nam prispodobu o kukolju na njivi." </p> 
 <p><a name="an_13:37">13:37</a> On  odgovori: "Sijač dobroga sjemena jest Sin Čovječji. </p> 
 <p><a name="an_13:38">13:38</a> Njiva  je svijet. Dobro sjeme sinovi su Kraljevstva, a kukolj sinovi  Zloga. </p> 
 <p><a name="an_13:39">13:39</a> Neprijatelj koji ga posija jest đavao. Žetva je svršetak  svijeta, a žeteoci anđeli. </p> 
 <p><a name="an_13:40">13:40</a> Kao što se kukolj sabire i ognjem  sažiže, tako će biti na svršetku svijeta. </p> 
 <p><a name="an_13:41">13:41</a> Sin će Čovječji  poslati svoje anđele da pokupe iz njegova kraljevstva sve zavodnike  i bezakonike </p> 
 <p><a name="an_13:42">13:42</a> i bace ih u peć ognjenu, gdje će biti plač i  škrgut zubi. </p> 
 <p><a name="an_13:43">13:43</a> Tada će pravednici zasjati poput sunca u kraljevstvu  Oca svojega." "Tko ima uši, neka čuje!"</p> 
 <p><a name="an_13:44">13:44</a> "Kraljevstvo je nebesko kao kad je blago skriveno na  njivi: čovjek ga pronađe, sakrije, sav radostan ode, proda sve  što ima i kupi tu njivu."</p> 
 <p><a name="an_13:45">13:45</a> "Nadalje, kraljevstvo je nebesko kao kad trgovac traga  za lijepim biserjem: </p> 
 <p><a name="an_13:46">13:46</a> pronađe jedan dragocjeni biser, ode, rasproda sve što ima i kupi ga."</p> 
 <p><a name="an_13:47">13:47</a> "Nadalje, kraljevstvo je nebesko kao kad mreža bačena  u more zahvati svakovrsne ribe. </p> 
 <p><a name="an_13:48">13:48</a> Kad se napuni, izvuku je  na obalu, sjednu i skupe dobre u posude, a loše izbace. </p> 
 <p><a name="an_13:49">13:49</a> Tako  će biti na svršetku svijeta. Izići će anđeli, odijeliti zle od  pravednih </p> 
 <p><a name="an_13:50">13:50</a> i baciti ih u peć ognjenu, gdje će biti plač i  škrgut zubi."</p> 
 <p><a name="an_13:51">13:51</a> "Jeste li sve ovo razumjeli?" Odgovore mu: "Jesmo." </p> 
 <p><a name="an_13:52">13:52</a> A  on će im: "Stoga svaki pismoznanac upućen u kraljevstvo nebesko  sličan je čovjeku domaćinu koji iz svoje riznice iznosi novo  i staro."</p> 
 <p><a name="an_13:53">13:53</a> Kad Isus završi sve ove prispodobe, ode odande. </p> 
 <p><a name="an_13:54">13:54</a> I  dođe u svoj zavičaj. Naučavaše ih u njihovoj sinagogi te zapanjeni  govorahu: "Odakle ovomu ta mudrost i te čudesne sile? </p> 
 <p><a name="an_13:55">13:55</a> Nije  li ovo drvodjeljin sin? Nije li mu majka Marija, a braća Jakov, i Josip, i Šimun, i Juda? </p> 
 <p><a name="an_13:56">13:56</a> I sestre mu nisu li sve među nama?  Odakle mu sve to?" </p> 
 <p><a name="an_13:57">13:57</a> I sablažnjavahu se o njega. A Isus im reče: "Nije prorok bez časti doli u svom zavičaju i  u svom domu." </p> 
 <p><a name="an_13:58">13:58</a> I ne učini ondje mnogo čudesa zbog njihove  nevjere. </p> 
 <p><a name="an_14:1">14:1</a> U ono vrijeme doču Herod tetrarh za Isusa </p> 
 <p><a name="an_14:2">14:2</a> pa reče svojim  slugama: "To je Ivan Krstitelj! On uskrsnu od mrtvih i zato čudesne  sile djeluju u njemu." </p> 
 <p><a name="an_14:3">14:3</a> Herod doista bijaše uhitio Ivana te  ga svezana bacio u tamnicu zbog Herodijade, žene brata svoga  Filipa. </p> 
 <p><a name="an_14:4">14:4</a> Jer Ivan mu govoraše: "Ne smiješ je imati!" </p> 
 <p><a name="an_14:5">14:5</a> Htjede  ga ubiti, ali se bojao naroda jer su ga smatrali prorokom. </p> 
 <p><a name="an_14:6">14:6</a> Na  Herodov rođendan zaplesa kći Herodijadina pred svima i svidje  se Herodu. </p> 
 <p><a name="an_14:7">14:7</a> Zato se zakle dati joj što god zaište. </p> 
 <p><a name="an_14:8">14:8</a> A ona  nagovorena od matere: "Daj mi, reče, ovdje na pladnju glavu Ivana  Krstitelja." </p> 
 <p><a name="an_14:9">14:9</a> Ražalosti se kralj, ali zbog zakletve i sustolnika  zapovjedi da se dade. </p> 
 <p><a name="an_14:10">14:10</a> Posla odrubiti glavu Ivanu u tamnici. </p> 
 <p><a name="an_14:11">14:11</a> I doniješe glavu njegovu na pladnju, dadoše djevojci, a ona  je odnije materi.</p> 
 <p><a name="an_14:12">14:12</a> A učenici njegovi dođu, uzmu njegovo tijelo i pokopaju  ga pa odu i jave Isusu.</p> 
 <p><a name="an_14:13">14:13</a> Kad je Isus to čuo, povuče se odande lađom na samotno  mjesto, u osamu. Dočuo to narod pa pohrli pješice za njim iz  gradova. </p> 
 <p><a name="an_14:14">14:14</a> Kad on iziđe, vidje silan svijet, sažali mu se nad  njim te izliječi njegove bolesnike.</p> 
 <p><a name="an_14:15">14:15</a> Uvečer mu pristupe učenici pa mu reknu: "Pust je ovo  kraj i već je kasno. Otpusti dakle svijet: neka odu po selima  kupiti hrane." </p> 
 <p><a name="an_14:16">14:16</a> A Isus im reče: "Ne treba da idu, dajte im  vi jesti." </p> 
 <p><a name="an_14:17">14:17</a> Oni mu kažu: "Nemamo ovdje ništa osim pet kruhova  i dvije ribe." </p> 
 <p><a name="an_14:18">14:18</a> A on će im: "Donesite mi ih ovamo." </p> 
 <p><a name="an_14:19">14:19</a> I  zapovjedi da mnoštvo posjeda po travi. On uze pet kruhova i dvije ribe, pogleda na nebo, izreče  blagoslov pa razlomi i dade kruhove učenicima, a učenici mnoštvu.</p> 
 <p><a name="an_14:20">14:20</a> I jeli su svi i nasitili se. Od preteklih ulomaka nakupiše  dvanaest punih košara. </p> 
 <p><a name="an_14:21">14:21</a> A blagovalo je oko pet tisuća muškaraca, osim žena i djece.</p> 
 <p><a name="an_14:22">14:22</a> I odmah prisili učenike da uđu u lađu i da se prebace  prijeko dok on otpusti mnoštvo. </p> 
 <p><a name="an_14:23">14:23</a> A pošto otpusti mnoštvo,  uziđe na goru, nasamo, da se pomoli. Uvečer bijaše ondje sam.</p> 
 <p><a name="an_14:24">14:24</a> Lađa se već mnogo stadija bila ostisla od kraja, šibana  valovima. Bijaše protivan vjetar. </p> 
 <p><a name="an_14:25">14:25</a> O četvrtoj noćnoj straži  dođe on k njima hodeći po moru. </p> 
 <p><a name="an_14:26">14:26</a> A učenici ugledavši ga kako  hodi po moru, prestrašeni rekoše: "Utvara!" I od straha kriknuše. </p> 
 <p><a name="an_14:27">14:27</a> Isus im odmah progovori: "Hrabro samo! Ja sam! Ne bojte se!" </p> 
 <p><a name="an_14:28">14:28</a> Petar prihvati i reče: "Gospodine, ako si ti, zapovjedi mi  da dođem k tebi po vodi!" </p> 
 <p><a name="an_14:29">14:29</a> A on mu reče: "Dođi!" I Petar siđe  s lađe te, hodeći po vodi, pođe k Isusu. </p> 
 <p><a name="an_14:30">14:30</a> Ali kad spazi vjetar, poplaši se, počne tonuti te krikne: "Gospodine, spasi me!" </p> 
 <p><a name="an_14:31">14:31</a> Isus  odmah pruži ruku, dohvati ga i kaže mu: "Malovjerni, zašto si  posumnjao?" </p> 
 <p><a name="an_14:32">14:32</a> Kad uđoše u lađu, utihnu vjetar. </p> 
 <p><a name="an_14:33">14:33</a> A oni na  lađi poklone mu se ničice govoreći: "Uistinu, ti si Sin Božji!"</p> 
 <p><a name="an_14:34">14:34</a> Pošto preploviše, dođu na kraj, u Genezaret. </p> 
 <p><a name="an_14:35">14:35</a> I ljudi  ga onoga kraja prepoznaju pa razglase po svoj onoj okolici. I  donošahu mu sve bolesnike </p> 
 <p><a name="an_14:36">14:36</a> te ga moljahu da se samo dotaknu  skuta njegove haljine. I koji bi se dotakli, ozdravili bi.</p> 
 <p><a name="an_15:1">15:1</a> Tada pristupe Isusu farizeji i pismoznanci iz Jeruzalema govoreći: </p> 
 <p><a name="an_15:2">15:2</a> "Zašto tvoji učenici prestupaju predaju starih? Ne umivaju  ruku prije jela!" </p> 
 <p><a name="an_15:3">15:3</a> On im odgovori: "A zašto vi prestupate zapovijed  Božju radi svoje predaje? </p> 
 <p><a name="an_15:4">15:4</a> Ta reče Bog: Poštuj oca i majku!  I: Tko prokune oca ili majku, smrću neka se kazni! </p> 
 <p><a name="an_15:5">15:5</a> A  vi velite: 'Rekne li tko ocu ili majci: Pomoć koja te od mene  ide neka bude sveti dar, </p> 
 <p><a name="an_15:6">15:6</a> ne treba da poštuje oca svoga ni  majku svoju.' Tako dokinuste riječ Božju radi svoje predaje. </p> 
 <p><a name="an_15:7">15:7</a> Licemjeri, dobro prorokova o vama Izaija: </p> 
 <p><a name="an_15:8">15:8</a> Narod me ovaj usnama časti, a srce mu je daleko od mene. </p> 
 <p><a name="an_15:9">15:9</a> Uzalud me štuju naučavajući nauke - uredbe ljudske."</p> 
 <p><a name="an_15:10">15:10</a> Tada dozove mnoštvo i reče: "Slušajte i razumijte! </p> 
 <p><a name="an_15:11">15:11</a> Ne  onečišćuje čovjeka što ulazi u usta, nego što iz usta izlazi  - to čovjeka onečišćuje."</p> 
 <p><a name="an_15:12">15:12</a> Tada pristupe k njemu učenici i kažu mu: "Znaš li da  su se farizeji sablaznili kad su čuli tu riječ?" </p> 
 <p><a name="an_15:13">15:13</a> On im odgovori:  "Svaki nasad koji ne posadi Otac moj nebeski iskorijenit će se. </p> 
 <p><a name="an_15:14">15:14</a> Pustite ih! Slijepi su, vođe slijepaca! A ako slijepac slijepca  vodi, obojica će u jamu pasti." </p> 
 <p><a name="an_15:15">15:15</a> Petar prihvati i reče mu:  "Protumači nam tu prispodobu!" </p> 
 <p><a name="an_15:16">15:16</a> A on reče: "I vi još uvijek  ne razumijete? </p> 
 <p><a name="an_15:17">15:17</a> Ne shvaćate li: sve što ulazi na usta, ide  u trbuh te se izbacuje u zahod. </p> 
 <p><a name="an_15:18">15:18</a> Naprotiv, što iz usta izlazi, iz srca izvire i to onečišćuje čovjeka. </p> 
 <p><a name="an_15:19">15:19</a> Ta iz srca izviru  opake namisli, ubojstva, preljubi, bludništva, krađe, lažna svjedočanstva, psovke. </p> 
 <p><a name="an_15:20">15:20</a> To onečišćuje čovjeka; a jesti neopranih ruku ne  onečišćuje čovjeka."</p> 
 <p><a name="an_15:21">15:21</a> Isus zatim ode odande i povuče se u krajeve tirske i  sidonske. </p> 
 <p><a name="an_15:22">15:22</a> I gle: žena neka, Kanaanka iz onih krajeva, iziđe  vičući: "Smiluj mi se, Gospodine, Sine Davidov! Kći mi je teško  opsjednuta!" </p> 
 <p><a name="an_15:23">15:23</a> Ali on joj ne uzvrati ni riječi. Pristupe mu  na to učenici te ga moljahu: "Udovolji joj jer viče za nama." </p> 
 <p><a name="an_15:24">15:24</a> On odgovori: "Poslan sam samo k izgubljenim ovcama doma Izraelova." </p> 
 <p><a name="an_15:25">15:25</a> Ali ona priđe, pokloni mu se ničice i kaže: "Gospodine, pomozi  mi!" </p> 
 <p><a name="an_15:26">15:26</a> On odgovori: "Ne priliči uzeti kruh djeci i baciti ga  psićima." </p> 
 <p><a name="an_15:27">15:27</a> A ona će: "Da, Gospodine! Ali psići jedu od mrvica  što padaju sa stola njihovih gospodara!" </p> 
 <p><a name="an_15:28">15:28</a> Tada joj Isus reče:  "O ženo! Velika je vjera tvoja! Neka ti bude kako želiš." I ozdravi  joj kći toga časa.</p> 
 <p><a name="an_15:29">15:29</a> Otišavši odande, dođe Isus do Galilejskog mora, uziđe  na goru i sjede ondje. </p> 
 <p><a name="an_15:30">15:30</a> Tada nagrnu k njemu silan svijet s  hromima, kljastima, slijepima, nijemima i mnogima drugima. Polože  mu ih do nogu, a on ih izliječi. </p> 
 <p><a name="an_15:31">15:31</a> Gledajući kako su nijemi  progovorili, kljasti ozdravili, hromi prohodali, slijepi progledali, divilo se mnoštvo i slavilo Boga Izraelova.</p> 
 <p><a name="an_15:32">15:32</a> A Isus dozva svoje učenike pa im reče: "Žao mi je naroda  jer su već tri dana uza me, a nemaju što jesti. Otpraviti ih  gladne neću da ne klonu putem." </p> 
 <p><a name="an_15:33">15:33</a> Kažu mu učenici: "Odakle  nam u pustinji toliko kruha da nahranimo toliko mnoštvo?" </p> 
 <p><a name="an_15:34">15:34</a> A  Isus im reče: "Koliko kruhova imate?" Oni će: "Sedam, i malo  riba." </p> 
 <p><a name="an_15:35">15:35</a> Nato zapovjedi mnoštvu da posjeda po zemlji, </p> 
 <p><a name="an_15:36">15:36</a> uze  sedam kruhova i ribe, zahvali, razlomi i davaše učenicima, a  učenici mnoštvu.</p> 
 <p><a name="an_15:37">15:37</a> I jeli su i nasitili se. A od preteklih ulomaka nakupiše  sedam punih košara. </p> 
 <p><a name="an_15:38">15:38</a> A blagovalo je četiri tisuće muškaraca, osim žena i djece.</p> 
 <p><a name="an_15:39">15:39</a> Tada otpusti mnoštvo, uđe u lađu i ode u kraj magadanski.</p> 
 <p><a name="an_16:1">16:1</a> Pristupe k njemu farizeji i saduceji. Iskušavajući ga, zatraže  da im pokaže kakav znak s neba. </p> 
 <p><a name="an_16:2">16:2</a> On im odgovori: "Uvečer govorite:  'Bit će vedro, nebo se žari.' </p> 
 <p><a name="an_16:3">16:3</a> A ujutro: 'Danas će nevrijeme, nebo se tamno zacrvenjelo.' Lice neba znadete rasuditi, a znakove  vremena ne znate. </p> 
 <p><a name="an_16:4">16:4</a> Naraštaj opak i preljubnički znak traži, ali mu se znak neće dati doli znak Jonin." Tada ih ostavi i  ode. </p> 
 <p><a name="an_16:5">16:5</a> Učenici dođoše prijeko, a zaboraviše ponijeti kruha. </p> 
 <p><a name="an_16:6">16:6</a> A  Isus im reče: "Pazite, čuvajte se kvasca farizejskog i saducejskog!" </p> 
 <p><a name="an_16:7">16:7</a> Oni zamišljeni među sobom govorahu: "Kruha ne ponijesmo." </p> 
 <p><a name="an_16:8">16:8</a> Zamijetio to Isus pa reče: "Što ste zamišljeni, malovjerni, da kruha nemate? </p> 
 <p><a name="an_16:9">16:9</a> Zar još ne shvaćate, ne sjećate li se onih  pet kruhova na pet tisuća i koliko košara nakupiste? </p> 
 <p><a name="an_16:10">16:10</a> I onih  sedam kruhova na četiri tisuće i koliko košara nakupiste? </p> 
 <p><a name="an_16:11">16:11</a> Kako  onda ne shvaćate da vam to ne rekoh o kruhu? Nego, čuvajte se  kvasca farizejskog i saducejskog." </p> 
 <p><a name="an_16:12">16:12</a> Tada razumješe kako im  ne reče da se čuvaju kvasca krušnoga, nego nauka farizejskog  i saducejskoga.</p> 
 <p><a name="an_16:13">16:13</a> Kad Isus dođe u krajeve Cezareje Filipove, upita učenike:  "Što govore ljudi, tko je Sin Čovječji?" </p> 
 <p><a name="an_16:14">16:14</a> Oni rekoše: "Jedni  da je Ivan Krstitelj; drugi da je Ilija; treći opet da je Jeremija  ili koji od proroka." </p> 
 <p><a name="an_16:15">16:15</a> Kaže im: "A vi, što vi kažete, tko  sam ja?" </p> 
 <p><a name="an_16:16">16:16</a> Šimun Petar prihvati i reče: "Ti si Krist-Pomazanik, Sin Boga živoga." </p> 
 <p><a name="an_16:17">16:17</a> Nato Isus reče njemu: "Blago tebi, Šimune, sine Jonin, jer ti to ne objavi tijelo i krv, nego Otac moj, koji je na nebesima. </p> 
 <p><a name="an_16:18">16:18</a> A ja tebi kažem: Ti si Petar-Stijena  i na toj stijeni sagradit ću Crkvu svoju i vrata paklena neće  je nadvladati. </p> 
 <p><a name="an_16:19">16:19</a> Tebi ću dati ključeve kraljevstva nebeskoga, pa što god svežeš na zemlji, bit će svezano na nebesima; a što  god odriješiš na zemlji, bit će odriješeno na nebesima." </p> 
 <p><a name="an_16:20">16:20</a> Tada  zaprijeti učenicima neka nikomu ne reknu da je on Krist.</p> 
 <p><a name="an_16:21">16:21</a> Otada poče Isus upućivati učenike kako treba da pođe  u Jeruzalem, da mnogo pretrpi od starješina, glavara svećeničkih  i pismoznanaca, da bude ubijen i treći dan da uskrsne.</p> 
 <p><a name="an_16:22">16:22</a> Petar ga uze na stranu i poče odvraćati: "Bože sačuvaj, Gospodine! Ne, to se tebi ne smije dogoditi!" </p> 
 <p><a name="an_16:23">16:23</a> Isus se okrene  i reče Petru: "Nosi se od mene, sotono! Sablazan si mi jer ti  nije na pameti što je Božje, nego što je ljudsko!"</p> 
 <p><a name="an_16:24">16:24</a> Tada Isus reče svojim učenicima: "Hoće li tko za mnom, neka se odrekne samoga sebe, neka uzme svoj križ i neka ide  za mnom. </p> 
 <p><a name="an_16:25">16:25</a> Tko hoće život svoj spasiti, izgubit će ga, a tko  izgubi život svoj poradi mena, naći će ga. </p> 
 <p><a name="an_16:26">16:26</a> Ta što će koristiti  čovjeku ako sav svijet stekne, a životu svojemu naudi? Ili što  će čovjek dati u zamjenu za život svoj? </p> 
 <p><a name="an_16:27">16:27</a> Doći će, doista,  Sin Čovječji u slavi Oca svoga s anđelima svojim i tada će  naplatiti svakomu po djelima njegovim."</p> 
 <p><a name="an_16:28">16:28</a> "Zaista, kažem vam, neki od ovdje nazočnih neće okusiti  smrti dok ne vide Sina Čovječjega gdje dolazi sa svojim kraljevstvom."</p> 
 <p><a name="an_17:1">17:1</a> Nakon šest dana uze Isus sa sobom Petra, Jakova i Ivana, brata  njegova, te ih povede na goru visoku, u osamu, </p> 
 <p><a name="an_17:2">17:2</a> i preobrazi  se pred njima. I zasja mu lice kao sunce, a haljine mu postadoše  bijele kao svjetlost. </p> 
 <p><a name="an_17:3">17:3</a> I gle: ukazaše im se Mojsije i Ilija  te razgovarahu s njime. </p> 
 <p><a name="an_17:4">17:4</a> A Petar prihvati i reče Isusu: "Gospodine, dobro nam je ovdje biti. Ako hoćeš, načinit ću ovdje tri sjenice, tebi jednu, Mojsiju jednu i Iliji jednu."</p> 
 <p><a name="an_17:5">17:5</a> Dok je on još govorio, gle, svijetao ih oblak zasjeni, a glas iz oblaka govoraše: "Ovo je Sin moj, Ljubljeni! U  njemu mi sva milina! Slušajte ga!" </p> 
 <p><a name="an_17:6">17:6</a> Čuvši glas, učenici  padoše licem na zemlju i silno se prestrašiše. </p> 
 <p><a name="an_17:7">17:7</a> Pristupi k  njima Isus, dotakne ih i reče: "Ustanite, ne bojte se!" </p> 
 <p><a name="an_17:8">17:8</a> Podigoše  oči, ali ne vidješe nikoga doli Isusa sama.</p> 
 <p><a name="an_17:9">17:9</a> Dok su silazili s gore, zapovjedi im Isus: "Nikomu ne  kazujte viđenje dok Sin Čovječji od mrtvih ne uskrsne."</p> 
 <p><a name="an_17:10">17:10</a> Upitaše ga učenici: "Što dakle pismoznanci govore da  prije treba da dođe Ilija?" </p> 
 <p><a name="an_17:11">17:11</a> On im odgovori: "Ilija  će doduše doći i sve obnoviti. </p> 
 <p><a name="an_17:12">17:12</a> No velim vam: Ilija  je već došao, ali ga ne upoznaše, već učiniše s njim što im se  prohtjelo. Tako je i Sinu Čovječjemu trpjeti od njih." </p> 
 <p><a name="an_17:13">17:13</a> Tada  razumješe učenici da im to reče o Ivanu Krstitelju.</p> 
 <p><a name="an_17:14">17:14</a> Kada dođoše k mnoštvu, pristupi mu čovjek, padne pred  njim na koljena </p> 
 <p><a name="an_17:15">17:15</a> i reče: "Gospodine, smiluj se sinu mojemu  jer je mjesečar i zlo mu je. Često doista pada u oganj i često  u vodu. </p> 
 <p><a name="an_17:16">17:16</a> Dovedoh ga tvojim učenicima i ne mogoše ga izliječiti." </p> 
 <p><a name="an_17:17">17:17</a> A Isus odgovori: "O rode nevjerni i opaki! Dokle mi je biti  s vama! Dokle li vas podnositi! Dovedite mi ga ovamo!" </p> 
 <p><a name="an_17:18">17:18</a> I  zaprijeti Isus zloduhu te on iziđe iz njega. I ozdravi dječak  toga časa.</p> 
 <p><a name="an_17:19">17:19</a> Tada učenici pristupiše nasamo k Isusu i rekoše: "Zašto  ga mi ne mogosmo izagnati?" </p> 
 <p><a name="an_17:20">17:20</a> Kaže im: "Zbog vaše malovjernosti.  Zaista, kažem vam, ako imadnete vjere koliko je zrno gorušičino  te reknete ovoj gori: 'Premjesti se odavde onamo!', premjestit  će se i ništa vam neće biti nemoguće." </p> 
 <p><a name="an_17:21">17:21</a> #</p> 
 <p><a name="an_17:22">17:22</a> A kad su se skupili u Galileji, reče im Isus: "Sin Čovječji  ima biti predan ljudima u ruke </p> 
 <p><a name="an_17:23">17:23</a> i ubit će ga, ali on će treći  dan uskrsnuti." I ožalostiše se silno.</p> 
 <p><a name="an_17:24">17:24</a> Kad stigoše u Kafarnaum, pristupe Petru oni što ubiru  dvodrahme pa mu rekoše: "Učitelj vaš ne plaća dvodrahme?" </p> 
 <p><a name="an_17:25">17:25</a> "Plaća", odgovori. A kad on uđe u kuću, pretekne ga Isus: "Što ti se  čini, Šimune? Kraljevi zemaljski od koga ubiru carinu ili porez?  Od svojih sinova ili od tuđih?" </p> 
 <p><a name="an_17:26">17:26</a> Kad on odgovori: "Od tuđih!", reče mu Isus: "Sinovi su, dakle, oslobođeni. </p> 
 <p><a name="an_17:27">17:27</a> Ali da ih ne  sablaznimo, pođi k moru, baci udicu i prvu ribu koja naiđe uzmi, otvori joj usta i naći ćeš stater. Uzmi ga pa im ga podaj za  me i za se."</p> 
 <p><a name="an_18:1">18:1</a> U onaj čas pristupe učenici Isusu pa ga zapitaju: "Tko je, dakle, najveći u kraljevstvu nebeskom?" </p> 
 <p><a name="an_18:2">18:2</a> On dozove dijete, postavi ga posred njih </p> 
 <p><a name="an_18:3">18:3</a> i reče: "Zaista, kažem vam, ako se  ne obratite i ne postanete kao djeca, nećete ući u kraljevstvo  nebesko. </p> 
 <p><a name="an_18:4">18:4</a> Tko god se dakle ponizi kao ovo dijete, taj je najveći  u kraljevstvu nebeskom. </p> 
 <p><a name="an_18:5">18:5</a> I tko primi jedno ovakvo dijete u  moje ime, mene prima."</p> 
 <p><a name="an_18:6">18:6</a> "Onomu, naprotiv, tko bi sablaznio jednoga od ovih najmanjih  što vjeruju u mene bilo bi bolje da mu se o vrat objesi mlinski  kamen pa da potone u dubinu morsku."</p> 
 <p><a name="an_18:7">18:7</a> "Jao svijetu od sablazni! Neizbježivo dolaze sablazni, ali jao čovjeku po kom dolazi sablazan. </p> 
 <p><a name="an_18:8">18:8</a> Pa ako te ruka ili  noga sablažnjava, odsijeci je i baci od sebe. Bolje ti je ući  u život kljastu ili hromu, nego s obje ruke ili s obje noge biti  bačen u oganj vječni. </p> 
 <p><a name="an_18:9">18:9</a> I ako te oko sablažnjava, izvadi ga  i baci od sebe. Bolje ti je jednooku u život ući, nego s oba  oka biti bačen u pakao ognjeni."</p> 
 <p><a name="an_18:10">18:10</a> "Pazite da ne prezrete ni jednoga od ovih najmanjih jer, kažem vam, anđeli njihovi na nebu uvijek gledaju lice Oca mojega, koji je na nebesima." </p> 
 <p><a name="an_18:11">18:11</a> #</p> 
 <p><a name="an_18:12">18:12</a> "Što vam se čini? Ako neki čovjek imadne sto ovaca i  jedna od njih zaluta, neće li on ostaviti onih devedeset i devet  u gorama i poći u potragu za zalutalom? </p> 
 <p><a name="an_18:13">18:13</a> Posreći li mu se  te je nađe, zaista, kažem vam, raduje se zbog nje više nego zbog  onih devedeset i devet koje nisu zalutale. </p> 
 <p><a name="an_18:14">18:14</a> Tako ni Otac vaš, koji je na nebesima, neće da propadne ni jedan od ovih malenih."</p> 
 <p><a name="an_18:15">18:15</a> "Pogriješi li tvoj brat, idi i pokaraj ga nasamo. </p> 
 <p><a name="an_18:16">18:16</a> Ako  te posluša, stekao si brata. Ne posluša li te, uzmi sa sobom  još jednoga ili dvojicu, neka na iskazu dvojice ili trojice  svjedoka počiva svaka tvrdnja. </p> 
 <p><a name="an_18:17">18:17</a> Ako ni njih ne posluša, reci Crkvi. Ako pak ni Crkve ne posluša, neka ti bude kao poganin  i carinik."</p> 
 <p><a name="an_18:18">18:18</a> "Zaista, kažem vam, što god svežete na zemlji, bit će  svezano na nebu; i što god odriješite na zemlji, bit će odriješeno  na nebu."</p> 
 <p><a name="an_18:19">18:19</a> "Nadalje, kažem vam, ako dvojica od vas na zemlji jednodušno  zaištu što mu drago, dat će im Otac moj, koji je na nebesima. </p> 
 <p><a name="an_18:20">18:20</a> Jer gdje su dvojica ili trojica sabrana u moje ime, tu sam  i ja među njima."</p> 
 <p><a name="an_18:21">18:21</a> Tada pristupi k njemu Petar i reče: "Gospodine, koliko  puta da oprostim bratu svomu ako se ogriješi o mene? Do sedam  puta?" </p> 
 <p><a name="an_18:22">18:22</a> Kaže mu Isus: "Ne kažem ti do sedam puta, nego do  sedamdeset puta sedam."</p> 
 <p><a name="an_18:23">18:23</a> "Stoga je kraljevstvo nebesko kao kad kralj odluči urediti  račune sa slugama. </p> 
 <p><a name="an_18:24">18:24</a> Kad započe obračunavati, dovedoše mu jednoga  koji mu dugovaše deset tisuća talenata. </p> 
 <p><a name="an_18:25">18:25</a> Kako nije imao odakle  vratiti, zapovjedi gospodar da se proda on, žena mu i djeca i  sve što ima te se podmiri dug. </p> 
 <p><a name="an_18:26">18:26</a> Nato sluga padne ničice preda  nj govoreći: 'Strpljenja imaj sa mnom, i sve ću ti vratiti.' </p> 
 <p><a name="an_18:27">18:27</a> Gospodar se smilova tomu sluzi, otpusti ga i dug mu oprosti."</p> 
 <p><a name="an_18:28">18:28</a> "A kad taj isti sluga izađe, naiđe na jednoga svoga druga  koji mu dugovaše sto denara. Uhvati ga i stane ga daviti govoreći:  'Vrati što si dužan!' </p> 
 <p><a name="an_18:29">18:29</a> Drug padne preda nj i stane ga zaklinjati:  'Strpljenja imaj sa mnom i vratit ću ti.' </p> 
 <p><a name="an_18:30">18:30</a> Ali on ne htjede, nego ode i baci ga u tamnicu dok mu ne vrati duga."</p> 
 <p><a name="an_18:31">18:31</a> "Kad njegovi drugovi vidješe što se dogodilo, silno ražalošćeni  odoše i sve to dojaviše gospodaru. </p> 
 <p><a name="an_18:32">18:32</a> Tada ga gospodar dozva  i reče mu: 'Slugo opaki, sav sam ti onaj dug oprostio jer si  me zamolio. </p> 
 <p><a name="an_18:33">18:33</a> Nije li trebalo da se i ti smiluješ svome drugu, kao što sam se i ja tebi smilovao?' </p> 
 <p><a name="an_18:34">18:34</a> I gospodar ga, rasrđen, preda mučiteljima dok mu ne vrati svega duga. </p> 
 <p><a name="an_18:35">18:35</a> Tako će i  Otac moj nebeski učiniti s vama ako svatko od srca ne oprosti  svomu bratu."</p> 
 <p><a name="an_19:1">19:1</a> Kad Isus završi ove besjede, ode iz Galileje i dođe u judejski  kraj s onu stranu Jordana. </p> 
 <p><a name="an_19:2">19:2</a> Za njim je išao silan svijet. Ondje  ih izliječi.</p> 
 <p><a name="an_19:3">19:3</a> Pristupe mu tada farizeji pa, da ga iskušaju, kažu: "Je  li dopušteno otpustiti ženu s kojega god razloga?" </p> 
 <p><a name="an_19:4">19:4</a> On odgovori:  "Zar niste čitali: Stvoritelj od početka muško i žensko stvori  ih </p> 
 <p><a name="an_19:5">19:5</a> i reče: Stoga će čovjek ostaviti oca i majku da  prione uza svoju ženu; i dvoje njih bit će jedno tijelo? </p> 
 <p><a name="an_19:6">19:6</a> Tako više nisu dvoje, nego jedno tijelo. Što, dakle, Bog združi, čovjek neka ne rastavlja."</p> 
 <p><a name="an_19:7">19:7</a> Kažu mu: "Zašto onda Mojsije zapovjedi dati otpusno  pismo i - otpustiti?" </p> 
 <p><a name="an_19:8">19:8</a> Odgovori im: "Zbog tvrdoće srca  vašega dopusti vam Mojsije otpustiti žene, ali od početka ne  bijaše tako. </p> 
 <p><a name="an_19:9">19:9</a> A ja vam kažem: Tko otpusti svoju ženu - osim  zbog bludništva - pa se oženi drugom, čini preljub."</p> 
 <p><a name="an_19:10">19:10</a> Kažu mu učenici: "Ako je tako između muža i žene, bolje  je ne ženiti se." </p> 
 <p><a name="an_19:11">19:11</a> A on im reče: "Ne shvaćaju toga svi, nego  samo oni kojima je dano. </p> 
 <p><a name="an_19:12">19:12</a> Doista, ima za ženidbu nesposobnih  koji se takvi iz utrobe materine rodiše. Ima nesposobnih koje  ljudi onesposobiše. A ima nesposobnih koji sami sebe onesposobiše  poradi kraljevstva nebeskoga. Tko može shvatiti, neka shvati."</p> 
 <p><a name="an_19:13">19:13</a> Tada mu doniješe dječicu da na njih stavi ruke i pomoli  se. A učenici im branili. </p> 
 <p><a name="an_19:14">19:14</a> Nato će im Isus: "Pustite dječicu  i ne priječite im k meni jer takvih je kraljevstvo nebesko!" </p> 
 <p><a name="an_19:15">19:15</a> I položi ruke na njih pa krene odande.</p> 
 <p><a name="an_19:16">19:16</a> I gle, pristupi mu netko i reče: "Učitelju, koje mi je  dobro činiti da imam život vječni?" </p> 
 <p><a name="an_19:17">19:17</a> A on mu reče: "Što me  pitaš o dobrome? Jedan je samo dobar! Ali ako hoćeš u život ući, čuvaj zapovijedi." </p> 
 <p><a name="an_19:18">19:18</a> Upita ga: "Koje?" A Isus reče: Ne ubij! Ne čini preljuba! Ne ukradi! Ne svjedoči lažno! </p> 
 <p><a name="an_19:19">19:19</a> Poštuj oca i majku! I ljubi svoga bližnjega kao sebe samoga!"</p> 
 <p><a name="an_19:20">19:20</a> Kaže mu mladić: "Sve sam to čuvao. Što mi još nedostaje?" </p> 
 <p><a name="an_19:21">19:21</a> Reče mu Isus: "Hoćeš li biti savršen, idi, prodaj što imaš  i podaj siromasima pa ćeš imati blago na nebu. A onda dođi i  idi za mnom." </p> 
 <p><a name="an_19:22">19:22</a> Na tu riječ ode mladić žalostan jer imaše velik  imetak. </p> 
 <p><a name="an_19:23">19:23</a> A Isus reče svojim učenicima: "Zaista, kažem vas, teško  će bogataš u kraljevstvo nebesko. </p> 
 <p><a name="an_19:24">19:24</a> Ponovno vam velim: Lakše  je devi kroz uši iglene nego bogatašu u kraljevstvo Božje."</p> 
 <p><a name="an_19:25">19:25</a> Čuvši to, učenici se silno snebivahu govoreći: "Tko se  onda može spasiti?" </p> 
 <p><a name="an_19:26">19:26</a> A Isus upre u njih pogled pa im reče:  "Ljudima je to nemoguće, ali Bogu je sve moguće."</p> 
 <p><a name="an_19:27">19:27</a> Tada Petar prihvati pa upita: "Evo, mi sve ostavismo  i pođosmo za tobom. Što ćemo za to dobiti?" </p> 
 <p><a name="an_19:28">19:28</a> Reče im Isus:  "Zaista, kažem vam, vi koji pođoste za mnom, o preporodu, kad  Sin Čovječji sjedne na prijestolje svoje slave, i vi ćete sjediti  na dvanaest prijestolja i suditi dvanaest plemena Izraelovih. </p> 
 <p><a name="an_19:29">19:29</a> I tko god ostavi kuće, ili braću, ili sestre, ili oca, ili  majku, ili ženu, ili djecu, ili polja poradi imena mojega, stostruko  će primiti i život vječni baštiniti."</p> 
 <p><a name="an_19:30">19:30</a> "A mnogi prvi bit će posljednji, i posljednji prvi."</p> 
 <p><a name="an_20:1">20:1</a> "Kraljevstvo je nebesko kao kad domaćin rano ujutro izađe  najmiti radnike u svoj vinograd. </p> 
 <p><a name="an_20:2">20:2</a> Pogodi se s radnicima po  denar na dan i pošalje ih u svoj vinograd. </p> 
 <p><a name="an_20:3">20:3</a> Izađe i o trećoj  uri i vidje druge gdje stoje na trgu besposleni </p> 
 <p><a name="an_20:4">20:4</a> pa i njima  reče: 'Idite i vi u moj vinograd pa što bude pravo, dat ću vam.' </p> 
 <p><a name="an_20:5">20:5</a> I oni odoše. Izađe opet o šestoj i devetoj uri te učini isto  tako. </p> 
 <p><a name="an_20:6">20:6</a> A kad izađe o jedanaestoj uri, nađe druge gdje stoje  i reče im: 'Zašto ovdje stojite vazdan besposleni?' </p> 
 <p><a name="an_20:7">20:7</a> Kažu mu:  'Jer nas nitko ne najmi.' Reče im: 'Idite i vi u vinograd.'"</p> 
 <p><a name="an_20:8">20:8</a> "Uvečer kaže gospodar vinograda svojemu upravitelju: 'Pozovi  radnike i podaj im plaću počevši od posljednjih pa sve do prvih.' </p> 
 <p><a name="an_20:9">20:9</a> Dođu tako oni od jedanaeste ure i prime po denar. </p> 
 <p><a name="an_20:10">20:10</a> Pa kada  dođu oni prvi, pomisle da će primiti više, ali i oni prime po  denar. </p> 
 <p><a name="an_20:11">20:11</a> A kad primiše, počeše mrmljati protiv domaćina: </p> 
 <p><a name="an_20:12">20:12</a> 'Ovi  posljednji jednu su uru radili i izjednačio si ih s nama, koji  smo podnosili svu tegobu dana i žegu.'"</p> 
 <p><a name="an_20:13">20:13</a> "Nato on odgovori jednomu od njih: 'Prijatelju, ne činim  ti krivo. Nisi li se pogodio sa mnom po denar? </p> 
 <p><a name="an_20:14">20:14</a> Uzmi svoje  pa idi. A ja hoću i ovomu posljednjemu dati kao i tebi. </p> 
 <p><a name="an_20:15">20:15</a> Nije  li mi slobodno činiti sa svojim što hoću? Ili zar je oko tvoje  zlo što sam ja dobar?'"</p> 
 <p><a name="an_20:16">20:16</a> "Tako će posljednji biti prvi, a prvi posljednji."</p> 
 <p><a name="an_20:17">20:17</a> Dok je Isus uzlazio u Jeruzalem, uze dvanaestoricu nasamo  te im putem reče: </p> 
 <p><a name="an_20:18">20:18</a> "Evo, uzlazimo u Jeruzalem i Sin Čovječji  bit će predan glavarima svećeničkim i pismoznancima. Osudit će  ga na smrt </p> 
 <p><a name="an_20:19">20:19</a> i predati poganima da ga izrugaju, izbičuju i  razapnu, ali on će treći dan uskrsnuti."</p> 
 <p><a name="an_20:20">20:20</a> Tada mu pristupi mati sinova Zebedejevih zajedno sa sinovima, pade ničice da od njega nešto zaište. </p> 
 <p><a name="an_20:21">20:21</a> A on će joj: "Što  želiš?" Kaže mu: "Reci da ova moja dva sina u tvome kraljevstvu  sjednu uza te, jedan tebi zdesna, drugi slijeva."</p> 
 <p><a name="an_20:22">20:22</a> Isus odgovori: "Ne znate što ištete. Možete li piti čašu  koju ću ja piti?" Kažu mu: "Možemo!" </p> 
 <p><a name="an_20:23">20:23</a> A on im reče: "Čašu  ćete moju doduše piti, ali sjesti meni zdesna ili slijeva - to  nisam ja vlastan dati, to je onih kojima je pripravio moj Otac."</p> 
 <p><a name="an_20:24">20:24</a> Kada su to čula ostala desetorica, razgnjeve se na dva  brata. </p> 
 <p><a name="an_20:25">20:25</a> Zato ih Isus dozva i reče: "Znate da vladari gospoduju  svojim narodima i velikaši njihovi drže ih pod vlašću. </p> 
 <p><a name="an_20:26">20:26</a> Neće  tako biti među vama! Naprotiv, tko hoće da među vama bude najveći, neka vam bude poslužitelj. </p> 
 <p><a name="an_20:27">20:27</a> I tko god hoće da među vama bude  prvi, neka vam bude sluga."</p> 
 <p><a name="an_20:28">20:28</a> "Tako i Sin Čovječji nije došao da bude služen, nego  da služi i život svoj dade kao otkupninu za mnoge."</p> 
 <p><a name="an_20:29">20:29</a> Kad su izlazili iz Jerihona, pođe za njim silan svijet. </p> 
 <p><a name="an_20:30">20:30</a> I gle, dva slijepca sjeđahu kraj puta. Čuvši da Isus prolazi, povikaše: "Gospodine, smiluj nam se, Sine Davidov!" </p> 
 <p><a name="an_20:31">20:31</a> Mnoštvo  ih ušutkivalo, ali oni još jače viknuše: "Gospodine, smiluj nam  se, Sine Davidov!"</p> 
 <p><a name="an_20:32">20:32</a> Isus se zaustavi, dozove ih i reče: "Što hoćete da vam  učinim?" </p> 
 <p><a name="an_20:33">20:33</a> Kažu mu: "Gospodine, da nam se otvore oči." </p> 
 <p><a name="an_20:34">20:34</a> Isus  se ganut dotače njihovim očiju i oni odmah progledaše. I pođoše  za njim.</p> 
 <p><a name="an_21:1">21:1</a> Kad se približiše Jeruzalemu te dođoše u Betfagu, na Maslinskoj  gori, posla Isus dvojicu učenika </p> 
 <p><a name="an_21:2">21:2</a> govoreći: "Pođite u selo  pred vama i odmah ćete naći privezanu magaricu i uz nju magare.  Odriješite ih i dovedite k meni. </p> 
 <p><a name="an_21:3">21:3</a> Ako vam tko što rekne, recite:  'Gospodinu trebaju', i odmah će ih pustiti."</p> 
 <p><a name="an_21:4">21:4</a> To se dogodi da se ispuni što je rečeno po proroku: </p> 
 <p><a name="an_21:5">21:5</a> Recite kćeri Sionskoj: Evo kralj ti tvoj dolazi, krotak, jašuć na magarcu, na magaretu, mladetu magaričinu.</p> 
 <p><a name="an_21:6">21:6</a> Učenici odu i učine kako im naredi Isus. </p> 
 <p><a name="an_21:7">21:7</a> Dovedu magaricu  i magare te stave na njih haljine i Isus uzjaha na njih. </p> 
 <p><a name="an_21:8">21:8</a> Silan  svijet prostrije svoje haljine po putu, a drugi rezahu grane  sa stabala i sterahu ih po putu. </p> 
 <p><a name="an_21:9">21:9</a> Mnoštvo pak pred njim i za  njim klicaše: "Hosana Sinu Davidovu! Blagoslovljen  Onaj koji dolazi u ime Gospodnje! Hosana u visinama!"</p> 
 <p><a name="an_21:10">21:10</a> Kad uđe u Jeruzalem, uskomešao se sav grad i govorio:  "Tko je ovaj?" </p> 
 <p><a name="an_21:11">21:11</a> A mnoštvo odgovaraše: "To je Prorok, Isus  iz Nazareta galilejskoga."</p> 
 <p><a name="an_21:12">21:12</a> Isus uđe u Hram i izagna sve koji su prodavali i kupovali  u Hramu. Mjenjačima isprevrta stolove i prodavačima golubova  klupe. </p> 
 <p><a name="an_21:13">21:13</a> Kaže im: "Pisamo je: Dom će se moj zvati Dom molitve,  a vi od njega činite pećinu razbojničku."</p> 
 <p><a name="an_21:14">21:14</a> U Hramu mu priđoše slijepi i hromi i on ih ozdravi.</p> 
 <p><a name="an_21:15">21:15</a> A kad glavari svećenički i pismoznanci vidješe čudesa  koja učini i djecu što viču Hramom: "Hosana Sinu Davidovu!",  gnjevni </p> 
 <p><a name="an_21:16">21:16</a> mu rekoše: "Čuješ li što ovi govore?" Kaže im Isus:  "Da! A niste li čitali: Iz usta djece i dojenčadi sebi si pripravio hvalu?"</p> 
 <p><a name="an_21:17">21:17</a> On ih ostavi, pođe iz grada u Betaniju te ondje prenoći.</p> 
 <p><a name="an_21:18">21:18</a> Ujutro se vraćao u grad i ogladnje. </p> 
 <p><a name="an_21:19">21:19</a> Ugleda smokvu  kraj puta i priđe k njoj, ali ne nađe na njoj ništa osim lišća  pa joj kaže: "Ne bilo više ploda s tebe dovijeka!" I smokva umah  usahnu. </p> 
 <p><a name="an_21:20">21:20</a> Vidjevši to, učenici se začude: "Kako umah smokva usahnu!" </p> 
 <p><a name="an_21:21">21:21</a> Isus im odvrati: "Zaista, kažem vam, ako budete imali vjeru  i ne posumnjate, činit ćete ne samo ovo sa smokvom, nego - reknete  li i ovoj gori: 'Digni se i baci u more!', bit će tako. </p> 
 <p><a name="an_21:22">21:22</a> I  sve što zaištete u molitvi vjerujući, primit ćete."</p> 
 <p><a name="an_21:23">21:23</a> I uđe u Hram. Dok je naučavao, pristupiše mu glavari  svećenički i starješine narodne te ga upitaše: "Kojom vlašću  to činiš? Tko ti dade tu vlast?"</p> 
 <p><a name="an_21:24">21:24</a> Isus im odgovori: "I ja ću vas jedno upitati. Ako mi  na to odgovorite, ja ću vama kazati kojom vlašću ovo činim. </p> 
 <p><a name="an_21:25">21:25</a> Krst  Ivanov odakle li bijaše? Od Neba ili od ljudi?" A oni umovahu  među sobom: "Reknemo li 'Od Neba', odvratit će nam: 'Zašto mu, dakle, ne povjerovaste?' </p> 
 <p><a name="an_21:26">21:26</a> A reknemo li 'Od ljudi', strah  nas je mnoštva. Ta svi Ivana smatraju prorokom." </p> 
 <p><a name="an_21:27">21:27</a> Zato odgovore  Isusu: "Ne znamo." I on njima reče: "Ni ja vama neću kazati kojom  vlašću ovo činim."</p> 
 <p><a name="an_21:28">21:28</a> "A što vam se čini? Čovjek neki imao dva sina. Priđe  prvomu i reče: 'Sinko, hajde danas na posao u vinograd!' </p> 
 <p><a name="an_21:29">21:29</a> On  odgovori: 'Neću!' No poslije se predomisli i ode. </p> 
 <p><a name="an_21:30">21:30</a> Priđe i  drugomu pa mu reče isto tako. A on odgovori: 'Evo me, gospodaru!'  i ne ode. </p> 
 <p><a name="an_21:31">21:31</a> Koji od te dvojice izvrši volju očevu?" Kažu: "Onaj  prvi." Nato će im Isus: "Zaista, kažem vam, carinici i bludnice  pretekoše vas u kraljevstvo Božje! </p> 
 <p><a name="an_21:32">21:32</a> Doista, Ivan dođe k vama  putom pravednosti i vi mu ne povjerovaste, a carinici mu i bludnice  povjerovaše. Vi pak, makar to vidjeste, ni kasnije se ne predomisliste  da mu povjerujete."</p> 
 <p><a name="an_21:33">21:33</a> "Drugu prispodobu čujte! Bijaše neki domaćin koji posadi  vinograd, ogradi ga ogradom, iskopa u njemu tijesak i podiže  kulu pa ga iznajmi vinogradarima i otputova. </p> 
 <p><a name="an_21:34">21:34</a> Kad se približilo  vrijeme plodova, posla svoje sluge vinogradarima da uzmu njegov  urod. </p> 
 <p><a name="an_21:35">21:35</a> A vinogradari pograbe njegove sluge pa jednoga istukoše, drugog ubiše, a trećega kamenovaše. </p> 
 <p><a name="an_21:36">21:36</a> I opet posla druge sluge, više njih nego prije, ali oni i s njima postupiše jednako."</p> 
 <p><a name="an_21:37">21:37</a> "Naposljetku posla k njima sina svoga misleći: 'Poštovat  će mog sina.' </p> 
 <p><a name="an_21:38">21:38</a> Ali kad vinogradari ugledaju sina, rekoše među  sobom: 'Ovo je baštinik! Hajde da ga ubijemo i imat ćemo baštinu  njegovu!' </p> 
 <p><a name="an_21:39">21:39</a> I pograbe ga, izbace iz vinograda i ubiju."</p> 
 <p><a name="an_21:40">21:40</a> "Kada dakle dođe gospodar vinograda, što će učiniti s  tim vinogradarima?" </p> 
 <p><a name="an_21:41">21:41</a> Kažu mu: "Opake će nemilo pogubiti, a  vinograd iznajmiti drugim vinogradarima što će mu davati urod  u svoje vrijeme."</p> 
 <p><a name="an_21:42">21:42</a> Kaže im Isus: "Zar nikada niste čitali u Pismima: Kamen što ga odbaciše graditelji postade kamen zaglavni. Gospodnje je to djelo - kakvo čudo u očima našim!</p> 
 <p><a name="an_21:43">21:43</a> Zato će se - kažem vam - oduzeti od vas kraljevstvo Božje  i dat će se narodu koji donosi njegove plodove! (</p> 
 <p><a name="an_21:44">21:44</a> I tko padne  na taj kamen, smrskat će se, a na koga on padne, satrt će ga.)"</p> 
 <p><a name="an_21:45">21:45</a> Kad su glavari svećenički i farizeji čuli te njegove  prispodobe, razumjeli su da govori o njima. </p> 
 <p><a name="an_21:46">21:46</a> I tražili su  da ga uhvate, ali se pobojaše mnoštva jer ga je smatralo prorokom.</p> 
 <p><a name="an_22:1">22:1</a> Isus im ponovno prozbori u prispodobama: </p> 
 <p><a name="an_22:2">22:2</a> "Kraljevstvo je  nebesko kao kad neki kralj pripravi svadbu sinu svomu. </p> 
 <p><a name="an_22:3">22:3</a> Posla  sluge da pozovu uzvanike na svadbu. No oni ne htjedoše doći. </p> 
 <p><a name="an_22:4">22:4</a> Opet posla druge sluge govoreći: 'Recite uzvanicima: Evo,  objed sam ugotovio. Junci su moji i tovljenici poklani i sve  pripravljeno. Dođite na svadbu!'"</p> 
 <p><a name="an_22:5">22:5</a> "Ali oni ne mareći odoše - jedan na svoju njivu, drugi  za svojom trgovinom. </p> 
 <p><a name="an_22:6">22:6</a> Ostali uhvate njegove sluge, zlostave  ih i ubiju. </p> 
 <p><a name="an_22:7">22:7</a> Nato se kralj razgnjevi, posla svoju vojsku i  pogubi one ubojice, a grad im spali."</p> 
 <p><a name="an_22:8">22:8</a> "Tada kaže slugama: 'Svadba je, evo, pripravljena ali  uzvanici ne bijahu dostojni. </p> 
 <p><a name="an_22:9">22:9</a> Pođite stoga na raskršća i koga  god nađete, pozovite na svadbu!'"</p> 
 <p><a name="an_22:10">22:10</a> "Sluge iziđoše na putove i sabraše sve koje nađoše -  i zle i dobre. I svadbena se dvorana napuni gostiju. </p> 
 <p><a name="an_22:11">22:11</a> Kad  kralj uđe pogledati goste, spazi ondje čovjeka koji ne bijaše  odjeven u svadbeno ruho. </p> 
 <p><a name="an_22:12">22:12</a> Kaže mu: 'Prijatelju, kako si ovamo  ušao bez svadbenoga ruha?' A on zanijemi. </p> 
 <p><a name="an_22:13">22:13</a> Tada kralj reče  poslužiteljima: 'Svežite mu ruke i noge i bacite ga van u tamu, gdje će biti plač i škrgut zubi.' </p> 
 <p><a name="an_22:14">22:14</a> Doista, mnogo je zvanih, malo izabranih."</p> 
 <p><a name="an_22:15">22:15</a> Tada farizeji odoše i održaše vijeće kako da Isusa uhvate  u riječi. </p> 
 <p><a name="an_22:16">22:16</a> Pošalju k njemu svoje učenike s herodovcima da  ga upitaju: "Učitelju! Znamo da si istinit te po istini putu  Božjem učiš i ne mariš tko je tko jer nisi pristran. </p> 
 <p><a name="an_22:17">22:17</a> Reci  nam, dakle, što ti se čini: je li dopušteno dati porez caru ili  nije?" </p> 
 <p><a name="an_22:18">22:18</a> Znajući njihovu opakost, reče Isus: "Zašto me iskušavate, licemjeri? </p> 
 <p><a name="an_22:19">22:19</a> Pokažite mi porezni novac!" Pružiše mu denar. </p> 
 <p><a name="an_22:20">22:20</a> On ih upita: "Čija je ovo slika i natpis?" </p> 
 <p><a name="an_22:21">22:21</a> Odgovore:  "Carev." Kaže im: "Podajte dakle caru carevo, a Bogu Božje."</p> 
 <p><a name="an_22:22">22:22</a> Čuvši to, zadive se pa ga ostave i odu.</p> 
 <p><a name="an_22:23">22:23</a> Toga dana pristupiše k njemu saduceji, koji vele da nema  uskrsnuća, i upitaše ga: </p> 
 <p><a name="an_22:24">22:24</a> "Učitelju, Mojsije reče: Umre  li tko bez djece, neka se njegov brat oženi njegovom ženom te  podigne porod bratu svomu. </p> 
 <p><a name="an_22:25">22:25</a> Bijaše tako u nas sedmero  braće. Prvi se oženi i umrije bez poroda ostavivši ženu svom  bratu. </p> 
 <p><a name="an_22:26">22:26</a> Tako i drugi i treći, sve do sedmoga. </p> 
 <p><a name="an_22:27">22:27</a> A nakon  svih umrije i žena. </p> 
 <p><a name="an_22:28">22:28</a> Kojemu će dakle od te sedmorice biti  žena o uskrsnuću? Jer sva su je sedmorica imala."</p> 
 <p><a name="an_22:29">22:29</a> Odgovori im Isus: "U zabludi ste jer ne razumijete Pisama  ni sile Božje. </p> 
 <p><a name="an_22:30">22:30</a> Ta u uskrsnuću niti se žene niti udavaju,  nego su kao anđeli na nebu. </p> 
 <p><a name="an_22:31">22:31</a> A što se tiče uskrsnuća mrtvih, zar niste čitali što vam reče Bog: </p> 
 <p><a name="an_22:32">22:32</a> Ja sam Bog Abrahamov, Bog Izakov i Bog Jakovljev? Nije on Bog mrtvih, nego živih!"</p> 
 <p><a name="an_22:33">22:33</a> Čuvši to, mnoštvo osta zaneseno njegovim naukom.</p> 
 <p><a name="an_22:34">22:34</a> A kad su farizeji čuli kako ušutka saduceje, okupiše  se, </p> 
 <p><a name="an_22:35">22:35</a> a jedan od njih, zakonoznanac, da ga iskuša, upita: </p> 
 <p><a name="an_22:36">22:36</a> "Učitelju, koja ja zapovijed najveća u Zakonu?" </p> 
 <p><a name="an_22:37">22:37</a> A on mu reče: "Ljubi  Gospodina Boga svojega svim srcem svojim, i svom dušom svojom, i svim umom svojim. </p> 
 <p><a name="an_22:38">22:38</a> To je najveća i prva zapovijed. </p> 
 <p><a name="an_22:39">22:39</a> Druga, ovoj slična: Ljubi svoga bližnjega kao sebe samoga. </p> 
 <p><a name="an_22:40">22:40</a> O tim dvjema zapovijedima visi sav Zakon i Proroci."</p> 
 <p><a name="an_22:41">22:41</a> Kad se farizeji skupiše, upita ih Isus: </p> 
 <p><a name="an_22:42">22:42</a> "Što mislite  o Kristu? Čiji je on sin?" Kažu mu: "Davidov." </p> 
 <p><a name="an_22:43">22:43</a> A on će njima:  "Kako ga onda David u Duhu naziva Gospodinom, kad veli: </p> 
 <p><a name="an_22:44">22:44</a> Reče Gospod Gospodinu mojemu: 'Sjedi mi zdesna dok ne položim neprijatelje tvoje za podnožje nogama tvojim?'</p> 
 <p><a name="an_22:45">22:45</a> Ako ga dakle David naziva Gospodinom, kako mu je sin?" </p> 
 <p><a name="an_22:46">22:46</a> I nitko mu nije mogao odgovoriti ni riječi, niti se od toga  dana tko usudio upitati ga bilo što.</p> 
 <p><a name="an_23:1">23:1</a> Tada Isus prozbori mnoštvu i svojim učenicima: </p> 
 <p><a name="an_23:2">23:2</a> "Na Mojsijevu  stolicu zasjedoše pismoznanci i farizeji. </p> 
 <p><a name="an_23:3">23:3</a> Činite dakle i obdržavajte  sve što vam kažu, ali se nemojte ravnati po njihovim djelima  jer govore, a ne čine. </p> 
 <p><a name="an_23:4">23:4</a> Vežu i ljudima na pleća tovare teška  bremena, a sami ni da bi ih prstom makli. </p> 
 <p><a name="an_23:5">23:5</a> Sva svoja djela  čine zato da ih ljudi vide. Doista, proširuju zapise svoje i  produljuju rese. </p> 
 <p><a name="an_23:6">23:6</a> Vole pročelja na gozbama, prva sjedala u  sinagogama, </p> 
 <p><a name="an_23:7">23:7</a> pozdrave na trgovima i da ih ljudi zovu 'Rabbi'. </p> 
 <p><a name="an_23:8">23:8</a> Vi pak ne dajte se zvati 'Rabbi', jer jedan je učitelj vaš, a svi ste vi braća. </p> 
 <p><a name="an_23:9">23:9</a> Ni ocem ne zovite nikoga na zemlji jer  jedan je Otac vaš - onaj na nebesima. </p> 
 <p><a name="an_23:10">23:10</a> I ne dajte da vas vođama  zovu, jer jedan je vaš vođa - Krist. </p> 
 <p><a name="an_23:11">23:11</a> Najveći među vama neka  vam bude poslužitelj. </p> 
 <p><a name="an_23:12">23:12</a> Tko se god uzvisuje, bit će ponižen, a tko se ponizuje, bit će uzvišen."</p> 
 <p><a name="an_23:13">23:13</a> "Jao vama, pismoznanci i farizeji! Licemjeri! Zaključavate  kraljevstvo nebesko pred ljudima; sami ne ulazite, a ne date  ući ni onima koji bi htjeli." </p> 
 <p><a name="an_23:14">23:14</a> #</p> 
 <p><a name="an_23:15">23:15</a> "Jao vama, pismoznanci i farizeji! Licemjeri! Obilazite  morem i kopnom da pridobijete jednog sljedbenika. A kad ga pridobijete, promećete ga u sina paklenoga dvaput goreg od sebe."</p> 
 <p><a name="an_23:16">23:16</a> "Jao vama! Slijepe vođe! Govorite: 'Zakune li se tko  Hramom, nije ništa. Ali ako se zakune hramskim zlatom, veže ga  zakletva.' </p> 
 <p><a name="an_23:17">23:17</a> Budale i slijepci! Ta što je veće: zlato ili Hram  što posvećuje zlato? </p> 
 <p><a name="an_23:18">23:18</a> Nadalje: 'Zakune li se tko žrtvenikom, nije ništa. Ali ako se zakune darom što je na njemu, veže ga  zakletva.' </p> 
 <p><a name="an_23:19">23:19</a> Slijepci! Ta što je veće: dar ili žrtvenik što  dar posvećuje? </p> 
 <p><a name="an_23:20">23:20</a> Tko se dakle zakune žrtvenikom, kune se njime  i svime što je na njemu. </p> 
 <p><a name="an_23:21">23:21</a> I tko se zakune Hramom, kune se  njime i Onim koji u njemu prebiva. </p> 
 <p><a name="an_23:22">23:22</a> I tko se zakune nebom, kune se prijestoljem Božjim i Onim koji na njemu sjedi."</p> 
 <p><a name="an_23:23">23:23</a> "Jao vama, pismoznanci i farizeji! Licemjeri! Namirujete  desetinu od metvice i kopra i kima, a propuštate najvažnije u  Zakonu: pravednost, milosrđe, vjernost. Ovo je trebalo činiti, a ono ne propuštati. </p> 
 <p><a name="an_23:24">23:24</a> Slijepe vođe! Cijedite komarca, a gutate  devu!" </p> 
 <p><a name="an_23:25">23:25</a> "Jao vama, pismoznanci i farizeji! Licemjeri! Čistite  čašu i zdjelu izvana, a iznutra su pune grabeža i pohlepe. </p> 
 <p><a name="an_23:26">23:26</a> Farizeju  slijepi! Očisti najprije nutrinu čaše da joj i vanjština bude  čista." </p> 
 <p><a name="an_23:27">23:27</a> Jao vama pismoznanci i farizeji! Licemjeri! Nalik ste  na obijeljene grobove. Izvana izgledaju lijepi, a iznutra su  puni mrtvačkih kostiju i svakojake nečistoće. </p> 
 <p><a name="an_23:28">23:28</a> Tako i vi izvana  ljudima izgledate pravedni, a iznutra ste puni licemjerja i bezakonja."</p> 
 <p><a name="an_23:29">23:29</a> "Jao vama, pismoznanci i farizeji! Licemjeri! Gradite  grobnice prorocima i kitite spomenike pravednicima </p> 
 <p><a name="an_23:30">23:30</a> te govorite:  'Da smo mi živjeli u dane otaca svojih, ne bismo bili njihovi  sudionici u prolijevanju krvi proročke.' </p> 
 <p><a name="an_23:31">23:31</a> Tako sami protiv  sebe svjedočite da ste sinovi ubojica proroka. </p> 
 <p><a name="an_23:32">23:32</a> Dopunite samo  mjeru otaca svojih!"</p> 
 <p><a name="an_23:33">23:33</a> "Zmije! Leglo gujinje! Kako ćete uteći osudi paklenoj? </p> 
 <p><a name="an_23:34">23:34</a> Zato evo ja šaljem vama proroke i mudrace i pismoznance.  Jedne ćete od njih ubiti i raspeti, druge bičevati po svojim  sinagogama i progoniti od grada do grada </p> 
 <p><a name="an_23:35">23:35</a> da tako na vas dođe  sva pravedna krv, prolivena na zemlji od krvi Abela pravednoga  pa do krvi Zaharije, sina Barahijina, kojega ubiste između Hrama  i žrtvenika. </p> 
 <p><a name="an_23:36">23:36</a> Zaista, kažem vam, sve će to doći na ovaj naraštaj!"</p> 
 <p><a name="an_23:37">23:37</a> "Jeruzaleme, Jeruzaleme, koji ubijaš proroke i kamenuješ  one što su tebi poslani! Koliko li puta htjedoh okupiti djecu  tvoju kao što kvočka okuplja piliće pod krila, i ne htjedoste. </p> 
 <p><a name="an_23:38">23:38</a> Evo, napuštena vam kuća. </p> 
 <p><a name="an_23:39">23:39</a> Doista, kažem vam, odsada me  nećete vidjeti dok ne reknete: Blagoslovljen Onaj koji dolazi  u ime Gospodnje!"</p> 
 <p><a name="an_24:1">24:1</a> Isus iziđe iz Hrama. Putom mu pristupiše učenici pokazujući  mu hramsko zdanje. </p> 
 <p><a name="an_24:2">24:2</a> A on im reče: "Ne vidite li sve ovo? Zaista, kažem vam, ne, neće se ovdje ostaviti ni kamen na kamenu nerazvaljen."</p> 
 <p><a name="an_24:3">24:3</a> Dok je zatim na Maslinskoj gori sjedio, pristupiše k njemu  učenici nasamo govoreći: "Reci nam kada će to biti i koji će  biti znak tvojega Dolaska i svršetka svijeta?"</p> 
 <p><a name="an_24:4">24:4</a> Isus im odgovori: "Pazite da vas tko ne zavede! </p> 
 <p><a name="an_24:5">24:5</a> Mnogi  će doista doći u moje ime i govoriti: 'Ja sam Krist!' I mnoge  će zavesti."</p> 
 <p><a name="an_24:6">24:6</a> "A čut ćete za ratove i za glasove o ratovima. Pazite, ne uznemirujte se. Doista treba da se to dogodi, ali  to još nije svršetak. </p> 
 <p><a name="an_24:7">24:7</a> Narod će ustati protiv naroda i kraljevstvo  protiv kraljevstva; bit će gladi i potresa po raznim mjestima. </p> 
 <p><a name="an_24:8">24:8</a> Ali sve je to samo početak trudova."</p> 
 <p><a name="an_24:9">24:9</a> "Tada će vas predavati na muke i ubijati vas. I svi će  vas narodi zamrziti zbog imena moga. </p> 
 <p><a name="an_24:10">24:10</a> Mnogi će se tada  sablazniti, izdavat će jedni druge i mrziti se među sobom. </p> 
 <p><a name="an_24:11">24:11</a> Ustat će mnogi lažni proroci i mnoge zavesti. </p> 
 <p><a name="an_24:12">24:12</a> Razmahat  će se bezakonje i ohladnjeti ljubav mnogih. </p> 
 <p><a name="an_24:13">24:13</a> Ali tko ustraje  do svršetka, bit će spašen."</p> 
 <p><a name="an_24:14">24:14</a> "I propovijedat će se ovo evanđelje Kraljevstva po svem  svijetu za svjedočanstvo svim narodima. Tada će doći svršetak."</p> 
 <p><a name="an_24:15">24:15</a> "Kada dakle vidite da grozota pustoši, po proroštvu  Daniela proroka, stoluje na svetome mjestu - tko čita, neka razumije: </p> 
 <p><a name="an_24:16">24:16</a> koji se tada zateknu u Judeji, neka bježe  u gore; </p> 
 <p><a name="an_24:17">24:17</a> tko bude na krovu, neka ne silazi uzeti što iz kuće; </p> 
 <p><a name="an_24:18">24:18</a> i tko bude u polju, neka se ne okreće natrag da uzme  haljinu!" </p> 
 <p><a name="an_24:19">24:19</a> "A jao trudnicama i dojiljama u one dane!"</p> 
 <p><a name="an_24:20">24:20</a> "I molite da bijeg vaš ne bude zimi ili subotom </p> 
 <p><a name="an_24:21">24:21</a> jer  tada će biti velika tjeskoba kakve ne bijaše od početka svijeta  sve do sada, a neće je ni biti."</p> 
 <p><a name="an_24:22">24:22</a> "I kad se ne bi skratili dani oni, nitko se ne bi spasio.  No poradi izabranih skratit će se dani oni."</p> 
 <p><a name="an_24:23">24:23</a> "Ako vam tada tko rekne: 'Gle, evo Krista!' ili: 'Eno  ga!' - ne povjerujte! </p> 
 <p><a name="an_24:24">24:24</a> Ustat će, doista, lažni kristi i lažni  proroci i iznijeti znamenja velika i čudesa da, bude  li moguće, zavedu i izabrane."</p> 
 <p><a name="an_24:25">24:25</a> "Eto, prorekao sam vam."</p> 
 <p><a name="an_24:26">24:26</a> "Reknu li vam dakle: 'Evo, u pustinji je!', ne izlazite;  'Evo ga u ložnicama!', ne vjerujte. </p> 
 <p><a name="an_24:27">24:27</a> Jer kao što munja izlazi  od istoka i bljesne do zapada, tako će biti i s dolaskom Sina  Čovječjega." </p> 
 <p><a name="an_24:28">24:28</a> "Gdje bude strvine, ondje će se skupljati orlovi."</p> 
 <p><a name="an_24:29">24:29</a> "A odmah nakon nevolje onih dana sunce će pomrčati i mjesec neće više svijetljeti i zvijezde će s neba padati i sile će se nebeske poljuljati."</p> 
 <p><a name="an_24:30">24:30</a> "I tada će se pojaviti znak Sina Čovječjega na nebu.  I tada će proplakati sva plemena zemlje. I ugledat će  Sina Čovječjega gdje dolazi na oblacima nebeskim s velikom  moći i slavom. </p> 
 <p><a name="an_24:31">24:31</a> I razaslat će anđele svoje s trubljom velikom  i sabrat će mu izabranike s četiri vjetra, s jednoga kraja  neba do drugoga."</p> 
 <p><a name="an_24:32">24:32</a> "A od smokve se naučite prispodobi! Kad joj grana već  omekša i lišće potjera, znate: blizu je ljeto. </p> 
 <p><a name="an_24:33">24:33</a> Tako i vi  kad sve to ugledate, znajte: blizu je, na vratima!"</p> 
 <p><a name="an_24:34">24:34</a> "Zaista, kažem vam, ne, neće uminuti naraštaj ovaj dok  se sve to ne zbude. </p> 
 <p><a name="an_24:35">24:35</a> Nebo će i zemlja uminuti, ali riječi  moje ne, neće uminuti."</p> 
 <p><a name="an_24:36">24:36</a> "A o onom danu i času nitko ne zna, pa ni anđeli nebeski, ni Sin, nego samo Otac. </p> 
 <p><a name="an_24:37">24:37</a> Kao u dane Noine, tako će biti i  Dolazak Sina Čovječjega. </p> 
 <p><a name="an_24:38">24:38</a> Kao što su u dane one - prije potopa  - jeli i pili, ženili se i udavali do dana kad Noa uđe u korablju </p> 
 <p><a name="an_24:39">24:39</a> i ništa nisu ni slutili dok ne dođe potop i sve odnije -  tako će biti i Dolazak Sina Čovječjega. </p> 
 <p><a name="an_24:40">24:40</a> Dvojica će tada biti  u polju: jedan će se uzeti, drugi ostaviti. </p> 
 <p><a name="an_24:41">24:41</a> Dvije će mljeti  u mlinu: jedna će se uzeti, druga ostaviti."</p> 
 <p><a name="an_24:42">24:42</a> "Bdijte dakle jer ne znate u koji dan Gospodin vaš dolazi. </p> 
 <p><a name="an_24:43">24:43</a> A ovo znajte: kad bi domaćin znao o kojoj straži kradljivac  dolazi, bdio bi i ne bi dopustio potkopati kuće. </p> 
 <p><a name="an_24:44">24:44</a> Zato i vi  budite pripravni jer u čas kad i ne mislite Sin Čovječji dolazi."</p> 
 <p><a name="an_24:45">24:45</a> "Tko li je onaj vjerni i razumni sluga što ga gospodar  postavi nad svojim ukućanima da im izda hranu u pravo vrijeme? </p> 
 <p><a name="an_24:46">24:46</a> Blago onome sluzi kojega gospodar kada dođe nađe da tako  radi! </p> 
 <p><a name="an_24:47">24:47</a> Zaista, kažem vam, postavit će ga nad svim imanjem  svojim." </p> 
 <p><a name="an_24:48">24:48</a> "No rekne li taj zli sluga u srcu: 'Okasnit će gospodar  moj' </p> 
 <p><a name="an_24:49">24:49</a> pa stane tući sudrugove, jesti i piti s pijanicama, </p> 
 <p><a name="an_24:50">24:50</a> doći će gospodar toga sluge u dan u koji mu se ne nada i  u čas u koji i ne sluti; </p> 
 <p><a name="an_24:51">24:51</a> rasjeći će ga i dodijeliti mu udes  među licemjerima. Ondje će biti plač i škrgut zubi."</p> 
 <p><a name="an_25:1">25:1</a> "Tada će kraljevstvo nebesko biti kao kad deset djevica uzeše  svoje svjetiljke i iziđoše u susret zaručniku. </p> 
 <p><a name="an_25:2">25:2</a> Pet ih bijaše  ludih, a pet mudrih. </p> 
 <p><a name="an_25:3">25:3</a> Lude uzeše svjetiljke, ali ne uzeše sa  sobom ulja. </p> 
 <p><a name="an_25:4">25:4</a> Mudre pak zajedno sa svjetiljkama uzeše u posudama  ulja." </p> 
 <p><a name="an_25:5">25:5</a> "Budući da je zaručnik okasnio, sve one zadrijemaše i  pozaspaše. </p> 
 <p><a name="an_25:6">25:6</a> O ponoći nasta vika: 'Evo zaručnika! Iziđite mu  u susret!' </p> 
 <p><a name="an_25:7">25:7</a> Tada ustadoše sve one djevice i urediše svoje svjetiljke. </p> 
 <p><a name="an_25:8">25:8</a> Lude tada rekoše mudrima: 'Dajte nam od svoga ulja, gase nam  se svjetiljke!' </p> 
 <p><a name="an_25:9">25:9</a> Mudre im odgovore: 'Nipošto! Ne bi doteklo  nama i vama. Pođite radije k prodavačima i kupite!'"</p> 
 <p><a name="an_25:10">25:10</a> "Dok one odoše kupiti, dođe zaručnik: koje bijahu pripravne, uđoše s njim na svadbu i zatvore se vrata. </p> 
 <p><a name="an_25:11">25:11</a> Poslije dođu  i ostale djevice pa stanu dozivati: 'Gospodine! Gospodine! Otvori  nam!' </p> 
 <p><a name="an_25:12">25:12</a> A on im odgovori: 'Zaista kažem vam, ne poznam vas!' </p> 
 <p><a name="an_25:13">25:13</a> Bdijte dakle jer ne znate dana ni časa!"</p> 
 <p><a name="an_25:14">25:14</a> "Doista, kao kad ono čovjek, polazeći na put, dozva sluge  i dade im svoj imetak. </p> 
 <p><a name="an_25:15">25:15</a> Jednomu dade pet talenata, drugomu  dva, a trećemu jedan - svakomu po njegovoj sposobnosti. </p> 
 <p><a name="an_25:16">25:16</a> I  otputova. Onaj koji je primio pet talenata odmah ode, upotrijebi  ih i stekne drugih pet. </p> 
 <p><a name="an_25:17">25:17</a> Isto tako i onaj sa dva stekne druga  dva. </p> 
 <p><a name="an_25:18">25:18</a> Onaj naprotiv koji je primio jedan ode, otkopa zemlju  i sakri novac gospodarov."</p> 
 <p><a name="an_25:19">25:19</a> "Nakon dugo vremena dođe gospodar tih slugu i zatraži  od njih račun. </p> 
 <p><a name="an_25:20">25:20</a> Pristupi mu onaj što je primio pet talenata  i donese drugih pet govoreći: 'Gospodaru! Pet si mi talenata  predao. Evo, drugih sam pet talenata stekao!' </p> 
 <p><a name="an_25:21">25:21</a> Reče mu gospodar:  'Valjaš, slugo dobri i vjerni! U malome si bio vjeran, nad mnogim  ću te postaviti! Uđi u radost gospodara svoga!'"</p> 
 <p><a name="an_25:22">25:22</a> "Pristupi i onaj sa dva talenta te reče: 'Gospodaru!  Dva si mi talenta predao. Evo, druga sam dva talenta stekao!' </p> 
 <p><a name="an_25:23">25:23</a> Reče mu gospodar: 'Valjaš, slugo dobri i vjerni! U malome  si bio vjeran, nad mnogim ću te postaviti! Uđi u radost gospodara  svoga.'" </p> 
 <p><a name="an_25:24">25:24</a> "A pristupi i onaj koji je primio jedan talenat te reče:  'Gospodaru! Znadoh te: čovjek si strog, žanješ gdje nisi sijao  i kupiš gdje nisi vijao. </p> 
 <p><a name="an_25:25">25:25</a> Pobojah se stoga, odoh i sakrih  talenat tvoj u zemlju. Evo ti tvoje!' </p> 
 <p><a name="an_25:26">25:26</a> A gospodar mu reče:  'Slugo zli i lijeni! Znao si da žanjem gdje nisam sijao i kupim  gdje nisam vijao! </p> 
 <p><a name="an_25:27">25:27</a> Trebalo je dakle da uložiš moj novac kod  novčara i ja bih po povratku izvadio svoje s dobitkom.'"</p> 
 <p><a name="an_25:28">25:28</a> "'Uzmite stoga od njega talenat i podajte onomu koji  ih ima deset. </p> 
 <p><a name="an_25:29">25:29</a> Doista, onomu koji ima još će se dati, neka  ima u izobilju, a od onoga koji nema oduzet će se i ono što ima. </p> 
 <p><a name="an_25:30">25:30</a> A beskorisnoga slugu izbacite van u tamu. Ondje će biti plač  i škrgut zubi.'"</p> 
 <p><a name="an_25:31">25:31</a> "Kad Sin Čovječji dođe u slavi i svi anđeli njegovi s  njime, sjest će na prijestolje slave svoje. </p> 
 <p><a name="an_25:32">25:32</a> I sabrat će se  pred njim svi narodi, a on će ih jedne od drugih razlučiti kao  što pastir razlučuje ovce od jaraca. </p> 
 <p><a name="an_25:33">25:33</a> Postavit će ovce sebi  zdesna, a jarce slijeva."</p> 
 <p><a name="an_25:34">25:34</a> "Tada će kralj reći onima sebi zdesna: 'Dođite, blagoslovljeni  Oca mojega! Primite u baštinu Kraljevstvo pripravljeno za vas  od postanka svijeta! </p> 
 <p><a name="an_25:35">25:35</a> Jer ogladnjeh i dadoste mi jesti; ožednjeh  i napojiste me; stranac bijah i primiste me; </p> 
 <p><a name="an_25:36">25:36</a> gol i zaogrnuste  me; oboljeh i pohodiste me; u tamnici bijah i dođoste k meni.'"</p> 
 <p><a name="an_25:37">25:37</a> "Tada će mu pravednici odgovoriti: 'Gospodine, kada te  to vidjesmo gladna i nahranismo te; ili žedna i napojismo te? </p> 
 <p><a name="an_25:38">25:38</a> Kada te vidjesmo kao stranca i primismo; ili gola i zaogrnusmo  te? </p> 
 <p><a name="an_25:39">25:39</a> Kada te vidjesmo bolesna ili u tamnici i dođosmo k tebi?' </p> 
 <p><a name="an_25:40">25:40</a> A kralj će im odgovoriti: 'Zaista, kažem vam, što god učiniste  jednomu od ove moje najmanje braće, meni učiniste!'"</p> 
 <p><a name="an_25:41">25:41</a> "Zatim će reći i onima slijeva: 'Odlazite od mene, prokleti, u oganj vječni, pripravljen đavlu i anđelima njegovim! </p> 
 <p><a name="an_25:42">25:42</a> Jer  ogladnjeh i ne dadoste mi jesti; ožednjeh i ne dadoste mi piti; </p> 
 <p><a name="an_25:43">25:43</a> stranac bijah i ne primiste me; gol i ne zaogrnuste me; bolestan  i u tamnici i ne pohodiste me!'"</p> 
 <p><a name="an_25:44">25:44</a> "Tada će mu i oni odgovoriti: 'Gospodine, a kada te to  vidjesmo gladna, ili žedna, ili stranca, ili gola, ili bolesna, ili u tamnici, i ne poslužismo te?' </p> 
 <p><a name="an_25:45">25:45</a> Tada će im on odgovoriti:  'Zaista, kažem vam, što god ne učiniste jednomu od ovih najmanjih, ni meni ne učiniste.'"</p> 
 <p><a name="an_25:46">25:46</a> "I otići će ovi u muku vječnu, a pravednici u život vječni."</p> 
 <p><a name="an_26:1">26:1</a> I kad Isus završi sve te besjede, reče svojim učenicima: </p> 
 <p><a name="an_26:2">26:2</a> "Znate  da je za dva dana Pasha, i Sin Čovječji predaje se da se razapne." </p> 
 <p><a name="an_26:3">26:3</a> Uto se sabraše glavari svećenički i starješine narodne u dvoru  velikoga svećenika imenom Kajfe </p> 
 <p><a name="an_26:4">26:4</a> i zaključiše Isusa na prijevaru  uhvatiti i ubiti. </p> 
 <p><a name="an_26:5">26:5</a> Jer se govorilo: "Nikako ne o Blagdanu da  ne nastane pobuna u narodu."</p> 
 <p><a name="an_26:6">26:6</a> Kad je Isus bio u Betaniji, u kući Šimuna Gubavca, </p> 
 <p><a name="an_26:7">26:7</a> pristupi  mu neka žena s alabastrenom posudicom skupocjene pomasti i polije  ga po glavi, dok je on bio za stolom. </p> 
 <p><a name="an_26:8">26:8</a> Vidjevši to, učenici  negodovahu: "Čemu ta rasipnost? </p> 
 <p><a name="an_26:9">26:9</a> Moglo se to skupo prodati  i dati siromasima."</p> 
 <p><a name="an_26:10">26:10</a> Zapazio to Isus pa im reče: "Što dodijavate ženi? Dobro  djelo učini prema meni. </p> 
 <p><a name="an_26:11">26:11</a> Ta siromaha svagda imate uza se,  a mene nemate svagda. </p> 
 <p><a name="an_26:12">26:12</a> Izlila je tu pomast na moje tijelo  - za ukop mi to učini. </p> 
 <p><a name="an_26:13">26:13</a> Zaista, kažem vam, gdje se god bude  propovijedalo ovo evanđelje, po svem svijetu, navješćivat će  se i ovo što ona učini - njoj na spomen."</p> 
 <p><a name="an_26:14">26:14</a> Tada jedan od dvanaestorice, zvan Juda Iškariotski, pođe  glavarima svećeničkim </p> 
 <p><a name="an_26:15">26:15</a> i reče: "Što ćete mi dati i ja ću vam  ga predati." A oni mu odmjeriše trideset srebrnjaka. </p> 
 <p><a name="an_26:16">26:16</a> Otada  je tražio priliku da ga preda.</p> 
 <p><a name="an_26:17">26:17</a> Prvoga dana Beskvasnih kruhova pristupiše učenici Isusu  i upitaše: "Gdje hoćeš da ti pripravimo te blaguješ pashu?" </p> 
 <p><a name="an_26:18">26:18</a> On  reče: "Idite u grad tomu i tomu i recite mu: 'Učitelj veli: Vrijeme  je moje blizu, kod tebe slavim pashu sa svojim učenicima.'" </p> 
 <p><a name="an_26:19">26:19</a> I  učine učenici kako im naredi Isus i priprave pashu.</p> 
 <p><a name="an_26:20">26:20</a> Uvečer bijaše Isus za stolom s dvanaestoricom. </p> 
 <p><a name="an_26:21">26:21</a> I  dok su blagovali, reče: "Zaista, kažem vam, jedan će me od vas  izdati." </p> 
 <p><a name="an_26:22">26:22</a> Silno ožalošćeni, stanu mu jedan za drugim govoriti:  "Da nisam ja, Gospodine?" </p> 
 <p><a name="an_26:23">26:23</a> On odgovori: "Onaj koji umoči sa  mnom ruku u zdjelu, taj će me izdati. </p> 
 <p><a name="an_26:24">26:24</a> Sin Čovječji, istina, odlazi kako je o njemu pisano, ali jao čovjeku onomu koji predaje  Sina Čovječjega. Tomu bi čovjeku bolje bilo da se ni rodio nije." </p> 
 <p><a name="an_26:25">26:25</a> A Juda, izdajnik, prihvati i reče: "Da nisam ja, učitelju?"  Reče mu: "Ti kaza."</p> 
 <p><a name="an_26:26">26:26</a> I dok su blagovali, uze Isus kruh, izreče blagoslov pa  razlomi, dade svojim učenicima i reče: "Uzmite i jedite! Ovo  je tijelo moje!" </p> 
 <p><a name="an_26:27">26:27</a> I uze čašu, zahvali i dade im govoreći:  "Pijte iz nje svi! </p> 
 <p><a name="an_26:28">26:28</a> Ovo je krv moja, krv Saveza koja  se za mnoge prolijeva na otpuštenje grijeha. </p> 
 <p><a name="an_26:29">26:29</a> A kažem vam:  ne, neću od sada piti od ovog roda trsova do onoga dana kad ću  ga - novoga - s vama piti u kraljevstvu Oca svojega." </p> 
 <p><a name="an_26:30">26:30</a> Otpjevavši  hvalospjeve, zaputiše se prema Maslinskoj gori.</p> 
 <p><a name="an_26:31">26:31</a> Tada im reče Isus: "Svi ćete se vi još ove noći sablazniti  o mene. Ta pisano je: Udarit će pastira i stado će se razbjeći.</p> 
 <p><a name="an_26:32">26:32</a> Ali kad uskrsnem, ići ću pred vama u Galileju.' </p> 
 <p><a name="an_26:33">26:33</a> Nato  će mu Petar: "Ako se i svi sablazne o tebe, ja se nikada neću!" </p> 
 <p><a name="an_26:34">26:34</a> Reče mu Isus: "Zaista, kažem ti, još ove noći, prije negoli  se pijetao oglasi, triput ćeš me zatajiti!" </p> 
 <p><a name="an_26:35">26:35</a> Kaže mu Petar:  "Bude li trebalo i umrijeti s tobom, ne, neću te zatajiti." Tako  rekoše i svi učenici.</p> 
 <p><a name="an_26:36">26:36</a> Tada dođe Isus s njima u predio zvan Getsemani i kaže  učenicima: "Sjednite ovdje dok ja odem onamo pomoliti se." </p> 
 <p><a name="an_26:37">26:37</a> I  povede sa sobom Petra i oba sina Zebedejeva. Spopade ga žalost  i tjeskoba. </p> 
 <p><a name="an_26:38">26:38</a> Tada im reče: "Duša mi je nasmrt žalosna.  Ostanite ovdje i bdijte sa mnom!"</p> 
 <p><a name="an_26:39">26:39</a> I ode malo dalje, pade ničice moleći: "Oče moj! Ako je  moguće, neka me mimoiđe ova čaša. Ali ne kako ja hoću, nego kako  hoćeš ti."</p> 
 <p><a name="an_26:40">26:40</a> I dođe učenicima i nađe ih pozaspale pa reče Petru: "Tako, zar niste mogli jedan sat probdjeti sa mnom? </p> 
 <p><a name="an_26:41">26:41</a> Bdijte i molite  da ne padnete u napast! Duh je, istina, voljan, no tijelo je  slabo." </p> 
 <p><a name="an_26:42">26:42</a> Opet, po drugi put, ode i pomoli se: "Oče moj! Ako  nije moguće da me čaša mine da je ne pijem, budi volja tvoja!" </p> 
 <p><a name="an_26:43">26:43</a> I ponovno dođe i nađe ih pozaspale, oči im se sklapale. </p> 
 <p><a name="an_26:44">26:44</a> Opet  ih ostavi, pođe i pomoli se po treći put ponavljajući iste riječi.</p> 
 <p><a name="an_26:45">26:45</a> Tada dođe učenicima i reče im: "Samo spavajte i počivajte!  Evo, približio se čas! Sin Čovječji predaje se u ruke grešničke! </p> 
 <p><a name="an_26:46">26:46</a> Ustanite, hajdemo! Evo, približio se moj izdajica."</p> 
 <p><a name="an_26:47">26:47</a> Dok je on još govorio, gle, dođe Juda, jedan od dvanaestorice, i s njime silna svjetina s mačevima i toljagama poslana od glavara  svećeničkih i starješina narodnih. </p> 
 <p><a name="an_26:48">26:48</a> A izdajica im dao znak:  "Koga poljubim, taj je, njega uhvatite!" </p> 
 <p><a name="an_26:49">26:49</a> I odmah pristupi  Isusu i reče: "Zdravo, Učitelju!" I poljubi ga. </p> 
 <p><a name="an_26:50">26:50</a> A Isus mu  reče: "Prijatelju, zašto ti ovdje!" Tada pristupe, podignu ruke  na Isusa i uhvate ga.</p> 
 <p><a name="an_26:51">26:51</a> I gle, jedan od onih koji bijahu s Isusom maši se rukom, trgnu mač, udari slugu velikoga svećenika i odsiječe mu uho. </p> 
 <p><a name="an_26:52">26:52</a> Kaže mu tada Isus: "Vrati mač na njegovo mjesto jer svi koji  se mača laćaju od mača i ginu. </p> 
 <p><a name="an_26:53">26:53</a> Ili zar misliš da ja ne mogu  zamoliti Oca svojega i eto umah uza me više od dvanaest legija  anđela? </p> 
 <p><a name="an_26:54">26:54</a> No kako bi se onda ispunila Pisma da tako mora biti?"</p> 
 <p><a name="an_26:55">26:55</a> U taj čas reče Isus svjetini: "Kao na razbojnika iziđoste  s mačevima i toljagama da me uhvatite? Danomice sjeđah u Hramu  naučavajući i ne uhvatiste me." </p> 
 <p><a name="an_26:56">26:56</a> A sve se to dogodilo da se  ispune Pisma proročka. Tada ga svi učenici ostave i pobjegnu.</p> 
 <p><a name="an_26:57">26:57</a> Nato uhvatiše Isusa i odvedoše ga velikomu svećeniku  Kajfi, kod kojega se sabraše pismoznanci i starješine. </p> 
 <p><a name="an_26:58">26:58</a> A  Petar je išao za njim izdaleka do dvora velikog svećenika; i  ušavši unutra, sjedne sa stražarima da vidi svršetak.</p> 
 <p><a name="an_26:59">26:59</a> A glavari svećenički i cijelo Vijeće tražili su kakvo  lažno svjedočanstvo protiv Isusa da bi ga mogli pogubiti. </p> 
 <p><a name="an_26:60">26:60</a> Ali  ne nađoše premda pristupiše mnogi lažni svjedoci. Napokon pristupe  dvojica </p> 
 <p><a name="an_26:61">26:61</a> i reknu: "Ovaj reče: 'Mogu razvaliti Hram Božji i  za tri ga dana sagraditi.'"</p> 
 <p><a name="an_26:62">26:62</a> Usta nato veliki svećenik i reče mu: "Zar ništa ne odgovaraš?  Što to ovi protiv tebe svjedoče?" </p> 
 <p><a name="an_26:63">26:63</a> Isus je šutio. Reče mu veliki svećenik: "Zaklinjem te Bogom živim: Kaži nam  jesi li ti Krist, Sin Božji?" </p> 
 <p><a name="an_26:64">26:64</a> Reče mu Isus: "Ti kaza! Štoviše, kažem vam: Odsada ćete gledati Sina Čovječjega gdje sjedi  zdesna Sile i dolazi na oblacima nebeskim." </p> 
 <p><a name="an_26:65">26:65</a> Nato veliki  svećenik razdrije haljine govoreći: "Pohulio je! Što nam još  trebaju svjedoci! Evo, sada ste čuli hulu! </p> 
 <p><a name="an_26:66">26:66</a> Što vam se čini?"  Oni odgovoriše: "Smrt zaslužuje!"</p> 
 <p><a name="an_26:67">26:67</a> Tada su mu pljuvali u lice i udarali ga, a drugi ga pljuskali </p> 
 <p><a name="an_26:68">26:68</a> govoreći: "Proreci nam, Kriste, tko te udario?"</p> 
 <p><a name="an_26:69">26:69</a> A Petar je sjedio vani u dvorištu. I pristupi mu jedna  sluškinja govoreći: "I ti bijaše s Isusom Galilejcem." </p> 
 <p><a name="an_26:70">26:70</a> On  pred svima zanijeka: "Ne znam što govoriš." </p> 
 <p><a name="an_26:71">26:71</a> Kad iziđe u predvorje, spazi ga druga i kaže nazočnima: "Ovaj bijaše s Isusom Nazarećaninom." </p> 
 <p><a name="an_26:72">26:72</a> On opet zanijeka sa zakletvom: "Ne znam toga čovjeka."</p> 
 <p><a name="an_26:73">26:73</a> Malo zatim nazočni pristupiše Petru i rekoše: "Doista, i ti si od njih! Ta govor te tvoj izdaje!" </p> 
 <p><a name="an_26:74">26:74</a> On se tada stane  zaklinjati i preklinjati: "Ne znam toga čovjeka." I odmah se  oglasi pijetao. </p> 
 <p><a name="an_26:75">26:75</a> I spomenu se Petar riječi koju mu Isus reče:  "Prije nego se pijetao oglasi, triput ćeš me zatajiti." I iziđe  te gorko zaplaka.</p> 
 <p><a name="an_27:1">27:1</a> A kad objutri, svi su glavari svećenički i starješine narodne  održali vijećanje protiv Isusa da ga pogube. </p> 
 <p><a name="an_27:2">27:2</a> I svezana ga  odveli i predali upravitelju Pilatu.</p> 
 <p><a name="an_27:3">27:3</a> Kada Juda, njegov izdajica, vidje da je Isus osuđen, pokaja  se i vrati trideset srebrnjaka glavarima svećeničkim i starješinama </p> 
 <p><a name="an_27:4">27:4</a> govoreći: "Sagriješih predavši krv nedužnu!" Odgovoriše: "Što  se to nas tiče? To je tvoja stvar!" </p> 
 <p><a name="an_27:5">27:5</a> I bacivši srebrnjake u  Hram, ode te se objesi.</p> 
 <p><a name="an_27:6">27:6</a> Glavari svećenički uzeše srebrnjake i rekoše: </p> 
 <p><a name="an_27:7">27:7</a> "Nije  dopušteno staviti ih u hramsku riznicu jer su krvarina." Posavjetuju  se i kupe za njih lončarovu njivu za ukop stranaca. </p> 
 <p><a name="an_27:8">27:8</a> Stoga  se ona njiva zove "Krvava njiva" sve do danas. </p> 
 <p><a name="an_27:9">27:9</a> Tada se ispuni  što je rečeno po proroku Jeremiji: Uzeše trideset srebrnjaka  - cijenu Neprocjenjivoga kojega procijeniše sinovi Izraelovi  - </p> 
 <p><a name="an_27:10">27:10</a> i dadoše ih za njivu lončarovu kako mi naredi Gospodin.</p> 
 <p><a name="an_27:11">27:11</a> Dovedoše dakle Isusa pred upravitelja. Upita ga upravitelj:  "Ti li si kralj židovski?" On odgovori: "Ti kažeš." </p> 
 <p><a name="an_27:12">27:12</a> I dok  su ga glavari svećenički i starješine narodne optuživale, ništa  nije odgovarao. </p> 
 <p><a name="an_27:13">27:13</a> Tada mu reče Pilat: "Ne čuješ li što sve  protiv tebe svjedoče?" </p> 
 <p><a name="an_27:14">27:14</a> I ne odgovori mu ni na jednu riječ  te se upravitelj silno čudio.</p> 
 <p><a name="an_27:15">27:15</a> A o Blagdanu upravitelj je običavao svjetini pustiti  jednoga uznika, koga bi već htjeli. </p> 
 <p><a name="an_27:16">27:16</a> Tada upravo bijaše u  njih poznati uznik zvani Baraba. </p> 
 <p><a name="an_27:17">27:17</a> Kad se dakle sabraše, reče  im Pilat: "Koga hoćete da vam pustim: Barabu ili Isusa koji se  zove Krist?" </p> 
 <p><a name="an_27:18">27:18</a> Znao je doista da ga predadoše iz zavisti.</p> 
 <p><a name="an_27:19">27:19</a> Dok je sjedio na sudačkoj stolici, poruči nu njegova  žena: "Mani se ti onoga pravednika jer sam danas u snu mnogo  pretrpjela zbog njega."</p> 
 <p><a name="an_27:20">27:20</a> Međutim, glavari svećenički i starješine nagovore svjetinu  da zaište Barabu, a Isus da se pogubi. </p> 
 <p><a name="an_27:21">27:21</a> Upita ih dakle upravitelj:  "Kojega od ove dvojice hoćete da vam pustim?" A oni rekoše: "Barabu!" </p> 
 <p><a name="an_27:22">27:22</a> Kaže im Pilat: "Što dakle da učinim s Isusom koji se zove  Krist?" Oni će: "Neka se razapne." </p> 
 <p><a name="an_27:23">27:23</a> A on upita: "A što je  zla učinio?" Vikahu još jače: "Neka se razapne!"</p> 
 <p><a name="an_27:24">27:24</a> Kad Pilat vidje da ništa ne koristi, nego da biva sve  veći metež, uzme vodu i opere ruke pred svjetinom govoreći: "Nevin  sam od krvi ove! Vi se pazite!" </p> 
 <p><a name="an_27:25">27:25</a> Sav narod nato odvrati: "Krv  njegova na nas i na djecu našu!" </p> 
 <p><a name="an_27:26">27:26</a> Tada im pusti Barabu, a  Isusa, izbičevana, preda da se razapne.</p> 
 <p><a name="an_27:27">27:27</a> Onda vojnici upraviteljevi uvedoše Isusa u dvor upraviteljev  i skupiše oko njega cijelu četu. </p> 
 <p><a name="an_27:28">27:28</a> Svukoše ga pa zaogrnuše  skrletnim plaštem. </p> 
 <p><a name="an_27:29">27:29</a> Spletoše zatim vijenac od trnja i staviše  mu na glavu, a tako i trsku u desnicu. Prigibajući pred njim  koljena, izrugivahu ga: "Zdravo, kralju židovski!" </p> 
 <p><a name="an_27:30">27:30</a> Onda pljujući  po njemu, uzimahu trsku i udarahu ga njome po glavi.</p> 
 <p><a name="an_27:31">27:31</a> Pošto ga izrugaše, svukoše mu plašt, obukoše mu njegove  haljine pa ga odvedoše da ga razapnu.</p> 
 <p><a name="an_27:32">27:32</a> Izlazeći nađu nekoga čovjeka Cirenca, imenom Šimuna,  i prisile ga da mu ponese križ.</p> 
 <p><a name="an_27:33">27:33</a> I dođoše na mjesto zvano Golgota, to jest Lubanjsko mjesto,</p> 
 <p><a name="an_27:34">27:34</a> dadoše mu piti vino sa žuči pomiješano.  I kad okusi, ne htjede piti. </p> 
 <p><a name="an_27:35">27:35</a> A pošto ga razapeše, razdijeliše  među se haljine njegove bacivši kocku. </p> 
 <p><a name="an_27:36">27:36</a> I sjedeći ondje, čuvahu ga.</p> 
 <p><a name="an_27:37">27:37</a> I staviše mu ponad glave krivicu napisanu: "Ovo je Isus, kralj židovski."</p> 
 <p><a name="an_27:38">27:38</a> Tada razapeše s njime dva razbojnika, jednoga zdesna, drugoga slijeva.</p> 
 <p><a name="an_27:39">27:39</a> A prolaznici su ga pogrđivali mašući glavama: </p> 
 <p><a name="an_27:40">27:40</a> "Ti  koji razvaljuješ Hram i za tri ga dana sagradiš, spasi sam sebe!  Ako si Sin Božji, siđi s križa!" </p> 
 <p><a name="an_27:41">27:41</a> Slično i glavari svećenički  s pismoznancima i starješinama, rugajući se, govorahu: </p> 
 <p><a name="an_27:42">27:42</a> "Druge  je spasio, sebe ne može spasiti! Kralj je Izraelov! Neka sada  siđe s križa pa ćemo povjerovati u nj! </p> 
 <p><a name="an_27:43">27:43</a> Uzdao se u Boga!  Neka ga sad izbavi ako mu omilje! Ta govorio je: 'Sin sam  Božji!'" </p> 
 <p><a name="an_27:44">27:44</a> Tako ga vrijeđahu i s njim raspeti razbojnici.</p> 
 <p><a name="an_27:45">27:45</a> Od šeste ure nasta tama po svoj zemlji - do ure devete. </p> 
 <p><a name="an_27:46">27:46</a> O devetoj uri povika Isus iza glasa: "Eli, Eli, lema sabahtani?"  To će reći: "Bože moj, Bože moj, zašto si me ostavio?" </p> 
 <p><a name="an_27:47">27:47</a> A neki od nazočnih, čuvši to, govorahu: "Ovaj zove Iliju." </p> 
 <p><a name="an_27:48">27:48</a> I odmah pritrča jedan od njih, uze spužvu, natopi je octom,  natakne je na trsku i pruži mu piti. </p> 
 <p><a name="an_27:49">27:49</a> A ostali  rekoše: "Pusti da vidimo hoće li doći Ilija da ga spasi." </p> 
 <p><a name="an_27:50">27:50</a> A  Isus opet povika iz glasa i ispusti duh.</p> 
 <p><a name="an_27:51">27:51</a> I gle, zavjesa se hramska razdrije odozgor dodolje, nadvoje;  zemlja se potrese, pećine se raspukoše, </p> 
 <p><a name="an_27:52">27:52</a> grobovi otvoriše  i tjelesa mnogih svetih preminulih uskrsnuše </p> 
 <p><a name="an_27:53">27:53</a> te iziđoše iz  grobova nakon njegova uskrsnuća, uđoše u sveti grad i pokazaše  se mnogima.</p> 
 <p><a name="an_27:54">27:54</a> A satnik i oni koji su s njime čuvali Isusa vidješe potres  i što se zbiva, silno se prestrašiše i rekoše: "Uistinu, Sin  Božji bijaše ovaj."</p> 
 <p><a name="an_27:55">27:55</a> A bijahu ondje i izdaleka promatrahu mnoge žene što su  iz Galileje išle za Isusom poslužujući mu; </p> 
 <p><a name="an_27:56">27:56</a> među njima Marija  Magdalena i Marija, Jakovljeva i Josipova majka, i majka sinova  Zebedejevih. </p> 
 <p><a name="an_27:57">27:57</a> Uvečer dođe neki bogat čovjek iz Arimateje, imenom Josip, koji i sam bijaše učenik Isusov. </p> 
 <p><a name="an_27:58">27:58</a> On pristupi Pilatu i zaiska  tijelo Isusovo. Tada Pilat zapovjedi da mu se dadne. </p> 
 <p><a name="an_27:59">27:59</a> Josip  uze tijelo, povi ga u čisto platno </p> 
 <p><a name="an_27:60">27:60</a> i položi u svoj novi grob  koji bijaše isklesao u stijeni. Dokotrlja velik kamen na grobna  vrata i otiđe.</p> 
 <p><a name="an_27:61">27:61</a> A bijahu ondje Marija Magdalena i druga Marija: sjedile  su nasuprot grobu.</p> 
 <p><a name="an_27:62">27:62</a> Sutradan, to jest dan nakon Priprave, sabraše se glavari  svećenički i farizeji kod Pilata </p> 
 <p><a name="an_27:63">27:63</a> te mu rekoše: "Gospodaru, sjetismo se da onaj varalica još za života kaza: 'Nakon tri  dana uskrsnut ću.' </p> 
 <p><a name="an_27:64">27:64</a> Zapovjedi dakle da se grob osigura sve  do trećega dana da ne bi možda došli njegovi učenici, ukrali  ga pa rekli narodu: 'Uskrsnuo je od mrtvih!' I bit će posljednja  prijevara gora od prve." </p> 
 <p><a name="an_27:65">27:65</a> Reče im Pilat: "Imate stražu! Idite  i osigurajte kako znate!" </p> 
 <p><a name="an_27:66">27:66</a> Nato oni odu i osiguraju grob:  zapečate kamen i postave stražu.</p> 
 <p><a name="an_28:1">28:1</a> Po suboti, u osvit prvoga dana u tjednu, dođe Marija Magdalena  i druga Marija pogledati grob. </p> 
 <p><a name="an_28:2">28:2</a> I gle, nastade žestok potres  jer anđeo Gospodnji siđe s neba, pristupi, otkotrlja kamen i  sjede na nj. </p> 
 <p><a name="an_28:3">28:3</a> Lice mu bijaše kao munja, a odjeća bijela kao  snijeg. </p> 
 <p><a name="an_28:4">28:4</a> Od straha pred njim zadrhtaše stražari i obamriješe.</p> 
 <p><a name="an_28:5">28:5</a> A anđeo progovori ženama: "Vi se ne bojte! Ta znam: Isusa  Raspetoga tražite! </p> 
 <p><a name="an_28:6">28:6</a> Nije ovdje! Uskrsnu kako reče. Hajde, vidite  mjesto gdje je ležao </p> 
 <p><a name="an_28:7">28:7</a> pa pođite žurno i javite njegovim učenicima  da uskrsnu od mrtvih. I evo, ide pred vama u Galileju. Ondje  ćete ga vidjeti. Evo, rekoh vam."</p> 
 <p><a name="an_28:8">28:8</a> One otiđoše žurno s groba te sa strahom i velikom radošću  otrčaše javiti njegovim učenicima. </p> 
 <p><a name="an_28:9">28:9</a> Kad eto im Isusa u susret!  Reče im: "Zdravo!" One polete k njemu, obujme mu noge i ničice  mu se poklone. </p> 
 <p><a name="an_28:10">28:10</a> Tada im Isus reče: "Ne bojte se! Idite, javite  mojoj braći da pođu u Galileju! Ondje će me vidjeti!"</p> 
 <p><a name="an_28:11">28:11</a> Dok su one odlazile, gle, neki od straže dođoše u grad  i javiše glavarima svećeničkim sve što se dogodilo. </p> 
 <p><a name="an_28:12">28:12</a> Oni se  sabraše sa starješinama na vijećanje, uzeše mnogo novaca i dadoše  vojnicima </p> 
 <p><a name="an_28:13">28:13</a> govoreći: "Recite: 'Noću dok smo mi spavali, dođoše  njegovi učenici i ukradoše ga.' </p> 
 <p><a name="an_28:14">28:14</a> Ako to dočuje upravitelj, mi ćemo ga uvjeriti i sve učiniti da vi budete bez brige." </p> 
 <p><a name="an_28:15">28:15</a> Oni  uzeše novac i učiniše kako bijahu poučeni. I razglasilo se to  među Židovima - sve do danas.</p> 
 <p><a name="an_28:16">28:16</a> Jedanaestorica pođoše u Galileju na goru kamo im je naredio  Isus. </p> 
 <p><a name="an_28:17">28:17</a> Kad ga ugledaše, padoše ničice preda nj. A neki posumnjaše. </p> 
 <p><a name="an_28:18">28:18</a> Isus im pristupi i prozbori: "Dana mi je sva vlast na nebu i na zemlji! </p> 
 <p><a name="an_28:19">28:19</a> Pođite dakle  i učinite mojim učenicima sve narode krsteći ih u ime Oca i Sina  i Duha Svetoga </p> 
 <p><a name="an_28:20">28:20</a> i učeći ih čuvati sve što sam vam zapovjedio!" "I evo, ja sam s vama u sve dane - do svršetka svijeta."</p> 
 <p></p><hr>
 <center>
 <a href="mar.htm">Next: Mark</a></center>
 </body>