<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ti1.htm">Previous</a> 
 <a href="tit.htm">Next</a> 
 </center>
 <hr>
  <h3 align="center">Croatian Bible: 2 Timothy</h3> 
 <p><a name="an_1:1">1:1</a> Pavao, apostol Krista Isusa voljom Božjom, po obećanju života, života u Kristu Isusu, </p> 
 <p><a name="an_1:2">1:2</a> Timoteju, ljubljenom sinu: milost, milosrđe i mir od Boga Oca i Krista Isusa, Gospodina našega.</p> 
 <p><a name="an_1:3">1:3</a> Zahvalan sam Bogu, kojemu onamo od predaka čiste savjesti  služim, dok te se neprestano spominjem u svojim molitvama noć  i dan. </p> 
 <p><a name="an_1:4">1:4</a> Sjetim se tvojih suza i zaželim vidjeti te da se napunim  radosti </p> 
 <p><a name="an_1:5">1:5</a> imajući na pameti neprijetvornu vjeru koja je u tebi  - onu vjeru koja je najprije prebivala u tvojoj baki Loidi i  tvojoj majci Euniki, a uvjeren sam, i u tebi.</p> 
 <p><a name="an_1:6">1:6</a> Poradi toga podsjećam te: raspiruj milosni dar Božji koji  je u tebi po polaganju mojih ruku. </p> 
 <p><a name="an_1:7">1:7</a> Jer nije nam Bog dao duha  bojažljivosti, nego snage, ljubavi i razbora. </p> 
 <p><a name="an_1:8">1:8</a> Ne stidi se  stoga svjedočanstva za Gospodina našega, ni mene, sužnja njegova.  Nego zlopati se zajedno sa mnom za evanđelje, po snazi Boga </p> 
 <p><a name="an_1:9">1:9</a> koji  nas je spasio i pozvao pozivom svetim - ne po našim djelima,  nego po svojem naumu i milosti koja nam je dana u Kristu Isusu  prije vremena vjekovječnih, </p> 
 <p><a name="an_1:10">1:10</a> a očitovana je sada pojavkom  Spasitelja našega Krista Isusa, koji obeskrijepi smrt i učini  da zasja život i neraspadljivost - po evanđelju </p> 
 <p><a name="an_1:11">1:11</a> za koje sam  ja postavljen propovjednikom, apostolom i učiteljem.</p> 
 <p><a name="an_1:12">1:12</a> Poradi toga i ovo trpim, ali se ne stidim jer znam komu  sam povjerovao i uvjeren sam da je on moćan poklad moj sačuvati  za onaj Dan.</p> 
 <p><a name="an_1:13">1:13</a> Uzorom neka ti budu zdrave riječi koje si od mene čuo  u vjeri i ljubavi u Kristu Isusu. </p> 
 <p><a name="an_1:14">1:14</a> Lijepi poklad čuvaj po  Duhu Svetom koji prebiva u nama.</p> 
 <p><a name="an_1:15">1:15</a> Napustiše me, to znaš, svi u Aziji, među njima i Figel  i Hermogen. </p> 
 <p><a name="an_1:16">1:16</a> Neka Gospodin milosrđem podari Oneziforov dom  jer me često osvježivao i nije se stidio mojih okova, </p> 
 <p><a name="an_1:17">1:17</a> nego  kad je bio u Rimu, brižljivo me potražio i našao. </p> 
 <p><a name="an_1:18">1:18</a> Dao mu  Gospodin naći milosrđe u Gospodina u onaj Dan! A koliko je usluga  u Efezu iskazao, to ti najbolje znaš.</p> 
 <p><a name="an_2:1">2:1</a> Ti se dakle, dijete moje, jačaj milošću u Kristu Isusu </p> 
 <p><a name="an_2:2">2:2</a> i  što si od mene po mnogim svjedocima čuo, to predaj vjernim ljudima  koji će biti podobni i druge poučiti. </p> 
 <p><a name="an_2:3">2:3</a> S njima se zlopati kao  dobar vojnik Krista Isusa. </p> 
 <p><a name="an_2:4">2:4</a> Tko vojuje, ne zapleće se u svagdanje  poslove kako bi se vojskovođi svidio. </p> 
 <p><a name="an_2:5">2:5</a> I natječe li se tko, ne ovjenčava se ako se zakonito ne natječe. </p> 
 <p><a name="an_2:6">2:6</a> Ratar koji se  trudi treba da prvi primi od uroda. </p> 
 <p><a name="an_2:7">2:7</a> Shvati što govorim! Ta  dat će ti Gospodin razum u svemu.</p> 
 <p><a name="an_2:8">2:8</a> Spominji se Isusa Krista, uskrsla od mrtvih, od potomstva  Davidova - po mojem evanđelju. </p> 
 <p><a name="an_2:9">2:9</a> Za nj se ja zlopatim sve do  okova, kao zločinac. Ali riječ Božja nije okovana! </p> 
 <p><a name="an_2:10">2:10</a> Stoga  sve podnosim radi izabranih, da i oni postignu spasenje, spasenje  u Kristu Isusu, zajedno s vječnom slavom.</p> 
 <p><a name="an_2:11">2:11</a> Vjerodostojna je riječ: Ako s njime umrijesmo, s njime ćemo i živjeti.</p> 
 <p><a name="an_2:12">2:12</a> Ako ustrajemo, s njime ćemo i kraljevati. Ako ga zaniječemo, i on će zanijekati nas.</p> 
 <p><a name="an_2:13">2:13</a> Ako ne budemo vjerni, on vjeran ostaje. Ta ne može sebe zanijekati!</p> 
 <p><a name="an_2:14">2:14</a> Na to podsjećaj zaklinjući pred Bogom neka ne bude rječoborstva:  ničemu ne koristi, a na propast je onima koji slušaju. </p> 
 <p><a name="an_2:15">2:15</a> Uznastoj  da kao prokušan staneš pred Boga kao radnik koji se nema čega  stidjeti, koji ispravno reže riječ istine. </p> 
 <p><a name="an_2:16">2:16</a> Svjetovnih se  pak praznorječja kloni: sve će više provaljivati prema bezbožnosti </p> 
 <p><a name="an_2:17">2:17</a> i riječ će njihova kao rak-rana izgrizati. Od njih su Himenej  i Filet, </p> 
 <p><a name="an_2:18">2:18</a> koji zastraniše od istine tvrdeći da je uskrsnuće  već bilo te nekima prevraćaju vjeru.</p> 
 <p><a name="an_2:19">2:19</a> Ipak čvrsti temelj Božji stoji - pod ovim je pečatom:  Poznaje Gospodin one koji su njegovi i neka se kloni zloće  tko god imenuje ime Gospodnje.</p> 
 <p><a name="an_2:20">2:20</a> Pa u velikoj kući ima posuda ne samo zlatnih i srebrnih, nego i drvenih i glinenih; i jedne su časne, druge pak nečasne. </p> 
 <p><a name="an_2:21">2:21</a> Očisti li se dakle tko od toga, bit će posuda časna, posvećena, korisna Gospodaru, za svako dobro djelo prikladna.</p> 
 <p><a name="an_2:22">2:22</a> A mladenačkih se strastvenosti kloni! Teži za pravednošću, vjerom, ljubavlju, mirom sa svima koji iz čista srca prizivlju  Gospodina. </p> 
 <p><a name="an_2:23">2:23</a> Lude pak i neobuzdane raspre odbijaj znajući da  rađaju svađama. </p> 
 <p><a name="an_2:24">2:24</a> A sluga Gospodnji treba da se ne svađa, nego  da bude nježan prema svima, sposoban poučavati, zlo podnositi,</p> 
 <p><a name="an_2:25">2:25</a> da s blagošću preodgaja protivnike, ne bi li ih Bog podario  obraćenjem te spoznaju istinu </p> 
 <p><a name="an_2:26">2:26</a> i ponovno budu trijezni izvan  zamke đavla koji ih drži robljem svoje volje.</p> 
 <p><a name="an_3:1">3:1</a> A ovo znaj: u posljednjim danima nastat će teška vremena. </p> 
 <p><a name="an_3:2">3:2</a> Ljudi  će doista biti sebeljupci, srebroljupci, preuzetnici, oholice, hulitelji, roditeljima neposlušni, nezahvalnici, bezbožnici,</p> 
 <p><a name="an_3:3">3:3</a> bešćutnici, nepomirljivci, klevetnici, neobuzdanici, goropadnici, neljubitelji dobra, </p> 
 <p><a name="an_3:4">3:4</a> izdajice, brzopletnici, naduti, ljubitelji  užitka više nego ljubitelji Boga. </p> 
 <p><a name="an_3:5">3:5</a> Imaju obličje pobožnosti, ali snage su se njezine odrekli. I njih se kloni!</p> 
 <p><a name="an_3:6">3:6</a> Od njih su doista oni što se uvlače u kuće i zarobljuju  ženice, natovarene grijesima, vodane najrazličitijim strastima: </p> 
 <p><a name="an_3:7">3:7</a> one uvijek uče, a nikako ne mogu doći do spoznaje istine. </p> 
 <p><a name="an_3:8">3:8</a> Kao što se Janes i Jambres suprotstaviše Mojsiju, tako se  i ovi, ljudi pokvarena uma, u vjeri neprokušani, suprotstavljaju  istini. </p> 
 <p><a name="an_3:9">3:9</a> Ali neće više napredovati jer bezumlje će ovih postati  očito, kako se to i onima dogodilo.</p> 
 <p><a name="an_3:10">3:10</a> A ti si pošao za nmom u poučavanju, u ponašanju, u naumu, u vjeri, u strpljivosti, u ljubavi, u postojanosti; </p> 
 <p><a name="an_3:11">3:11</a> u progonstvima, u patnjama koje su me zadesile u Antiohiji, u Ikoniju, u Listri.  Kakva li sam progonstva podnio! I iz svih me izbavio Gospodin! </p> 
 <p><a name="an_3:12">3:12</a> A i svi koji hoće živjeti pobožno u Kristu Isusu, bit će  progonjeni. </p> 
 <p><a name="an_3:13">3:13</a> Zli pak ljudi i vračari napredovat će sve više  u zlu - kao zavodnici i zavedeni.</p> 
 <p><a name="an_3:14">3:14</a> Ti, naprotiv, ostani u onome u čemu si poučen i čemu  si vjeru dao, svjestan od koga si sve poučen </p> 
 <p><a name="an_3:15">3:15</a> i da od malena  poznaješ Sveta pisma koja su vrsna učiniti te mudrim tebi na  spasenje po vjeri, vjeri u Kristu Isusu.</p> 
 <p><a name="an_3:16">3:16</a> Sve Pismo, bogoduho, korisno je za poučavanje, uvjeravanje, popravljanje, odgajanje u pravednosti, </p> 
 <p><a name="an_3:17">3:17</a> da čovjek Božji bude  vrstan, za svako dobro djelo podoban.</p> 
 <p><a name="an_4:1">4:1</a> Zaklinjem te pred Bogom i Kristom Isusom, koji će suditi žive  i mrtve, zaklinjem te pojavkom njegovim i kraljevstvom njegovim: </p> 
 <p><a name="an_4:2">4:2</a> propovijedaj Riječ, uporan budi - bilo to zgodno ili nezgodno  - uvjeravaj, prijeti, zapovijedaj sa svom strpljivošću i poukom. </p> 
 <p><a name="an_4:3">4:3</a> Jer doći će vrijeme kad ljudi neće podnositi zdrava nauka  nego će sebi po vlastitim požudama nagomilavati učitelje kako  im godi ušima; </p> 
 <p><a name="an_4:4">4:4</a> od istine će uho odvraćati, a bajkama se priklanjati. </p> 
 <p><a name="an_4:5">4:5</a> Ti, naprotiv, budi trijezan u svemu, zlopati se, djelo izvrši  blagovjesničko, služenje svoje posve ispuni!</p> 
 <p><a name="an_4:6">4:6</a> Jer ja se već prinosim za žrtvu ljevanicu, prispjelo je  vrijeme moga odlaska. </p> 
 <p><a name="an_4:7">4:7</a> Dobar sam boj bio, trku završio, vjeru  sačuvao. </p> 
 <p><a name="an_4:8">4:8</a> Stoga, pripravljen mi je vijenac pravednosti kojim  će mi u onaj Dan uzvratiti Gospodin, pravedan sudac; ne samo  meni, nego i svima koji s ljubavlju čekaju njegov pojavak.</p> 
 <p><a name="an_4:9">4:9</a> Nastoj što prije doći k meni! </p> 
 <p><a name="an_4:10">4:10</a> Jer Dema me, zaljubljen  u sadašnji svijet, napustio i otišao u Solun; Krescencije u Galaciju, Tit u Dalmaciju. </p> 
 <p><a name="an_4:11">4:11</a> Luka je jedini sa mnom. Marka uzmi i dovedi  sa sobom jer mi je koristan za služenje. </p> 
 <p><a name="an_4:12">4:12</a> Tihika sam poslao  u Efez. </p> 
 <p><a name="an_4:13">4:13</a> Kabanicu koju ostavih u Troadi kod Karpa, kada dođeš, donesi. I knjige, osobito pergamene. </p> 
 <p><a name="an_4:14">4:14</a> Aleksandar kovač nanio  mi je mnogo zla. Uzvratio mu Gospodin po njegovim djelima! </p> 
 <p><a name="an_4:15">4:15</a> Njega  se i ti čuvaj jer se veoma usprotivio našim riječima.</p> 
 <p><a name="an_4:16">4:16</a> Za prve moje obrane nitko ne bijaše uza me, svi me napustiše.  Ne uračunalo im se! </p> 
 <p><a name="an_4:17">4:17</a> Ali Gospodin je stajao uza me, on me  krijepio da se po meni potpuno razglasi Poruka te je čuju svi  narodi; i izbavljen sam iz usta lavljih. </p> 
 <p><a name="an_4:18">4:18</a> Izbavit će me Gospodin  od svakoga zla djela i spasiti za svoje nebesko kraljevstvo.  Njemu slava u vijeke vjekova! Amen!</p> 
 <p><a name="an_4:19">4:19</a> Pozdravi Prisku i Akvilu i Oneziforov dom! </p> 
 <p><a name="an_4:20">4:20</a> Erast  osta u Korintu, a Trofima ostavih u Miletu bolesna. </p> 
 <p><a name="an_4:21">4:21</a> Nastoj  doći prije zime. Pozdravlja te Eubul, Pudencije, Lino, Klaudija  i sva braća.</p> 
 <p><a name="an_4:22">4:22</a> Gospodin s duhom tvojim. Milost s vama!</p> 
 <p></p><hr>
 <center>
 <a href="tit.htm">Next: Titus</a></center>
 </body>