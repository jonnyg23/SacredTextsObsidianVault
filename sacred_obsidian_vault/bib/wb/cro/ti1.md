<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="th2.htm">Previous</a> 
 <a href="ti2.htm">Next</a> 
 </center>
 <hr>
  <h3 align="center">Croatian Bible: 1 Timothy</h3> 
 <p><a name="an_1:1">1:1</a> Pavao, apostol Krista Isusa po nalogu Boga, Spasitelja našega, i Krista Isusa, nade naše, </p> 
 <p><a name="an_1:2">1:2</a> Timoteju, pravomu sinu u vjeri:  milost, milosrđe i mir od Boga Oca i Krista Isusa, Gospodina  našega! </p> 
 <p><a name="an_1:3">1:3</a> Kao što sam te zamolio kad sam odlazio u Makedoniju, ostani  u Efezu da zapovijediš nekima neka ne naučavaju drugih nauka </p> 
 <p><a name="an_1:4">1:4</a> i neka se ne zanose beskrajnim bajkama i rodoslovljima, koja  više pogoduju rasprama negoli rasporedbi Božjoj po vjeri. </p> 
 <p><a name="an_1:5">1:5</a> Svrha  je te zapovijedi ljubav iz čista srca, dobre savjesti i vjere  neprijetvorne. </p> 
 <p><a name="an_1:6">1:6</a> To su neki promašili i zastranili u praznorječje; </p> 
 <p><a name="an_1:7">1:7</a> htjeli bi biti učitelji Zakona, a ne razumiju ni što govore  ni što tvrde.</p> 
 <p><a name="an_1:8">1:8</a> A mi znamo da je Zakon dobar ako se tko njime služi zakonito,</p> 
 <p><a name="an_1:9">1:9</a> svjestan toga da je Zakon tu ne za pravednika nego za bezakonike  i nepokornike, nepobožnike i grešnike, bezbožnike i svetogrdnike, ocoubojice i materoubojice, koljače, </p> 
 <p><a name="an_1:10">1:10</a> bludnike, muškoložnike, trgovce ljudima, varalice, krivokletnike, i ima li još što protivno  zdravom nauku - </p> 
 <p><a name="an_1:11">1:11</a> po evanđelju Slave blaženoga Boga koje je  meni povjereno.</p> 
 <p><a name="an_1:12">1:12</a> Zahvalan sam Onome koji mi dade snagu - Kristu Isusu, Gospodinu našemu - jer me smatrao vrijednim povjerenja, kad  u službu postavi mene </p> 
 <p><a name="an_1:13">1:13</a> koji prije bijah hulitelj, progonitelj  i nasilnik. Ali pomilovan sam jer sam to u neznanju učinio, još  u nevjeri. </p> 
 <p><a name="an_1:14">1:14</a> I milost Gospodina našega preobilovala je zajedno  s vjerom i ljubavlju, u Kristu Isusu.</p> 
 <p><a name="an_1:15">1:15</a> Vjerodostojna je riječ i vrijedna da se posve prihvati:  Isus Krist dođe na svijet spasiti grešnike, od kojih sam prvi  ja. </p> 
 <p><a name="an_1:16">1:16</a> A pomilovan sam zato da na meni prvome Isus Krist pokaže  svu strpljivost i pruži primjer svima koji će povjerovati u njega  za život vječni.</p> 
 <p><a name="an_1:17">1:17</a> A Kralju vjekova, besmrtnome, nevidljivome, jedinome Bogu čast i slava u vijeke vjekova. Amen.</p> 
 <p><a name="an_1:18">1:18</a> Taj ti zadatak predajem, sine Timoteju, u skladu s proroštvima  nekoć nad tobom izrečenima: na njih oslonjen, bij boj plemeniti </p> 
 <p><a name="an_1:19">1:19</a> imajući vjeru i dobru savjest, koju su neki odbacili i doživjeli  brodolom vjere. </p> 
 <p><a name="an_1:20">1:20</a> Među njima je Himenej i Aleksandar, koje  sam predao Sotoni da nauče ne huliti.</p> 
 <p><a name="an_2:1">2:1</a> Dakle, preporučujem prije svega da se obavljaju prošnje, molitve, molbenice i zahvalnice za sve ljude, </p> 
 <p><a name="an_2:2">2:2</a> za kraljeve i sve koji  su na vlasti, da provodimo miran i spokojan život u svoj bogoljubnosti  i ozbiljnosti. </p> 
 <p><a name="an_2:3">2:3</a> To je dobro i ugodno pred Spasiteljem našim  Bogom, </p> 
 <p><a name="an_2:4">2:4</a> koji hoće da se svi ljudi spase i dođu do spoznanja  istine. </p> 
 <p><a name="an_2:5">2:5</a> Jer jedan je Bog, jedan je i posrednik između Boga  i ljudi, čovjek - Krist Isus, </p> 
 <p><a name="an_2:6">2:6</a> koji sebe samoga dade kao otkup  za sve. To je u svoje vrijeme dano svjedočanstvo, </p> 
 <p><a name="an_2:7">2:7</a> za koje  sam ja postavljen propovjednikom i apostolom - istinu govorim, ne lažem - učiteljem naroda u vjeri i istini.</p> 
 <p><a name="an_2:8">2:8</a> Hoću dakle da muškarci mole na svakome mjestu, podižući  čiste ruke bez srdžbe i raspre; </p> 
 <p><a name="an_2:9">2:9</a> isto tako žene - u doličnu  držanju: neka se rese stidljivošću i razborom, ne pletenicama  i zlatom ili biserjem ili skupocjenim odijelom, </p> 
 <p><a name="an_2:10">2:10</a> nego - dobrim  djelima, kako dolikuje ženama koje ispovijedaju bogoljubnost. </p> 
 <p><a name="an_2:11">2:11</a> Žena neka u miru prima pouku sa svom podložnošću. </p> 
 <p><a name="an_2:12">2:12</a> Poučavati  pak ženi ne dopuštam, ni vladati nad mužem, nego - neka bude  na miru. </p> 
 <p><a name="an_2:13">2:13</a> Jer prvi je oblikovan Adam, onda Eva; </p> 
 <p><a name="an_2:14">2:14</a> i Adam  nije zaveden, a žena je, zavedena, učinila prekršaj. </p> 
 <p><a name="an_2:15">2:15</a> A spasit  će se rađanjem djece ako ustraje u vjeri, ljubavi i posvećivanju, s razborom.</p> 
 <p><a name="an_3:1">3:1</a> Vjerodostojna je riječ: teži li tko za nadgledništvom, časnu  službu želi. </p> 
 <p><a name="an_3:2">3:2</a> Treba stoga da nadglednik bude besprijekoran, jedne žene muž, trijezan, razuman, sređen, gostoljubiv, sposoban  poučavati, </p> 
 <p><a name="an_3:3">3:3</a> ne vinu sklon, ne nasilan nego popustljiv, ne ratoboran, ne srebroljubac; </p> 
 <p><a name="an_3:4">3:4</a> da svojom kućom dobro upravlja i sinove  drži u pokornosti sa svom ozbiljnošću - </p> 
 <p><a name="an_3:5">3:5</a> a ne zna li netko  svojom kućom upravljati, kako će se brinuti za Crkvu Božju? - </p> 
 <p><a name="an_3:6">3:6</a> ne novoobraćenik da se ne bi uzoholio i pao pod osudu đavlovu. </p> 
 <p><a name="an_3:7">3:7</a> A treba da ima i lijepo svjedočanstvo od onih vani, da ne  bi u rug upao i zamku đavlovu.</p> 
 <p><a name="an_3:8">3:8</a> Ðakoni isto tako treba da budu ozbiljni, ne dvolični,  ne odani mnogom vinu ni prljavu dobitku - </p> 
 <p><a name="an_3:9">3:9</a> imajući otajstvo  vjere u čistoj savjesti. </p> 
 <p><a name="an_3:10">3:10</a> I neka se najprije iskušavaju, pa  onda, budu li besprigovorni, neka obavljaju službu.</p> 
 <p><a name="an_3:11">3:11</a> Žene isto tako neka budu ozbiljne, ne klevetnice nego  trijezne, vjerne u svemu.</p> 
 <p><a name="an_3:12">3:12</a> đakoni neka budu jedne žene muževi, neka dobro upravljaju  djecom i svojim kućama. </p> 
 <p><a name="an_3:13">3:13</a> Jer oni koji dobro obavljaju službu, stječu častan položaj i veliku smjelost u vjeri, vjeri u Isusu  Kristu. </p> 
 <p><a name="an_3:14">3:14</a> Ovo ti pišem u nadi da ću ubrzo doći k tebi, </p> 
 <p><a name="an_3:15">3:15</a> a okasnim  li, da znaš kako se treba vladati u kući Božjoj, koja je Crkva  Boga živoga, stup i uporište istine. </p> 
 <p><a name="an_3:16">3:16</a> Da, po sveopćem uvjerenju, veliko je Otajstvo pobožnosti: On, očitovan u tijelu, opravdan u Duhu, viđen od anđela, propovijedan među narodima, vjerovan u svijetu, uznesen u slavu.</p> 
 <p><a name="an_4:1">4:1</a> Duh izričito govori da će u posljednja vremena neki otpasti  od vjere i prikloniti se prijevarnim duhovima i zloduhovskim  naucima. </p> 
 <p><a name="an_4:2">4:2</a> A sve to pod utjecajem himbe lažljivaca otupjele  savjesti </p> 
 <p><a name="an_4:3">4:3</a> koji zabranjuju ženiti se i nameću uzdržavati se  od jela što ih je Bog stvorio da ih sa zahvalnošću uzimaju oni  koji vjeruju i znaju istinu. </p> 
 <p><a name="an_4:4">4:4</a> Doista, svako je Božje stvorenje  dobro i ne valja odbaciti ništa što se uzima sa zahvalnošću </p> 
 <p><a name="an_4:5">4:5</a> jer  se posvećuje riječju Božjom i molitvom.</p> 
 <p><a name="an_4:6">4:6</a> To izlaži braći i bit ćeš dobar poslužitelj Krista Isusa, hranjen riječima vjere i dobroga nauka za kojim postojano ideš. </p> 
 <p><a name="an_4:7">4:7</a> Svjetovne pak i bablje priče odbijaj! Vježbaj se u pobožnosti! </p> 
 <p><a name="an_4:8">4:8</a> Uistinu, tjelesno vježbanje malo čemu koristi, a pobožnost  je svemu korisna jer joj je obećan život - sadašnji i budući. </p> 
 <p><a name="an_4:9">4:9</a> Vjerodostojna je to riječ i vrijedna da se posve prihvati. </p> 
 <p><a name="an_4:10">4:10</a> Ta za to se trudimo i borimo jer se pouzdajemo u Boga živoga  koji je Spasitelj svih ljudi, ponajpače vjernika. </p> 
 <p><a name="an_4:11">4:11</a> Zapovijedaj  to i naučavaj!</p> 
 <p><a name="an_4:12">4:12</a> Nitko neka ne prezire tvoje mladosti, nego budi uzor  vjernicima u riječi, u vladanju, u ljubavi, u vjeri, u čistoći. </p> 
 <p><a name="an_4:13">4:13</a> Dok ne dođem, posveti se čitanju, poticanju, poučavanju. </p> 
 <p><a name="an_4:14">4:14</a> Ne zanemari milosnog dara koji je u tebi, koji ti je dan  po proroštvu zajedno s polaganjem ruku starješinstva. </p> 
 <p><a name="an_4:15">4:15</a> Oko  toga nastoj, sav u tom budi da tvoj napredak bude svima očit. </p> 
 <p><a name="an_4:16">4:16</a> Pripazi na samog sebe i na poučavanje! Ustraj u tome! Jer  to vršeći, spasit ćeš i sebe i one koji te slušaju.</p> 
 <p><a name="an_5:1">5:1</a> Na starca se ne otresaj, nego ga nagovaraj kao oca, mladiće  kao braću, </p> 
 <p><a name="an_5:2">5:2</a> starice kao majke, djevojke kao sestre - u svoj  čistoći. </p> 
 <p><a name="an_5:3">5:3</a> Udovice poštuj - one koje su zaista udovice. </p> 
 <p><a name="an_5:4">5:4</a> Ako li  ipak koja udovica ima djecu ili unuke, neka najprije oni znaju  očitovati svoju pobožnost prema vlastitom domu i uzdarjem uzvraćati  roditeljima jer to je ugodno Bogu. </p> 
 <p><a name="an_5:5">5:5</a> A ona koja je zaista udovica, posve sama, pouzdaje se u Boga, odana prošnjama i molitvama  noć i dan; </p> 
 <p><a name="an_5:6">5:6</a> ona, naprotiv, koja provodi lagodan život, živa  je već umrla. </p> 
 <p><a name="an_5:7">5:7</a> I to naglašuj da budu besprijekorne. </p> 
 <p><a name="an_5:8">5:8</a> Ako  li se tkogod za svoje, navlastito za ukućane, ne stara, zanijekao  je vjeru i gori je od nevjernika.</p> 
 <p><a name="an_5:9">5:9</a> U popis neka se unosi udovica ne mlađa od šezdeset godina, jednog muža žena, </p> 
 <p><a name="an_5:10">5:10</a> koja ima svjedočanstvo dobrih djela: da  je djecu odgojila, da je bila gostoljubiva, da je svetima noge  prala, da je nevoljnima pomagala, da se svakom dobru djelu posvećivala. </p> 
 <p><a name="an_5:11">5:11</a> Mlađe pak udovice odbijaj jer kad ih požuda odvrati od Krista, hoće se udati, </p> 
 <p><a name="an_5:12">5:12</a> pa zasluže osudu što su pogazile prvotnu  vjernost. </p> 
 <p><a name="an_5:13">5:13</a> A uz to se, obilazeći po kućama, nauče biti besposlene, i ne samo besposlene, nego i brbljave i nametljive, govoreći  što ne bi smjele. </p> 
 <p><a name="an_5:14">5:14</a> Hoću dakle da se mlađe udaju, djecu rađaju, da budu kućevne te ne daju protivniku nikakva povoda za pogrđivanje. </p> 
 <p><a name="an_5:15">5:15</a> Jer već su neke zastranile za Sotonom. </p> 
 <p><a name="an_5:16">5:16</a> Ako koja vjernica  ima udovica, neka im pomaže, a neka se ne opterećuje Crkva, da  uzmogne pomoći onima koje su zaista udovice.</p> 
 <p><a name="an_5:17">5:17</a> Starješine koji su dobri predstojnici dostojni su dvostruke  časti, ponajpače oni koji se trude oko Riječi i poučavanja. </p> 
 <p><a name="an_5:18">5:18</a> Pismo  doista veli: Volu koji vrši ne zavezuj usta! I: Vrijedan  je radnik plaće svoje. </p> 
 <p><a name="an_5:19">5:19</a> Protiv starješine ne primaj tužbe, osim na osnovi dvaju ili triju svjedoka. </p> 
 <p><a name="an_5:20">5:20</a> One koji  griješe, pred svima ukori da i drugi imaju straha! </p> 
 <p><a name="an_5:21">5:21</a> Zaklinjem  te pred Bogom i Kristom Isusom i izabranim anđelima da se toga  držiš bez predrasude i ništa ne činiš po naklonosti. </p> 
 <p><a name="an_5:22">5:22</a> Ruku  prebrzo ni na koga ne polaži i ne budi dionikom tuđih grijeha!  Sebe čistim čuvaj! </p> 
 <p><a name="an_5:23">5:23</a> Ne pij više samo vode, nego uzimaj malo  vina poradi želuca i čestih svojih slabosti.</p> 
 <p><a name="an_5:24">5:24</a> Grijesi nekih ljudi očiti su i prije suda, nekih pak  samo nakon njega. </p> 
 <p><a name="an_5:25">5:25</a> Tako su i dobra djela očita, a bila i drukčija, ne mogu se sakriti.</p> 
 <p><a name="an_6:1">6:1</a> Koji su pod jarmom, robovi, neka svoje gospodare smatraju svake  časti dostojnima da se ne bi pogrđivalo ime Božje i nauk. </p> 
 <p><a name="an_6:2">6:2</a> A  oni kojima su gospodari vjernici, neka ih ne cijene manje zato  što su braća, nego neka im još više služe jer ti koji primaju  njihovo dobročinstvo vjernici su i ljubljena braća. To naučavaj i preporučuj! </p> 
 <p><a name="an_6:3">6:3</a> A tko drukčije naučava i ne  prianja uza zdrave riječi, riječi Gospodina našega Isusa Krista, i nauk u skladu s pobožnošću, </p> 
 <p><a name="an_6:4">6:4</a> nadut je, puka neznalica, samo  boluje od raspra i rječoborstava, od kojih nastaje zavist, svađa, pogrde, zla sumnjičenja, </p> 
 <p><a name="an_6:5">6:5</a> razračunavanja ljudi pokvarene pameti  i lišenih istine, što pobožnost smatraju dobitkom. </p> 
 <p><a name="an_6:6">6:6</a> Pa i jest  dobitak velik pobožnost, zadovoljna onim što ima! </p> 
 <p><a name="an_6:7">6:7</a> Ta ništa  nismo donijeli na svijet te iz njega ništa ni iznijeti ne možemo! </p> 
 <p><a name="an_6:8">6:8</a> Imamo li dakle hranu i odjeću, zadovoljimo se time. </p> 
 <p><a name="an_6:9">6:9</a> Jer  oni koji se hoće bogatiti, upadaju u napast, zamku i mnoge nerazumne  i štetne požude što ljude strovaljuju u zator i propast. </p> 
 <p><a name="an_6:10">6:10</a> Zaista, korijen svih zala jest srebroljublje; njemu odani, mnogi odlutaše  od vjere i sami sebe isprobadaše mukama mnogima.</p> 
 <p><a name="an_6:11">6:11</a> A ti se, Božji čovječe, toga kloni! Teži za pravednošću, pobožnošću, vjerom, ljubavlju, postojanošću, krotkošću! </p> 
 <p><a name="an_6:12">6:12</a> Bij  dobar boj vjere, osvoji vječni život na koji si pozvan i radi  kojega si dao ono lijepo svjedočanstvo pred mnogim svjedocima! </p> 
 <p><a name="an_6:13">6:13</a> Zapovijedam pred Bogom koji svemu život daje i pred Kristom  Isusom koji pred Poncijem Pilatom posvjedoči lijepo svjedočanstvo: </p> 
 <p><a name="an_6:14">6:14</a> čuvaj Zapovijed, neokaljano i besprijekorno, do Pojavka Gospodina  našega Isusa Krista. </p> 
 <p><a name="an_6:15">6:15</a> Njega će u svoje vrijeme pokazati On, Blaženi i jedini Vladar, Kralj kraljeva i Gospodar gospodara,</p> 
 <p><a name="an_6:16">6:16</a> koji jedini ima besmrtnost, prebiva u svjetlu nedostupnu, koga nitko od ljudi ne vidje niti ga vidjeti može. Njemu čast i vlast vjekovječna! Amen.</p> 
 <p><a name="an_6:17">6:17</a> Onima koji su u sadašnjem svijetu bogati zapovijedaj  neka ne budu bahati i neka se ne uzdaju u nesigurno bogatstvo, nego u Boga koji nam sve bogato daje na uživanje; </p> 
 <p><a name="an_6:18">6:18</a> neka dobro  čine, neka se bogate dobrim djelima, neka budu darežljivi, zajedničari  - </p> 
 <p><a name="an_6:19">6:19</a> prikupljajući sebi lijepu glavnicu za budućnost da osvoje  onaj pravi život.</p> 
 <p><a name="an_6:20">6:20</a> Timoteju, poklad čuvaj kloneći se svjetovnoga praznoglasja  i proturječja nekog nazovispoznanja, </p> 
 <p><a name="an_6:21">6:21</a> koje su neki ispovijedali  pa od vjere zastranili. Milost s vama</p> 
 <p></p><hr>
 <center>
 <a href="ti2.htm">Next: 2 Timothy</a></center>
 </body>