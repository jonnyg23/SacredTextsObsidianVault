<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jam.htm">Previous</a> 
 <a href="pe2.htm">Next</a> 
 </center>
 <hr>
  <h3 align="center">Croatian Bible: 1 Peter</h3> 
 <p><a name="an_1:1">1:1</a> Petar, apostol Isusa Krista: putnicima Raseljeništva u Pontu, Galaciji, Kapadociji, Aziji i Bitiniji, </p> 
 <p><a name="an_1:2">1:2</a> po predznanju Boga  Oca, posvećenjem Duha izabranima da budu poslušni te poškropljeni  krvlju Isusa Krista. Punina vam milosti i mira!</p> 
 <p><a name="an_1:3">1:3</a> Blagoslovljen Bog i Otac Gospodina našega Isusa Krista koji nas po velikom milosrđu svojemu uskrsnućem Isusa Krista od mrtvih nanovo rodi za životnu nadu,</p> 
 <p><a name="an_1:4">1:4</a> za baštinu neraspadljivu, neokaljanu i neuvelu, pohranjenu na nebesima za vas,</p> 
 <p><a name="an_1:5">1:5</a> vas koje snaga Božja po vjeri čuva za spasenje, spremno da se objavi u posljednje vrijeme.</p> 
 <p><a name="an_1:6">1:6</a> Zbog toga se radujte, makar se sada možda trebalo malo  i žalostiti zbog različitih kušnja: </p> 
 <p><a name="an_1:7">1:7</a> da prokušanost vaše vjere  - dragocjenija od propadljivog zlata, koje se ipak u vatri kuša  - stekne hvalu, slavu i čast o Objavljenju Isusa Krista. </p> 
 <p><a name="an_1:8">1:8</a> Njega  vi ljubite iako ga ne vidjeste; u njega, iako ga još ne gledate, vjerujete te klikćete od radosti neizrecive i proslavljene </p> 
 <p><a name="an_1:9">1:9</a> što  postigoste svrhu svoje vjere: spasenje duša.</p> 
 <p><a name="an_1:10">1:10</a> To su spasenje istraživali i pronicali proroci koji prorokovahu  o milosti vama namijenjenoj. </p> 
 <p><a name="an_1:11">1:11</a> Pronicali su na koje ili kakvo  je vrijeme smjerao Duh Kristov u njima koji je unaprijed svjedočio  o Kristovim patnjama te slavama što su nakon njih imale doći: </p> 
 <p><a name="an_1:12">1:12</a> bi im objavljeno da ne sebi nego vama poslužuju ono što vam  sada u Duhu Svetom s neba poslanom navijestiše vaši blagovjesnici, a nada što se i anđeli žude nadviti.</p> 
 <p><a name="an_1:13">1:13</a> Zato opašite bokove pameti svoje, trijezni budite i savršeno  se pouzdajte u milost koju vam donosi Objavljenje Isusa Krista. </p> 
 <p><a name="an_1:14">1:14</a> Kao poslušna djeca ne supriličujte se prijašnjim požudama  iz doba neznanja. </p> 
 <p><a name="an_1:15">1:15</a> Naprotiv, kao što je svet Onaj koji vas  pozva, i vi budite sveti u svemu življenju. </p> 
 <p><a name="an_1:16">1:16</a> Ta pisano je:  Budite sveti jer sam ja svet.</p> 
 <p><a name="an_1:17">1:17</a> Ako dakle Ocem nazivate njega koji nepristrano svakoga  po djelu sudi, vrijeme svoga proputovanja proživite u bogobojaznosti. </p> 
 <p><a name="an_1:18">1:18</a> Ta znate da od svog ispraznog načina života, što vam ga oci  namriješe, niste otkupljeni nečim raspadljivim, srebrom ili zlatom,</p> 
 <p><a name="an_1:19">1:19</a> nego dragocjenom krvlju Krista, Jaganjca nevina i bez mane. </p> 
 <p><a name="an_1:20">1:20</a> On bijaše doduše predviđen prije postanka svijeta, ali se  očitova na kraju vremena radi vas </p> 
 <p><a name="an_1:21">1:21</a> koji po njemu vjerujete  u Boga koji ga uskrisi od mrtvih te mu dade slavu da vjera vaša  i nada bude u Bogu.</p> 
 <p><a name="an_1:22">1:22</a> Pošto ste posluhom istini očistili duše svoje za nehinjeno  bratoljublje, od srca žarko ljubite jedni druge. </p> 
 <p><a name="an_1:23">1:23</a> Ta nanovo  ste rođeni, ne iz sjemena raspadljiva nego neraspadljiva: riječju  Boga koji živi i ostaje. </p> 
 <p><a name="an_1:24">1:24</a> Doista, svako je tijelo kao trava, sva mu slava ko cvijet poljski: sahne trava, vene cvijet, </p> 
 <p><a name="an_1:25">1:25</a> ali Riječ Gospodnja ostaje dovijeka. Ta pak riječ jest evanđelje koje vam je naviješteno.</p> 
 <p><a name="an_2:1">2:1</a> Odložite dakle svaku zloću i svaku prijevaru, himbe i zavisti  i sva klevetanja. </p> 
 <p><a name="an_2:2">2:2</a> Kao novorođenčad žudite za duhovnim, nepatvorenim  mlijekom da po njemu uzrastete za spasenje, </p> 
 <p><a name="an_2:3">2:3</a> ako ste doista  okusili kako je dobar Gospodin.</p> 
 <p><a name="an_2:4">2:4</a> Pristupite k njemu, Kamenu živomu što ga, istina, ljudi odbaciše, ali je u očima Božjim izabran, dragocjen, </p> 
 <p><a name="an_2:5">2:5</a> pa  se kao živo kamenje ugrađujte u duhovni Dom za sveto svećenstvo  da prinosite žrtve duhovne, ugodne Bogu po Isusu Kristu.</p> 
 <p><a name="an_2:6">2:6</a> Stoga stoji u Pismu: Evo postavljam na Sionu kamen odabrani, dragocjeni kamen ugaoni: Tko u nj vjeruje, ne, neće se postidjeti.</p> 
 <p><a name="an_2:7">2:7</a> Vama dakle koji vjerujete - čast! A onima koji ne vjeruju  - kamen koji odbaciše graditelji postade kamen zaglavni </p> 
 <p><a name="an_2:8">2:8</a> i  kamen spoticanja, stijena posrtanja; oni se o nj spotiču, neposlušni Riječi, za što su i određeni.</p> 
 <p><a name="an_2:9">2:9</a> A vi ste rod izabrani, kraljevsko svećenstvo, sveti  puk, narod stečeni da naviještate silna djela Onoga koji  vas iz tame pozva k divnom svjetlu svojemu; </p> 
 <p><a name="an_2:10">2:10</a> vi, nekoć Ne-narod,  a sada Narod Božji; vi Ne-mili, a sada Mili.</p> 
 <p><a name="an_2:11">2:11</a> Ljubljeni! Zaklinjem vas da se kao pridošlice i putnici  klonite putenih požuda koje vojuju protiv duše; </p> 
 <p><a name="an_2:12">2:12</a> življenje  vaše među poganima neka bude uzorno da upravo onim za što vas  sada potvaraju kao zločince, pošto promotre vaša dobra djela, proslave Boga u dan pohoda.</p> 
 <p><a name="an_2:13">2:13</a> Pokoravajte se svakoj ljudskoj ustanovi radi Gospodina:  bilo kralju kao vrhovniku, </p> 
 <p><a name="an_2:14">2:14</a> bilo upraviteljima jer ih on šalje  da kazne zločince, a pohvale one koji dobro čine. </p> 
 <p><a name="an_2:15">2:15</a> Doista, ovo je Božja volja: da čineći dobro ušutkate neznanje bezumnika. </p> 
 <p><a name="an_2:16">2:16</a> Kao slobodni ljudi - ali ne kao oni kojima je sloboda tek  pokrivalom zloće, već kao Božje sluge - </p> 
 <p><a name="an_2:17">2:17</a> sve poštujte, bratstvo  ljubite, Boga se bojte, kralja častite!</p> 
 <p><a name="an_2:18">2:18</a> Sluge, budite sa svim poštovanjem pokorni gospodarima, ne samo dobrima i blagima nego i naopakima. </p> 
 <p><a name="an_2:19">2:19</a> To je uistinu  milost ako tko radi savjesti, radi Boga podnosi nevolje trpeći  nepravedno. </p> 
 <p><a name="an_2:20">2:20</a> Kakve li slave doista ako za grijehe udarani  strpljivo podnosite? No ako dobro čineći trpite pa strpljivo  podnosite, to je Bogu milo.</p> 
 <p><a name="an_2:21">2:21</a> Ta na to ste pozvani jer i Krist je trpio za vas i ostavio  vam primjer da idete stopama njegovim.</p> 
 <p><a name="an_2:22">2:22</a> On koji grijeha ne učini nit mu usta prijevaru izustiše;</p> 
 <p><a name="an_2:23">2:23</a> on koji na uvredu nije uvredom uzvraćao i mučen nije prijetio, prepuštajući to Sucu pravednom;</p> 
 <p><a name="an_2:24">2:24</a> on koji u tijelu svom grijehe naše ponese na drvo da umrijevši grijesima pravednosti živimo; on čijom se modricom izliječiste.</p> 
 <p><a name="an_2:25">2:25</a> Doista, poput ovaca lutaste, ali se sada obratiste k pastiru i čuvaru duša svojih.</p> 
 <p><a name="an_3:1">3:1</a> Tako i vi, žene, pokoravajte se svojim muževima: ako su neki  od njih možda neposlušni Riječi, da i bez riječi budu pridobiveni  življenjem vas žena, </p> 
 <p><a name="an_3:2">3:2</a> pošto promotre vaše bogoljubno i čisto  življenje. </p> 
 <p><a name="an_3:3">3:3</a> Vaš nakit neka ne bude izvanjski - pletenje kose, kićenje zlatom ili oblačenje haljina. </p> 
 <p><a name="an_3:4">3:4</a> Nego: čovjek skrovita  srca, neprolazne ljepote, blaga i smirena duha. To je pred Bogom  dragocjeno. </p> 
 <p><a name="an_3:5">3:5</a> Tako su se doista i nekoć svete žene, zaufane  u Boga, resile: pokoravale su se muževima. </p> 
 <p><a name="an_3:6">3:6</a> Sara se tako pokori  Abrahamu te ga nazva gospodarom. Njezina ste djeca ako činite  dobro ne bojeći se nikakva zastrašivanja.</p> 
 <p><a name="an_3:7">3:7</a> Tako i vi, muževi, obazrivo živite sa svojim ženama, kao  sa slabijim spolom, te im iskazujte čast kao subaštinicima milosti  Života da ne spriječite svojih molitava.</p> 
 <p><a name="an_3:8">3:8</a> Napokon, budite svi jednodušni, puni suosjećanja i bratske  ljubavi, milosrdni, ponizni! </p> 
 <p><a name="an_3:9">3:9</a> Ne vraćajte zlo za zlo ni uvredu  za uvredu! Naprotiv, blagoslivljajte jer ste na to i pozvani  da baštinite blagoslov! </p> 
 <p><a name="an_3:10">3:10</a> Doista, tko želi ljubiti život i naužit se dana sretnih, nek suspregne jezik oda zla i usne od riječi prijevarnih; </p> 
 <p><a name="an_3:11">3:11</a> zla nek se kloni, a čini dobro, mir neka traži i za njim ide: </p> 
 <p><a name="an_3:12">3:12</a> jer oči Gospodnje gledaju pravedne, uši mu slušaju vapaje njihove, a lice se Gospodnje okreće protiv zločinaca.</p> 
 <p><a name="an_3:13">3:13</a> Pa tko da vam naudi ako revnujete za dobro? </p> 
 <p><a name="an_3:14">3:14</a> Nego, morali i trpjeti zbog svoje pravednosti, blago vama! No ne  bojte se njihova zastrašivanja i ne plašite se! </p> 
 <p><a name="an_3:15">3:15</a> Naprotiv, Gospodin - Krist neka vam bude svet, u srcima  vašim, te budite uvijek spremni na odgovor svakomu koji od vas  zatraži obrazloženje nade koja je u vama, </p> 
 <p><a name="an_3:16">3:16</a> ali blago i s poštovanjem, dobre savjesti da oni koji ozloglašuju vaš dobar život u Kristu, upravo onim budu postiđeni za što vas potvaraju. </p> 
 <p><a name="an_3:17">3:17</a> Ta uspješnije  je trpjeti, ako je to Božja volja, čineći dobro, nego čineći  zlo. </p> 
 <p><a name="an_3:18">3:18</a> Doista, i Krist jednom za grijehe umrije, pravedan za nepravedne, da vas privede k Bogu - ubijen doduše u tijelu, ali oživljen u duhu.</p> 
 <p><a name="an_3:19">3:19</a> U njemu otiđe i propovijedati duhovima u tamnici</p> 
 <p><a name="an_3:20">3:20</a> koji bijahu nekoć nepokorni, kad ih ono Božja strpljivost iščekivaše, u vrijeme Noino, dok se gradila korablja u kojoj nekolicina, to jest osam duša, bi spašena vodom.</p> 
 <p><a name="an_3:21">3:21</a> Njezin protulik, krštenje - ne odlaganje tjelesne nečistoće, nego molitva za dobru savjest upravljena Bogu - i vas sada spasava po uskrsnuću Isusa Krista</p> 
 <p><a name="an_3:22">3:22</a> koji, uzašavši na nebo, jest zdesna Bogu, pošto mu bijahu pokoreni anđeli, vlasti i sile.</p> 
 <p><a name="an_4:1">4:1</a> Dakle, budući da je Krist trpio u tijelu, i vi se oboružajte  istim mišljenjem - jer tko trpi u tijelu okanio se grijeha - </p> 
 <p><a name="an_4:2">4:2</a> da vrijeme što vam u tijelu još preostaje proživite ne više  po ljudskim požudama nego po Božjoj volji. </p> 
 <p><a name="an_4:3">4:3</a> Dosta je uistinu  što ste u prošlom vremenu vršili volju pogana, hodeći u razvratnostima, požudama, pijančevanjima, pijankama, opijanjima i bezakoničkim  idolopoklonstvima. </p> 
 <p><a name="an_4:4">4:4</a> Stoga se čude što se ne slijevate u tu  istu rijeku raskalašenosti te proklinju. </p> 
 <p><a name="an_4:5">4:5</a> Polagat će oni račun  Onomu tko je već spreman suditi žive i mrtve. </p> 
 <p><a name="an_4:6">4:6</a> Zato je i mrtvima  naviješteno evanđelje da osuđeni doduše po ljudsku, u tijelu, žive po Božju - u duhu.</p> 
 <p><a name="an_4:7">4:7</a> Približio se svršetak svega! Osvijestite se i otrijeznite  za molitvu! </p> 
 <p><a name="an_4:8">4:8</a> Prije svega imajte žarku ljubav jedni prema drugima  jer ljubav pokriva mnoštvo grijeha! </p> 
 <p><a name="an_4:9">4:9</a> Gostoljubivo primajte  jedni druge bez mrmljanja! </p> 
 <p><a name="an_4:10">4:10</a> Jedni druge poslužujte - svatko  po primljenom daru - kao dobri upravitelji različitih Božjih  milosti! </p> 
 <p><a name="an_4:11">4:11</a> Govori li tko? Neka govori kao riječi Božje! Poslužuje  li tko? Neka poslužuje kao snagom koju daje Bog da se u svemu  slavi Bog po Isusu Kristu, komu slava i vlast u vijeke vijekova!  Amen. </p> 
 <p><a name="an_4:12">4:12</a> Ljubljeni! Ne čudite se požaru što bukti među vama da  vas iskuša, kao da vam se događa štogod neobično! </p> 
 <p><a name="an_4:13">4:13</a> Naprotiv, radujte se kao zajedničari Kristovih patnja da i o Objavljenju  njegove slave mognete radosno klicati. </p> 
 <p><a name="an_4:14">4:14</a> Pogrđuju li vas zbog  imena Kristova, blago vama, jer Duh Slave, Duh Božji u vama počiva. </p> 
 <p><a name="an_4:15">4:15</a> Tek neka nitko od vas ne trpi kao ubojica, ili kradljivac, ili zločinac, ili makar i kao nametljivac; </p> 
 <p><a name="an_4:16">4:16</a> ako li kao kršćanin, neka se ne stidi, nego slavi Boga zbog tog imena. </p> 
 <p><a name="an_4:17">4:17</a> Ta vrijeme  je da započne Sud - od doma Božjega. No ako već od vas započinje, kakav je onda svršetak onih što nisu poslušni Božjem evanđelju? </p> 
 <p><a name="an_4:18">4:18</a> I ako se pravednik jedva spasava, opak i grešnik gdje da se pojavi?</p> 
 <p><a name="an_4:19">4:19</a> Stoga oni koji po volji Božjoj trpe, neka dobrim djelima  povjere duše svoje vjernom Stvoritelju.</p> 
 <p><a name="an_5:1">5:1</a> Starješine dakle među vama opominjem, ja sustarješina i svjedok  Kristovih patnja, a zato i zajedničar slave koja se ima očitovati: </p> 
 <p><a name="an_5:2">5:2</a> pasite povjereno vam stado Božje, nadgledajte ga - ne prisilno, nego dragovoljno, po Božju; ne radi prljava dobitka, nego oduševljeno; </p> 
 <p><a name="an_5:3">5:3</a> i ne kao gospodari Baštine nego kao uzori stada. </p> 
 <p><a name="an_5:4">5:4</a> Pa kad  se pojavi Natpastir, primit ćete neuveli vijenac slave.</p> 
 <p><a name="an_5:5">5:5</a> Tako i vi, mladići, podložite se starješinama; svi se  jedni prema drugima pripašite poniznošću jer Bog se oholima protivi, a poniznima daruje milost.</p> 
 <p><a name="an_5:6">5:6</a> Ponizite se dakle pod snažnom rukom Božjom da vas uzvisi u  pravo vrijeme.</p> 
 <p><a name="an_5:7">5:7</a> Svu svoju brigu povjerite njemu jer on se brine za  vas. </p> 
 <p><a name="an_5:8">5:8</a> Otrijeznite se! Bdijte! Protivnik vaš, đavao, kao ričući  lav obilazi tražeći koga da proždre. </p> 
 <p><a name="an_5:9">5:9</a> Oprite mu se stameni  u vjeri znajući da takve iste patnje podnose vaša braća po svijetu. </p> 
 <p><a name="an_5:10">5:10</a> A Bog svake milosti, koji vas pozva na vječnu slavu u Kristu, on će vas, pošto malo potrpite, usavršiti, učvrstiti, ojačati, utvrditi.</p> 
 <p><a name="an_5:11">5:11</a> Njemu vlast u vijeke vjekova! Amen.</p> 
 <p><a name="an_5:12">5:12</a> Pišem vam ukratko, po Silvanu, koga smatram bratom vjernim, da vas ohrabrim i posvjedočim kako je ovo istinska milost Božja.  Nje se držite!</p> 
 <p><a name="an_5:13">5:13</a> Pozdravlja vas suizabranica u Babilonu i Marko, sin moj.</p> 
 <p><a name="an_5:14">5:14</a> Pozdravite jedni druge cjelovom ljubavi! Mir svima vama koji ste u Kristu!</p> 
 <p></p><hr>
 <center>
 <a href="pe2.htm">Next: 2 Peter</a></center>
 </body>