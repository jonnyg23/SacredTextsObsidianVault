<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="th1.htm">Previous</a> 
 <a href="ti1.htm">Next</a> 
 </center>
 <hr>
  <h3 align="center">Croatian Bible: 2 Thessalonians</h3> 
 <p><a name="an_1:1">1:1</a> Pavao, Silvan i Timotej Crkvi Solunjana u Bogu Ocu našemu i  Gospodinu Isusu Kristu. </p> 
 <p><a name="an_1:2">1:2</a> Milost vam i mir od Boga Oca i Gospodina  Isusa Krista!</p> 
 <p><a name="an_1:3">1:3</a> Zahvaljivati moramo Bogu uvijek za vas, braćo, kao što  dolikuje jer izvanredno raste vaša vjera i množi se ljubav svakoga  od vas prema drugima, </p> 
 <p><a name="an_1:4">1:4</a> tako da se mi sami po crkvama Božjim  vama ponosimo zbog vaše postojanosti i vjere u svim progonstvima  i nevoljama koje podnosite. </p> 
 <p><a name="an_1:5">1:5</a> One su najava pravednog Suda Božjega:  da ćete se naći dostojni kraljevstva Božjega za koje i trpite. </p> 
 <p><a name="an_1:6">1:6</a> Jer pravo je da Bog vašim mučiteljima mukom, </p> 
 <p><a name="an_1:7">1:7</a> a vama, mučenima, zajedno s nama spokojem uzvrati kad se Gospodin Isus objavi  s nama, zajedno s anđelima svoje moći, </p> 
 <p><a name="an_1:8">1:8</a> u ognju žarkome  i osveti se onima koji ne poznaju Boga i ne pokoravaju se  evanđelju Gospodina našega Isusa. </p> 
 <p><a name="an_1:9">1:9</a> Oni će biti kažnjeni vječnom  propašću, daleko od lica Gospodnjega i od slave njegova veličanstva,  </p> 
 <p><a name="an_1:10">1:10</a> kada - u onaj Dan - dođe da se proslavi u svojim  svetima i da se prodiči u svima koji povjerovaše. Jer povjerovalo  se svjedočanstvu našemu među vama.</p> 
 <p><a name="an_1:11">1:11</a> Zato i molimo uvijek za vas da vas Bog učini dostojnima  poziva i snažno dovede do punine svako vaše nastojanje oko dobra  i djelo vaše vjere </p> 
 <p><a name="an_1:12">1:12</a> te da se proslavi ime Gospodina  našega Isusa u vama i vi u njemu - po milosti Boga našega i Gospodina  Isusa Krista.</p> 
 <p><a name="an_2:1">2:1</a> A što se tiče Dolaska Gospodina našega Isusa Krista i našeg  okupljanja oko njega, molimo vas, braćo: </p> 
 <p><a name="an_2:2">2:2</a> ne dajte se brzo  pokolebati u svom shvaćanju niti uznemiriti ni nekim duhom, ni  nekom riječju, ni nekim tobože našim pismom, kao da će sad-na  Dan Gospodnji. </p> 
 <p><a name="an_2:3">2:3</a> Neka vas nitko ne zavede ni na koji način. Jer ako prije ne dođe onaj otpad i ne otkrije se Čovjek bezakonja, Sin propasti, </p> 
 <p><a name="an_2:4">2:4</a> Protivnik, onaj koji uzdiže sebe protiv  svega što se zove Bog ili svetinja, dotle da i u Božji  hram zasjedne gradeći se Bogom... </p> 
 <p><a name="an_2:5">2:5</a> Ne sjećate li se, to sam vam govorio dok sam još bio među vama? </p> 
 <p><a name="an_2:6">2:6</a> I sada znate  što ga zadržava da bi se pojavio tek u svoje vrijeme. </p> 
 <p><a name="an_2:7">2:7</a> Doista, otajstvo bezakonja već je na djelu, samo ima tko da ga sada  zadržava dok ne bude uklonjen. </p> 
 <p><a name="an_2:8">2:8</a> Tada će se otkriti Bezakonik.  Njega će Gospodin Isus pogubiti dahom usta i uništiti  pojavkom Dolaska svoga - </p> 
 <p><a name="an_2:9">2:9</a> njega koji djelovanjem Sotoninim  dolazi sa svom silom, lažnim znamenjima i čudesima </p> 
 <p><a name="an_2:10">2:10</a> i sa svim  nepravednim zavaravanjem onih koji propadaju poradi toga što  ne prihvatiše ljubavi prema istini da bi se spasili. </p> 
 <p><a name="an_2:11">2:11</a> I zato  im Bog šalje djelovanje zavodničko da povjeruju laži </p> 
 <p><a name="an_2:12">2:12</a> te budu  osuđeni svi koji nisu povjerovali istini, nego su se odlučili  za nepravednost.</p> 
 <p><a name="an_2:13">2:13</a> Mi pak moramo uvijek zahvaljivati Bogu za vas, braćo  od Gospodina ljubljena, što vas je od početka odabrao za spasenje, posvećenjem u Duhu i vjerom u istinu. </p> 
 <p><a name="an_2:14">2:14</a> Da, na to vas pozva  po našem evanđelju - na posjedovanje slave Gospodina našega Isusa  Krista. </p> 
 <p><a name="an_2:15">2:15</a> Stoga braćo, čvrsto stojte i držite se predaja u  kojima ste poučeni bilo našom riječju, bilo pismom. </p> 
 <p><a name="an_2:16">2:16</a> A sam  Gospodin naš Isus Krist i Bog, Otac naš, koji nas uzljubi i koji  nam po milosti dade trajno ohrabrenje i dobru nadu, </p> 
 <p><a name="an_2:17">2:17</a> neka  ohrabri vaša srca i neka ih učvrsti u svakom dobru djelu i riječi!</p> 
 <p><a name="an_3:1">3:1</a> Uostalom, molite, braćo, za nas da riječ Gospodnja trči i proslavlja  se kao i u vas </p> 
 <p><a name="an_3:2">3:2</a> i da se oslobodimo nezgodnih i opakih ljudi.  Jer nemaju svi vjere! </p> 
 <p><a name="an_3:3">3:3</a> Ali, vjeran je Gospodin koji će nas  učvrstiti i sačuvati od Zloga. </p> 
 <p><a name="an_3:4">3:4</a> A uzdamo se, u Gospodinu, u  vas: da vršite i da ćete vršiti ono što vam zapovijedamo. </p> 
 <p><a name="an_3:5">3:5</a> A  Gospodin neka upravi srca vaša k ljubavi Božjoj i postojanosti  Kristovoj. </p> 
 <p><a name="an_3:6">3:6</a> Zapovijedamo vam, braćo, u ime Gospodina Isusa Krista  da se klonite svakoga brata što živi neuredno i ne po predaji  koju primiste od nas. </p> 
 <p><a name="an_3:7">3:7</a> Ta sami znate kako nas treba nasljedovati.  Jer dok bijasmo među vama, nismo živjeli neuredno: </p> 
 <p><a name="an_3:8">3:8</a> ničiji  kruh nismo badava jeli, nego smo u trudu i naporu noću i danju  radili da ne bismo opteretili koga od vas. </p> 
 <p><a name="an_3:9">3:9</a> Ne što ne bismo  imali prava, nego da vam sebe damo za uzor koji ćete nasljedovati. </p> 
 <p><a name="an_3:10">3:10</a> Doista, dok bijasmo u vas, ovo vam zapovijedasmo: Tko neće  da radi, neka i ne jede! </p> 
 <p><a name="an_3:11">3:11</a> A čujemo da neki od vas žive neuredno:  ništa ne rade, nego dangube. </p> 
 <p><a name="an_3:12">3:12</a> Takvima zapovijedamo i zaklinjemo  ih u Gospodinu Isusu Kristu: neka s mirom rade i svoj kruh jedu.</p> 
 <p><a name="an_3:13">3:13</a> Vama pak, braćo, neka ne dodija činiti dobro. </p> 
 <p><a name="an_3:14">3:14</a> Ako  li se tko ne pokorava našoj riječi u ovoj poslanici, zabilježite  ga, ne drugujte s njime, da se postidi, </p> 
 <p><a name="an_3:15">3:15</a> ali ga ne smatrajte  neprijateljem, nego ga urazumljujte kao brata.</p> 
 <p><a name="an_3:16">3:16</a> A sam Gospodin mira dao vam mir zauvijek i na svaki način!  Gospodin sa svima vama!</p> 
 <p><a name="an_3:17">3:17</a> Pozdrav mojom rukom, Pavlovom. Ovo je znak u svakoj poslanici:  ovako pišem.</p> 
 <p><a name="an_3:18">3:18</a> Milost Gospodina našega Isusa Krista sa svima vama!</p> 
 <p></p><hr>
 <center>
 <a href="ti1.htm">Next: 1 Timothy</a></center>
 </body>