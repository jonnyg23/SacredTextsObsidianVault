<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jdg.htm">Previous</a> 
 <a href="sa1.htm">Next</a> 
 </center>
 <hr>
  <h3 align="center">Croatian Bible: Ruth</h3> 
 <p><a name="an_1:1">1:1</a> U ono vrijeme kada su vladali suci nastala glad u zemlji, pa  iz Betlehema Judina jedan čovjek ode sa svojom ženom i sa svoja  dva sina da se naseli na Moapskim poljanama. </p> 
 <p><a name="an_1:2">1:2</a> Taj se čovjek  zvao Elimelek, žena mu Noemi, a dva njegova sina: Mahlon i Kiljon;  svi bijahu Efraćani iz Betlehema Judina. Stigoše na Moapske poljane  i tu se nastaniše. </p> 
 <p><a name="an_1:3">1:3</a> Tada Elimelek, Noemin muž, umrije, i ona  osta sama sa svoja dva sina. </p> 
 <p><a name="an_1:4">1:4</a> Oni se oženiše Moapkama; jedna  se zvala Orpa, a druga Ruta. I tu proboraviše deset godina. </p> 
 <p><a name="an_1:5">1:5</a> Onda  umriješe i Mahlon i Kiljon, i tako Noemi osta i bez svoja dva  sina i bez svoga muža.</p> 
 <p><a name="an_1:6">1:6</a> Tada se ona diže sa svojim snahama da ode s Moapskih poljana  jer je čula na Moapskim poljanama da je Jahve pohodio narod svoj  i dao mu kruha. </p> 
 <p><a name="an_1:7">1:7</a> Ode, dakle, ona iz mjesta gdje je živjela, a s njome i njezine snahe; krenuše na put da se vrate u zemlju  Judinu. </p> 
 <p><a name="an_1:8">1:8</a> Noemi tada reče svojim dvjema snahama: "Vratite se  svaka domu majke svoje! Neka vam Jahve bude milostiv kao što  vi bijaste pokojnicima i meni. </p> 
 <p><a name="an_1:9">1:9</a> Neka vam Jahve udijeli da obje  nađete mir, svaka u domu svoga muža!" I poljubi ih, a one briznuše u plač. </p> 
 <p><a name="an_1:10">1:10</a> I rekoše joj: "Ne!  Mi ćemo s tobom, tvome narodu."</p> 
 <p><a name="an_1:11">1:11</a> Ali im reče Noemi: "Vratite se natrag, kćeri moje! Zašto  biste išle sa mnom? Zar ću još imati sinova u utrobi svojoj da  vam budu muževi? </p> 
 <p><a name="an_1:12">1:12</a> Vratite se natrag, kćeri moje, idite samo!  Odviše sam stara, nisam za udaju. Pa i kad bih rekla: 'Imam nade  da se udam još noćas i da rodim sinove' - </p> 
 <p><a name="an_1:13">1:13</a> zar biste mogle  čekati da odrastu i zar biste radi njih ostale neudate? Ne, kćeri  moje, tuga bi moja bila veća od vaše, jer se ruka Jahvina digla  na me."</p> 
 <p><a name="an_1:14">1:14</a> One i opet zaplakaše i zajecaše. Orpa poljubi svoju svekrvu  i vrati se, a Ruta ostade s njom.</p> 
 <p><a name="an_1:15">1:15</a> Noemi joj reče: "Eto vidiš, jetrva se tvoja vratila narodu  svome i bogu svome: vrati se i ti za jetrvom svojom!"</p> 
 <p><a name="an_1:16">1:16</a> A Ruta joj odgovori: "Nemoj me tjerati da te ostavim  i da odem od tebe: jer kamo ti ideš, idem i ja i gdje se ti nastaniš, nastanit ću se i ja; tvoj narod moj je narod i tvoj Bog moj  je Bog. </p> 
 <p><a name="an_1:17">1:17</a> Gdje ti umreš, umrijet ću i ja, gdje tebe pokopaju, pokopat će i mene. Neka mi Jahve uzvrati svakim zlom i nevoljom  ako me što drugo, osim smrti, rastavi od tebe."</p> 
 <p><a name="an_1:18">1:18</a> Videći gdje je tvrdo naumila da ide s njom, prestade  je odvraćati.</p> 
 <p><a name="an_1:19">1:19</a> Tako su zajedno išle dok ne dođoše u Betlehem. A kad  dođoše u Betlehem, sav se grad uzbudi zbog njih. "Ma je li ovo  Noemi?" - pitahu žene. </p> 
 <p><a name="an_1:20">1:20</a> A ona im odgovaraše: "Ne zovite me  više Noemi nego me zovite Mara; jer me Šadaj gorčinom ispunio! </p> 
 <p><a name="an_1:21">1:21</a> Odavde sam otišla punih ruku, a sad me Jahve vraća bez igdje  ičega. Zašto me zovete Noemi kad Jahve posvjedoči protiv mene  i Svemogući me u tugu zavi?"</p> 
 <p><a name="an_1:22">1:22</a> Tako se vrati Noemi s Rutom Moapkom, snahom svojom, s  Moapskih poljana. Stigle su u Betlehem baš kad je počela žetva  ječma. </p> 
 <p><a name="an_2:1">2:1</a> Noemi imaše rođaka po mužu, čovjeka vrlo imućna, iz porodice  Elimelekove: zvao se Boaz. </p> 
 <p><a name="an_2:2">2:2</a> Tada Ruta Moapka reče Noemi: "Htjela  bih ići u polje pabirčiti klasje za onim u koga nađem milost."  Ona joj odgovori: "Hajde, kćeri moja!"</p> 
 <p><a name="an_2:3">2:3</a> I ode, dođe u polje te poče pabirčiti za žeteocima. A  sreća je dovede u polje koje pripadaše Boazu, iz roda Elimelekova.</p> 
 <p><a name="an_2:4">2:4</a> I gle, dođe Boaz iz Betlehema. "Jahve bio s vama!" - pozdravi  on žeteoce. A oni mu odgovoriše: "Jahve te blagoslovio!" </p> 
 <p><a name="an_2:5">2:5</a> Boaz  će nato momku koji je nadzirao žeteoce: "Čija je ona mlada žena?"</p> 
 <p><a name="an_2:6">2:6</a> A momak koji bijaše nad žeteocima odgovori: "Ono je mlada  Moapka što je došla prateći Noemi s Moapskih poljana. </p> 
 <p><a name="an_2:7">2:7</a> Pitala  je: 'Smijem li pabirčiti i kupiti klasje između snopova za žeteocima?'  I došla je, eto, i ostala od ranog jutra sve dosad; i samo je  malo ušla u kuću."</p> 
 <p><a name="an_2:8">2:8</a> Onda Boaz reče Ruti: "Čuj me, kćeri moja, ne idi pabirčiti  u drugoga nego se drži mojih njiva i mojih poslenika. </p> 
 <p><a name="an_2:9">2:9</a> Pazi  na kojoj njivi oni žanju, pa idi za njima. A naredio sam momcima  da te nitko ne dira. Kad ožedniš, idi k posudama i pij što moje  sluge zahitaju."</p> 
 <p><a name="an_2:10">2:10</a> Ona tada pade ničice, pokloni se do zemlje i reče: "Čime  sam stekla toliku milost u očima tvojim da mi posvećuješ pažnju  kad sam tuđinka?"</p> 
 <p><a name="an_2:11">2:11</a> Boaz joj odgovori: "Čuo sam što si sve učinila za svoju  svekrvu poslije smrti svoga muža; kako si ostavila oca svoga, majku svoju i zavičaj svoj te došla u narod kojega do jučer  ili prekjučer nisi poznavala. </p> 
 <p><a name="an_2:12">2:12</a> Neka ti Jahve plati sve što  si učinila i neka ti udijeli pravu nagradu Jahve, Bog Izraelov, kad si došla da se pod krila njegova skloniš!"</p> 
 <p><a name="an_2:13">2:13</a> Ona preuze: "Kad bih mogla uvijek nalaziti milost u tvojim  očima, gospodaru, jer si me utješio i milostivo progovorio sluškinji  svojoj, ako i nisam kao jedna od tvojih sluškinja."</p> 
 <p><a name="an_2:14">2:14</a> Kad bijaše vrijeme ručku, Boaz joj reče: "Hodi ovamo, jedi ovog kruha i umoči svoj zalogaj u ocat!" Ona sjede pokraj žetelaca, a on stavi pred nju prženih zrna.  Jela je i nasitila se i još joj preteče.</p> 
 <p><a name="an_2:15">2:15</a> Kad je ustala da pabirči dalje, Boaz zapovjedi svojim  slugama: "I među snopljem neka ona pabirči, a vi joj nemojte  zanovijetati. </p> 
 <p><a name="an_2:16">2:16</a> Nego navlaš ispuštajte klasove iz svojih rukoveti  i ostavljajte joj neka kÓupi i nemojte je koriti!"</p> 
 <p><a name="an_2:17">2:17</a> I tako je pabirčila sve do večeri, pa onda ovrše ono  što je napabirčila: bijaše otprilike jedna efa ječma.</p> 
 <p><a name="an_2:18">2:18</a> Uze ona svoje i dođe u grad, a svekrva vidje koliko je  napabirčila. Tada Ruta izvadi i dade joj što joj bijaše preteklo  pošto se nasitila.</p> 
 <p><a name="an_2:19">2:19</a> Svekrva je upita: "Gdje si pabirčila danas? Gdje si radila?  Neka je blagoslovljen onaj koji je pogledao na te!" Onda ona pripovjedi svekrvi kod koga je radila i reče: "Čovjek  u koga sam danas radila zove se Boaz."</p> 
 <p><a name="an_2:20">2:20</a> Tada će Noemi svojoj snasi: "Neka Jahve blagoslovi onoga  koji ne uskraćuje dobrote svoje ni živima ni mrtvima!" I dometnu  Noemi: "Taj je čovjek naš rod; jedan od naših skrbnika."</p> 
 <p><a name="an_2:21">2:21</a> Ruta Moapka pripovjedi dalje: "Još mi reče: 'Drži se  mojih poslenika dokle ne požanju sve moje!'"</p> 
 <p><a name="an_2:22">2:22</a> Noemi nato reče Ruti, snasi svojoj: "Dobro je, kćeri  moja, idi za njegovim poslenicima da ti ne bude neprilike na  kojoj drugoj njivi."</p> 
 <p><a name="an_2:23">2:23</a> I tako se držala poslenika Boazovih i pabirčila dokle  ne požeše i ječam i pšenicu. I živjela je kod svekrve svoje.</p> 
 <p><a name="an_3:1">3:1</a> Onda će joj Noemi, svekrva njezina: "Kćeri moja, da ti potražim  mirno mjesto gdje bi mogla biti sretna? </p> 
 <p><a name="an_3:2">3:2</a> Vidiš, Boaz, s čijim  si se poslenicima našla, naš je rođak. Evo, on će noćas vijati  ječam na gumnu. </p> 
 <p><a name="an_3:3">3:3</a> Umij se ti i namaži, lijepo se odjeni pa idi  na gumno. Ne daj da te prepozna prije nego što se najede i napije. </p> 
 <p><a name="an_3:4">3:4</a> Kad bude lijegao, dobro pazi gdje će leći; pa kad legne, otiđi  onamo, podigni mu pokrivač s nogu i lezi ondje! Tada će ti on  reći što ti je činiti."</p> 
 <p><a name="an_3:5">3:5</a> Ona joj odgovori: "Učinit ću sve kako mi kažeš."</p> 
 <p><a name="an_3:6">3:6</a> I siđe na gumno i učini sve kako joj je svekrva naredila. </p> 
 <p><a name="an_3:7">3:7</a> A Boaz, pošto je jeo i pio i tako se odobrovoljio, ode i leže  kraj stoga. Onda ona priđe polako, otkri mu noge i leže.</p> 
 <p><a name="an_3:8">3:8</a> Kad bijaše oko ponoći, trže se čovjek i obrnu se, i gle:  žena leži do njegovih nogu.</p> 
 <p><a name="an_3:9">3:9</a> "Tko si?" - upita on, a ona odgovori: "Ja sam Ruta, sluškinja  tvoja. Raširi skut svoje haljine na sluškinju svoju jer si mi  skrbnik." </p> 
 <p><a name="an_3:10">3:10</a> "Blagoslovio te Jahve, kćeri moja!" - dočeka on. "Ovaj  drugi tvoj čin milosti još je vredniji od prvoga, jer se nisi  trudila da slijediš mlade poslenike, bili oni bogati ili siromašni. </p> 
 <p><a name="an_3:11">3:11</a> I zato se, kćeri moja, sada ne plaši: učinit ću ti sve što  zatražiš, jer sva vrata moga naroda znaju da si čestita žena. </p> 
 <p><a name="an_3:12">3:12</a> Jest, uistinu sam ti skrbnik; ali postoji još bliži od mene. </p> 
 <p><a name="an_3:13">3:13</a> Ostani noćas; ako te sutra ujutro on kao skrbnik htjedne  uzeti, dobro, neka te uzme; a ne htjedne li, uzet ću te ja, tako  mi Jahve! Spavaj do jutra."</p> 
 <p><a name="an_3:14">3:14</a> I spavaše ona do njegovih nogu do jutra. On ustade prije  nego što mogaše čovjek čovjeka razaznati jer mišljaše: "Ne treba  da znaju da je žena bila na gumnu." </p> 
 <p><a name="an_3:15">3:15</a> I kaza joj: "Daj ogrtač  što je na tebi i drži ga dobro." Ona ga pridrža, a on joj nasu  šest mjerica ječma i naprti joj. I ode ona u grad.</p> 
 <p><a name="an_3:16">3:16</a> Kad je stigla, upita je svekrva: "Što je s tobom, kćeri  moja?" A ona joj pripovjedi sve što je učinio za nju. </p> 
 <p><a name="an_3:17">3:17</a> I nadoveza:  "Ovih šest mjerica ječma dade mi kazujući: 'Ne smiješ se vratiti  svekrvi praznih ruku.'"</p> 
 <p><a name="an_3:18">3:18</a> Nato će joj Noemi: "Budi mirna, kćeri moja, dok ne vidiš  što će biti: jer neće on imati spokoja dok sve još danas ne dokrajči."</p> 
 <p><a name="an_4:1">4:1</a> Boaz potom iziđe na gradska vrata i sjede ondje. I gle, naiđe  onaj skrbnik o kome je govorio. I dozva ga Boaz: "Ej, hodi ovamo  i sjedni!" Onaj dođe i sjede.</p> 
 <p><a name="an_4:2">4:2</a> Onda Boaz uze deset ljudi između starješina gradskih i  reče: "Posjedajte ovdje!" I posjedaše.</p> 
 <p><a name="an_4:3">4:3</a> Zatim reče skrbniku: "Noemi, koja se vratila s Moapskih  polja, htjela bi prodati ono zemlje našega brata Elimeleka. </p> 
 <p><a name="an_4:4">4:4</a> Zato  sam odlučio da se s tobom razgovorim i predložim ti: otkupi njivu  pred ovima koji sjede ovdje i pred starješinama moga naroda.  Ako je kaniš otkupiti, onda otkupi; ako ne kaniš, kaži mi da  znam. Jer prije tebe nema nitko pravo na otkup; ja sam na redu  tek iza tebe." A onaj reče: "Hoću, otkupit ću je."</p> 
 <p><a name="an_4:5">4:5</a> Onda kaza Boaz: "Kad uzmeš zemlju iz ruke Noemi, treba  da uzmeš i Rutu Moapku, pokojnikovu ženu, da se pokojniku sačuva  ime na baštini."</p> 
 <p><a name="an_4:6">4:6</a> Ali skrbnik reče: "E, onda ne mogu biti otkupnik, da ne  raspem svoje baštine. Otkupi ti po svome skrbničkom pravu jer  ja ne mogu."</p> 
 <p><a name="an_4:7">4:7</a> A bijaše od starine običaj u Izraelu: da se čemu potkrijepi  valjanost otkupa ili zamjene, čovjek bi izuo sandalu i dao je  drugome. To bijaše svjedočanstvo u Izraelu. </p> 
 <p><a name="an_4:8">4:8</a> Tako dakle i onaj  skrbnik reče Boazu: "Otkupi ti!" te izu sandalu i dade mu je.</p> 
 <p><a name="an_4:9">4:9</a> Tada Boaz kaza starješinama i svemu narodu: "Vi ste danas  svjedoci da ja otkupljujem iz ruke Noemine sve ono što je bilo  Elimelekovo, sve što je bilo Kiljonovo i Mahlonovo. </p> 
 <p><a name="an_4:10">4:10</a> Uz to  uzimam za ženu Rutu Moapku, ženu Mahlonovu, da bi se sačuvalo  ime pokojnikovo na baštini i da se ime njegovo ne bi zatrlo među  braćom njegovom i nestalo s vrata zavičaja njegova. Vi ste danas  tome svjedoci."</p> 
 <p><a name="an_4:11">4:11</a> Sav narod koji se nalazio na vratima gradskim i starješine  rekoše: "Svjedoci smo! Dao Jahve da žena koja ulazi u dom tvoj  bude kao Rahela i Lea, koje su obje podigle kuću Izraelovu! Obogati  se u Efrati, a prodiči u Betlehemu! </p> 
 <p><a name="an_4:12">4:12</a> Neka tvoja kuća, po potomstvu  koje će ti dati Jahve od ove mlade žene, bude kao kuća Peresa, koga Judi rodi Tamara!"</p> 
 <p><a name="an_4:13">4:13</a> Tako Boaz uze Rutu i ona posta žena njegova. Uđe on k  njoj i Jahve joj dade te ona zatrudnje i rodi sina.</p> 
 <p><a name="an_4:14">4:14</a> Onda žene rekoše Noemi: "Blagoslovljen bio Jahve koji  ti danas nije uskratio skrbnika! I prodičio njegovo ime u Izraelu! </p> 
 <p><a name="an_4:15">4:15</a> On će biti tvoja utjeha i potpora starosti tvojoj; jer ga  rodi snaha tvoja koja te ljubi i koja ti vrijedi više od sedam  sinova." </p> 
 <p><a name="an_4:16">4:16</a> Noemi uze dječaka, metnu ga sebi na krilo i bi mu odgojiteljicom.</p> 
 <p><a name="an_4:17">4:17</a> Susjede mu nadjenuše ime govoreći: "Noemi se rodio sin!"  I prozvaše ga Obed; on je otac Jišaja, oca Davidova.</p> 
 <p><a name="an_4:18">4:18</a> A ovo je rodoslovlje Peresovo: Peres imade sina Hesrona, </p> 
 <p><a name="an_4:19">4:19</a> Hesron Rama, Ram Aminadaba,</p> 
 <p><a name="an_4:20">4:20</a> Aminadab Nahšona, Nahšon Salmona, Salmon Boaza, Boaz Obeda,</p> 
 <p><a name="an_4:21">4:21</a> Obed Jišaja, a Jišaj Davida.</p> 
 <p></p><hr>
 <center>
 <a href="sa1.htm">Next: 1 Samuel</a></center>
 </body>