<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="jon.htm">Previous</a> 
 <a href="nah.htm">Next</a> 
 </center>
 <hr>
  <h3 align="center">Croatian Bible: Micah</h3> 
 <p><a name="an_1:1">1:1</a> Riječ Jahvina, upućena Miheju Morešećaninu u vrijeme Jotama, Ahaza i Ezekije, kraljeva judejskih. Njegova viđenja o Samariji  i o Jeruzalemu.</p> 
 <p><a name="an_1:2">1:2</a> Čujte, narodi, vi svi! Slušaj, zemljo, i sve što te ispunja! Gospod Jahve protiv vas će svjedočiti - Gospod iz svetoga Hrama svojega!</p> 
 <p><a name="an_1:3">1:3</a> Jer evo: Jahve izlazi iz svetoga mjesta svojega, silazi i hodi po visovima zemaljskim.</p> 
 <p><a name="an_1:4">1:4</a> Gore se rastapaju pod njegovim koracima i doline rasijedaju kao vosak pred ognjem, kao voda što se razlijeva niz obronak.</p> 
 <p><a name="an_1:5">1:5</a> Sve je to za zločinstvo Jakovljevo i za grijehe doma Izraelova. Koje je zločinstvo Jakovljevo? Nije li Samarija? Što su uzvišice Judine? Nije li Jeruzalem?</p> 
 <p><a name="an_1:6">1:6</a> "Učinit ću od Samarije kamenu gomilu u polju, ledinu za vinograd. Zavaljat ću kamenje njezino u dolinu, otkrit ću joj temelje.</p> 
 <p><a name="an_1:7">1:7</a> Razbit će se svi njeni kipovi, sva će joj se plaća bludnička ognjem spaliti, raskomadat ću sve njene idole, jer su od bludničke plaće nakupljeni, i opet će postati plaćom bludničkom."</p> 
 <p><a name="an_1:8">1:8</a> "Zato ću zakukati i zaridati, ići ću gol i bos, zavijat ću kao šakali, urlikat ću kao nojevi.</p> 
 <p><a name="an_1:9">1:9</a> Jer njenoj rani nema lijeka, sve do Jude dopire, dotiče Vrata moga naroda, sve do Jeruzalema!</p> 
 <p><a name="an_1:10">1:10</a> Ne objavljujte toga u Gatu, u Akonu nemojte plakati! U Bet Leafri valjajte se u prašini!</p> 
 <p><a name="an_1:11">1:11</a> Odlazi sramotno, stanovnice šafirska! Iz svoga grada nije izašla stanovnica saananska! Bet Haesel iščupan je iz temelja, iz svojih čvrstih osnova.</p> 
 <p><a name="an_1:12">1:12</a> Kako se može nadati sreći stanovnica marotska? Jer nesreća silazi od Jahve sve do vrata jeruzalemskih.</p> 
 <p><a name="an_1:13">1:13</a> Upregni brze konje u bojna kola, stanovnice lakiška! To je bio početak grijeha Kćeri sionske, jer su se u tebi našla zločinstva Izraelova.</p> 
 <p><a name="an_1:14">1:14</a> Zato ćeš dati otpusnicu Morešet Gatu, domovi će akzipski razočarati kraljeve izraelske.</p> 
 <p><a name="an_1:15">1:15</a> Još ću ti dovesti osvajača, stanovnice mareška, stići će do Adulama slava Izraelova.</p> 
 <p><a name="an_1:16">1:16</a> Čupaj kosu i ostriži se za milom djecom svojom! Postani ćelava kao orao lešinar, jer su izgnana daleko od tebe."</p> 
 <p><a name="an_2:1">2:1</a> Teško onima koji smišljaju nedjelo  i snuju zlo na posteljama svojim! Kad svane dan, oni ga izvrše, jer je sila u njihovoj ruci.</p> 
 <p><a name="an_2:2">2:2</a> Zažele li polja, otimaju ih, i kuće, uzimaju ih; čine nasilje čovjeku i kući njegovoj, vlasniku i posjedu njegovu.</p> 
 <p><a name="an_2:3">2:3</a> Zato ovako govori Jahve: "Evo tome rodu smišljam zlo iz kojega nećete izvući vratova, niti ćete hoditi ponosito, jer će biti zlo vrijeme.</p> 
 <p><a name="an_2:4">2:4</a> U onaj će vam se dan složiti rugalica, zapjevati tužaljka i reći: 'Propalo je! Posve smo opustošeni, baština je naroda moga otuđena i nitko da mu je vrati, naša polja podijeljena su odmetniku.'</p> 
 <p><a name="an_2:5">2:5</a> Zato neće biti nikoga tko bi bacio kocku za dio tvoj u zboru Jahvinu."</p> 
 <p><a name="an_2:6">2:6</a> "Ne balite!" - bale oni - "Tako se ne bali! Sramota na nas neće pasti!</p> 
 <p><a name="an_2:7">2:7</a> Zar će biti proklet dom Jakovljev? Zar je Jahve izgubio strpljivost? Zar on tako postupa? Nisu li riječi njegove ugodne Izraelu, narodu njegovu?"</p> 
 <p><a name="an_2:8">2:8</a> Vi se sami dižete kao neprijatelji narodu mojemu. Čovjeku nezazornu vi otimate kabanicu, onome koji bez straha putuje ratne strahote dosuđujete.</p> 
 <p><a name="an_2:9">2:9</a> Vi izgonite žene moga naroda iz njihovih milih domova; djeci njihovoj zauvijek oduzimate slavu koju sam im dao:</p> 
 <p><a name="an_2:10">2:10</a> "Ustanite, idite! Ovo nije počivalište! Zbog nečistoće teško vas uže svezalo."</p> 
 <p><a name="an_2:11">2:11</a> Kad bi mogao biti nadahnut čovjek koji izmišlja ovu opsjenu: "Prorokujem ti vino i piće", on bi bio prorok narodu ovome.</p> 
 <p><a name="an_2:12">2:12</a> Svega ću te sabrati, Jakove, sakupit ću Ostatak Izraelov! Smjestit ću ih zajedno kao ovce u toru, kao stado na paši - neće se bojati nikoga.</p> 
 <p><a name="an_2:13">2:13</a> Pred njima stupa rušilac: oni će se porušiti i ući, kroz vrata će proći i izaći; pred njima će ići njihov kralj, Jahve će biti na čelu.</p> 
 <p><a name="an_3:1">3:1</a> Potom rekoh: "Čujte sada, glavari kuće Jakovljeve, suci doma Izraelova! Nije li na vama da znate što je pravo? Ali vi mrzite dobro, a ljubite zlo!</p> 
 <p><a name="an_3:2">3:2</a> Vi ljudima derete kožu s tijela i meso s kosti njihovih.</p> 
 <p><a name="an_3:3">3:3</a> Oni proždiru tijelo moga naroda i deru mu kožu, lome kosti. Oni ih komadaju kao u loncu, kao meso u punom kotlu!</p> 
 <p><a name="an_3:4">3:4</a> Zato, oni će Jahvu zazivati, a on im neće odgovoriti. Sakrit će, u ono vrijeme, lice od njih zbog zločina koje su počinili."</p> 
 <p><a name="an_3:5">3:5</a> Ovako govori Jahve protiv prorokÄa koji moj narod zavode: "Ako imaju zalogaj u zubima, proglašuju: 'Mir!' Ali protiv onoga koji im ništa ne stavlja u usta naviještaju sveti rat.</p> 
 <p><a name="an_3:6">3:6</a> Zato ćete imati noć mjesto vaših viđenja i tminu mjesto proricanja. Zaći će sunce tim prorocima i dan će za njih pomrčati.</p> 
 <p><a name="an_3:7">3:7</a> Tada će se posramiti vidovnjaci i zblaniti vračari. Svi će oni pokriti gubice, jer odgovora Božjeg neće biti.</p> 
 <p><a name="an_3:8">3:8</a> Ali ja sam pun snage i duha Jahvina, pun pravde i jakosti da objavim Jakovu opačinu njegovu, Izraelu njegov grijeh.</p> 
 <p><a name="an_3:9">3:9</a> Čujte dakle ovo, glavari kuće Jakovljeve, suci doma Izraelova, vi kojima se pravda gadi te izvrćete sve što je ispravno!</p> 
 <p><a name="an_3:10">3:10</a> Vi koji gradite Sion u krvi i Jeruzalem u zločinu!</p> 
 <p><a name="an_3:11">3:11</a> Glavari njegovi sude prema mitu, svećenici njegovi poučavaju radi zarade, proroci njegovi bale za novac. A na Jahvu se oni pozivaju i govore: 'Nije li Jahve u našoj sredini? Neće na nas zlo navaliti.'</p> 
 <p><a name="an_3:12">3:12</a> Poradi vas i vaše krivnje Sion će biti polje preorano, Jeruzalem ruševina, a Goru Doma prekrit će šuma."</p> 
 <p><a name="an_4:1">4:1</a> Dogodit će se na kraju danÄa: Gora Doma Jahvina bit će postavljena vrh svih gora, uzvišena iznad svih bregova.</p> 
 <p><a name="an_4:2">4:2</a> K njoj će se stjecat svi narodi, nagrnut će mnoga plemena i reći: "Hajde, uziđimo na goru Jahvinu, u Dom Boga Jakovljeva! On će nas naučit' svojim putovima, i hodit ćemo stazama njegovim. Jer će sa Siona Zakon izaći, riječ Jahvina iz Jeruzalema."</p> 
 <p><a name="an_4:3">4:3</a> On će upravljati mnogim pučanstvima i bit će sudac moćnim narodima. Svoje će mačeve prekovati u ralice, a svoja koplja u radne srpove. Narod na narod neće mača dizati niti će se više za rat vježbati.</p> 
 <p><a name="an_4:4">4:4</a> Svaki će mirno živjeti pod lozom vinovom, pod smokvom svojom, i nitko ga neće plašiti. To rekoše usta Jahve nad Vojskama.</p> 
 <p><a name="an_4:5">4:5</a> Jer svi narodi idu, svaki u ime boga svojega, a mi, mi idemo u imenu Jahve, Boga našega, uvijek i dovijeka.</p> 
 <p><a name="an_4:6">4:6</a> "U onaj dan - riječ je Jahvina - sabrat ću hrome, okupiti raspršene i sve kojima sam zlo učinio.</p> 
 <p><a name="an_4:7">4:7</a> Od hromih ću Ostatak učiniti, moćan narod od onih što su izgnani." Tada će Jahve nad njima kraljevati na gori Sionu od sada i dovijeka.</p> 
 <p><a name="an_4:8">4:8</a> I ti Kulo stadÄa, Ofele Kćeri sionske, opet će se tebi vratiti prijašnja vlast, kraljevstvo Kćeri jeruzalemske.</p> 
 <p><a name="an_4:9">4:9</a> Zašto sada kukaš kuknjavom? Nema li kralja u tebi? Zar su savjetnici tvoji propali da te obuzimlju bolovi kao porodilju?</p> 
 <p><a name="an_4:10">4:10</a> Savijaj se od boli i kriči, Kćeri sionska, kao žena koja porađa, jer ćeš sada iz grada izići i stanovati na polju. Do Babilona ti ćeš otići, ondje ćeš se osloboditi, ondje će te Jahve otkupiti iz šaka tvojih dušmana.</p> 
 <p><a name="an_4:11">4:11</a> A sada se mnogi narodi protivu tebe sabraše. Oni govore: "Neka se obeščasti, neka se naše oči nasite Siona!"</p> 
 <p><a name="an_4:12">4:12</a> Ali zamisli Jahvine oni ne znaju i ne razumiju namjere njegove: kao snoplje na gumnu on ih je sabrao.</p> 
 <p><a name="an_4:13">4:13</a> Ustani! Ovrši žito, Kćeri sionska, jer ti pravim gvozden rog i mjedena kopita. I satrt ćeš mnoge narode; zavjetovat ćeš Jahvi blago njihovo i bogatstvo njihovo Gospodaru sve zemlje.</p> 
 <p><a name="an_4:14">4:14</a> Utvrdi se sada, Tvrđavo! Opkoljeni smo i opsjednuti, palicom po licu udaraju Suca Izraelova.</p> 
 <p><a name="an_5:1">5:1</a> A ti, Betleheme Efrato, najmanji među kneževstvima Judinim, iz tebe će mi izaći onaj koji će vladati Izraelom; njegov je iskon od davnina, od vječnih vremena.</p> 
 <p><a name="an_5:2">5:2</a> Zato će ih Jahve ostaviti dok ne rodi ona koja ima roditi. Tada će se Ostatak njegove braće vratiti djeci Izraelovoj.</p> 
 <p><a name="an_5:3">5:3</a> On će se uspraviti, na pašu izvodit' svoje stado silom Jahvinom, veličanstvom imena Boga svojega. Oni će u miru živjeti, jer će on rasprostrijeti svoju vlast sve do krajeva zemaljskih.</p> 
 <p><a name="an_5:4">5:4</a> On - on je mir! Ako Asirci provale u našu zemlju, ako stupe u naše dvore, podići ćemo na njih sedam pastira, osam narodnih knezova.</p> 
 <p><a name="an_5:5">5:5</a> Zemlju asirsku oni će mačem opasti, zemlju Nimrodovu sabljama. I on će nas osloboditi od Asiraca ako provale u našu zemlju, ako stupe na naše tlo.</p> 
 <p><a name="an_5:6">5:6</a> Tada će Ostatak Jakovljev, među brojnim narodima, biti kao rosa koja od Jahve dolazi, kao kapljice kiše na travi koja ne čeka na čovjeka niti iščekuje sina čovječjeg.</p> 
 <p><a name="an_5:7">5:7</a> Tada će Ostatak Jakovljev, među brojnim narodima, biti kao lav među šumskim zvijerima, kao lavić među ovčjim stadima: svaki put kad prolazi, on gazi nogama, razdire, i nitko da od njega izbavi.</p> 
 <p><a name="an_5:8">5:8</a> Tvoja ruka neka se podigne na protivnike, svi tvoji neprijatelji bit će zatrti!</p> 
 <p><a name="an_5:9">5:9</a> "U onaj dan - riječ je Jahvina - potamanit ću sve tvoje konje, uništiti tvoja bojna kola;</p> 
 <p><a name="an_5:10">5:10</a> razorit ću po tvojoj zemlji svako naselje, porušiti sve tvoje tvrde gradove.</p> 
 <p><a name="an_5:11">5:11</a> Zatrt ću iz tvoje ruke bajanje, vračara više nećeš imati;</p> 
 <p><a name="an_5:12">5:12</a> i zatrt ću u tebi sve kipove i stupove kamene. I ti se više nećeš klanjati pred djelom ruku svojih.</p> 
 <p><a name="an_5:13">5:13</a> Iskorijenit ću ašere iz tebe i razorit ću tvoje gradove.</p> 
 <p><a name="an_5:14">5:14</a> U gnjevu, u bijesu, izvršit ću osvetu na narodima koji nisu slušali."</p> 
 <p><a name="an_6:1">6:1</a> Čujte, dakle, riječ koju govori Jahve:  "Ustani! Povedi parnicu pred gorama, i neka bregovi čuju tvoj glas!"</p> 
 <p><a name="an_6:2">6:2</a> Slušajte, gore, parnicu Jahvinu, čujte, temelji zemaljski, jer Jahve se parbi s narodom svojim, on se parniči s Izraelom:</p> 
 <p><a name="an_6:3">6:3</a> "Narode moj, što sam ti učinio? Čime sam te zamorio? Odgovori mi.</p> 
 <p><a name="an_6:4">6:4</a> Ja sam tebe izveo iz zemlje egipatske, izbavio te iz kuće ropstva; poslao sam pred tobom Mojsija, Arona i Mirjamu.</p> 
 <p><a name="an_6:5">6:5</a> Narode moj, sjeti se sada: Što je bio naumio Balak, kralj moapski? Što je njemu odgovorio Bileam, sin Beorov? ...od Šitima do Gilgala, da poznaš pravedna djela Jahvina."</p> 
 <p><a name="an_6:6">6:6</a> "S čime ću doći pred Jahvu, hoću li pasti ničice pred Bogom Svevišnjim? Hoću li doći preda nj sa žrtvom paljenicom, s teocima od jedne godine?</p> 
 <p><a name="an_6:7">6:7</a> Hoće li mu biti mile tisuće ovnova, tisuće tisuća potokÄa ulja? Treba li prinijeti sina prvorođenog zbog svoga zločina, plod svoje utrobe zbog grijeha koji sam počinio?"</p> 
 <p><a name="an_6:8">6:8</a> "Objavljeno ti je, čovječe, što je dobro, što Jahve traži od tebe: samo činiti pravicu, milosrđe ljubiti i smjerno sa svojim Bogom hoditi."</p> 
 <p><a name="an_6:9">6:9</a> Jahvin glas viče gradu: "Slušajte, vi plemenjaci i sabore gradski!</p> 
 <p><a name="an_6:10">6:10</a> Zar mogu podnositi krivo stečeno blago i patvorenu efu prokletu?</p> 
 <p><a name="an_6:11">6:11</a> Mogu li opravdati onoga koji se služi mjerom krivom, vrećom krivotvorenih utega?</p> 
 <p><a name="an_6:12">6:12</a> Bogataši vaši puni su okrutnosti, stanovnici vaši laž govore, varljiv je jezik u njihovim ustima!</p> 
 <p><a name="an_6:13">6:13</a> Zato sam te i ja počeo udarati, tamaniti zbog grijeha tvojih.</p> 
 <p><a name="an_6:14">6:14</a> Jest ćeš, a nećeš se nasititi, gladan ćeš ostati; stavljat ćeš na stranu, a ništa nećeš sačuvati; ako što i sačuvaš, ja ću maču predati.</p> 
 <p><a name="an_6:15">6:15</a> Sijat ćeš, ali nećeš žeti; tijestit ćeš maslinu, a ulja neće biti; gazit ćeš mošt, a vina nećeš piti.</p> 
 <p><a name="an_6:16">6:16</a> Držiš se zakona Omrijevih i svih djela doma Ahabova, živiš po osnovama njihovim: učinit ću od tebe pustinju, od žitelja tvojih porugu, da nosite sramotu mnogih naroda."</p> 
 <p><a name="an_7:1">7:1</a> Teško meni! Postao sam kao žetelac ljeti, kao trgač poslije jematve: nema bobice grožđa da je pozobljem, nema smokve ranke za kojom žudim!</p> 
 <p><a name="an_7:2">7:2</a> Vjernici su iščezli iz zemlje: nijednog pravednika među ljudima! Svi vrebaju za krvoprolićem, svaki svome bratu mrežu postavlja.</p> 
 <p><a name="an_7:3">7:3</a> Njihove ruke za zlo su sposobne: glavar traži dar, sudac sudi prema poklonu, velikaš po svome hiru odlučuje.</p> 
 <p><a name="an_7:4">7:4</a> I najbolji među njima je kao trn, najpravedniji kao drača živica. Iskušenje njihovo danas sa Sjevera dolazi, dolazi ura strave njihove.</p> 
 <p><a name="an_7:5">7:5</a> Ne pouzdavajte se u bližnjega, ne vjerujte u prijatelja; pred onom koja s tobom dijeli postelju pazi da usta ne otvoriš.</p> 
 <p><a name="an_7:6">7:6</a> Jer sin svoga oca zlostavlja, kćerka na majku ustaje, snaha na svoju svekrvu, svakome je dušmanin njegov ukućanin.</p> 
 <p><a name="an_7:7">7:7</a> A ja, prema Jahvi ja sam zagledan, čekam na Boga koji spasava, Bog moj mene će uslišati.</p> 
 <p><a name="an_7:8">7:8</a> Ne raduj se mome zlu, dušmanko moja, ako sam pao, ustat ću; ako boravim u tminama, Jahve je svjetlost moja.</p> 
 <p><a name="an_7:9">7:9</a> Moram podnositi srdžbu Jahvinu, jer sam protiv njega sagriješio, sve dok on ne prosudi spor moj i izrekne pravdu; izvest će me na svjetlost, gledat ću pravednost njegovu.</p> 
 <p><a name="an_7:10">7:10</a> Kada ga moja dušmanka ugleda, od stida će se pokriti ona koja mi je govorila: "Gdje je on, Jahve, tvoj Bog?" Moje će se oči naslađivati kad je ugledam: ona će biti zgažena kao blato na putu. </p> 
 <p><a name="an_7:11">7:11</a> Dolazi dan kad će se sazidati tvoji bedemi! Toga dana nadaleko će se prostirati tvoje granice!</p> 
 <p><a name="an_7:12">7:12</a> Toga dana dolazit će k tebi od zemlje asirske do Egipta, od Tira do Rijeke, od mora do mora, od gore do gore.</p> 
 <p><a name="an_7:13">7:13</a> Zemlja će postat' pustinja zbog stanovnika svojih, zbog djela njihovih.</p> 
 <p><a name="an_7:14">7:14</a> Pasi svoj narod svojom palicom, stado svoje baštine, koje osamljeno živi u šikarju, usred plodnih voćnjaka. Neka pase u Bašanu i Gileadu, kao u davne dane!</p> 
 <p><a name="an_7:15">7:15</a> Kao u dane kad si izašao iz Egipta, pokaži nam čudesa!</p> 
 <p><a name="an_7:16">7:16</a> Narodi će ih vidjeti i bit će posramljeni uza svu silu svoju; stavit će ruku na usta i uši će im oglušiti.</p> 
 <p><a name="an_7:17">7:17</a> Lizat će prašinu kao zmija, kao gmazovi koji gmižu po zemlji. Izići će dršćući iz svojih jazbina, prestravljeni i ustrašeni pred tobom.</p> 
 <p><a name="an_7:18">7:18</a> Tko je Bog kao ti koji prašta krivnju, koji grijeh oprašta i prelazi preko prekršaja Ostatka baštine svoje, koji ne ustraje dovijeka u svome gnjevu, nego uživa u pomilovanju?</p> 
 <p><a name="an_7:19">7:19</a> Još jednom, imaj milosti za nas! Satri naše opačine, baci na dno mora sve grijehe naše!</p> 
 <p><a name="an_7:20">7:20</a> Udijeli Jakovu vjernost svoju, dobrotu svoju Abrahamu, kako si se zakleo ocima našim od dana iskonskih.</p> 
 <p></p><hr>
 <center>
 <a href="nah.htm">Next: Nahum</a></center>
 </body>