<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="phi.htm">Previous</a> 
 <a href="th1.htm">Next</a> 
 </center>
 <hr>
  <h3 align="center">Croatian Bible: Colossians</h3> 
 <p><a name="an_1:1">1:1</a> Pavao, po volji Božjoj apostol Krista Isusa, i brat Timotej: </p> 
 <p><a name="an_1:2">1:2</a> Kološanima, svetoj i vjernoj braći u Kristu. Milost vam i  mir od Boga, Oca našega!</p> 
 <p><a name="an_1:3">1:3</a> Zahvaljujemo Bogu, Ocu Gospodina našega Isusa Krista,  svagda za vas moleći. </p> 
 <p><a name="an_1:4">1:4</a> Jer čuli smo za vašu vjeru u Kristu  Isusu i za ljubav koju gajite prema svima svetima </p> 
 <p><a name="an_1:5">1:5</a> poradi nade  koja vam je pohranjena u nebesima. Za nju ste već čuli u Riječi  istine - </p> 
 <p><a name="an_1:6">1:6</a> evanđelju koje je do vas doprlo te plodove nosi i  raste, kao što po svem svijetu, tako i među vama od dana kad  ste čuli i spoznali milost Božju po istini, </p> 
 <p><a name="an_1:7">1:7</a> kako ste naučili  od ljubljenog Epafre, sluge zajedno s nama; on je umjesto nas, vjeran poslužitelj Kristov, </p> 
 <p><a name="an_1:8">1:8</a> on nas je i obavijestio o vašoj  ljubavi u Duhu.</p> 
 <p><a name="an_1:9">1:9</a> Zato i mi, od dana kada to čusmo, neprestano za vas molimo  i ištemo da se ispunite spoznajom volje Njegove u svoj mudrosti  i shvaćanju duhovnome: </p> 
 <p><a name="an_1:10">1:10</a> da živite dostojno Gospodina i posve  mu ugodite, plodni svakim dobrim djelom i rastući u spoznaji  Božjoj; </p> 
 <p><a name="an_1:11">1:11</a> osnaženi svakom snagom, po sili Slave njegove, za  svaku postojanost i strpljivost; </p> 
 <p><a name="an_1:12">1:12</a> s radošću zahvaljujući Ocu  koji vas osposobi za dioništvo u baštini svetih u svjetlosti.</p> 
 <p><a name="an_1:13">1:13</a> On nas izbavi iz vlasti tame i prenese u kraljevstvo  Sina, ljubavi svoje, </p> 
 <p><a name="an_1:14">1:14</a> u kome imamo otkupljenje, otpuštenje  grijeha. </p> 
 <p><a name="an_1:15">1:15</a> On je slika Boga nevidljivoga, Prvorođenac svakog stvorenja.</p> 
 <p><a name="an_1:16">1:16</a> Ta u njemu je sve stvoreno na nebesima i na zemlji, vidljivo i nevidljivo, bilo Prijestolja, bilo Gospodstva, bilo Vrhovništva, bilo Vlasti - sve je po njemu i za njega stvoreno:</p> 
 <p><a name="an_1:17">1:17</a> on je prije svega i sve stoji u njemu.</p> 
 <p><a name="an_1:18">1:18</a> On je Glava Tijela, Crkve; on je Početak, Prvorođenac od mrtvih, da u svemu bude Prvak.</p> 
 <p><a name="an_1:19">1:19</a> Jer svidjelo se Bogu u njemu nastaniti svu Puninu</p> 
 <p><a name="an_1:20">1:20</a> i po njemu - uspostavivši mir krvlju križa njegova - izmiriti sa sobom sve, bilo na zemlji, bilo na nebesima.</p> 
 <p><a name="an_1:21">1:21</a> I vas, nekoć po zlim djelima udaljene i neprijateljski  raspoložene, </p> 
 <p><a name="an_1:22">1:22</a> sada u ljudskom tijelu Kristovu, po smrti, sa  sobom izmiri da vas k sebi privede svete, bez mane i besprigovorne. </p> 
 <p><a name="an_1:23">1:23</a> Samo ako ostanete u vjeri utemeljeni, stalni i nepoljuljani  u nadi evanđelja koje čuste, koje se propovijeda svakom stvorenju  pod nebom, a ja mu, Pavao, postadoh poslužiteljem.</p> 
 <p><a name="an_1:24">1:24</a> Radujem se sada dok trpim za vas i u svom tijelu dopunjam  što nedostaje mukama Kristovim za Tijelo njegovo, za Crkvu. </p> 
 <p><a name="an_1:25">1:25</a> Njoj  ja postadoh poslužiteljem po rasporedbi Božjoj koja mi je dana  za vas da potpuno pronesem Riječ Božju - </p> 
 <p><a name="an_1:26">1:26</a> otajstvo pred vjekovima  i pred naraštajima skriveno, a sada očitovano svetima njegovim. </p> 
 <p><a name="an_1:27">1:27</a> Njima Bog htjede obznaniti kako li je slavom bogato to otajstvo  među poganima: to jest Krist u vama, nada slave! </p> 
 <p><a name="an_1:28">1:28</a> Njega mi  navješćujemo, opominjući svakoga čovjeka, poučavajući svakoga  čovjeka u svoj mudrosti da bismo svakoga čovjeka doveli do savršenstva  u Kristu. </p> 
 <p><a name="an_1:29">1:29</a> Za to se i trudim i borim njegovom djelotvornošću  koja u meni snažno djeluje.</p> 
 <p><a name="an_2:1">2:1</a> Htio bih uistinu da znate koliko mi se boriti za vas, za one  u Laodiceji i za sve koji me nisu vidjeli licem u lice: </p> 
 <p><a name="an_2:2">2:2</a> da  se ohrabre srca njihova, povezana u ljubavi, te se vinu do svega  bogatstva, punine shvaćanja, do spoznanja otajstva Božjega -  Krista, </p> 
 <p><a name="an_2:3">2:3</a> u kojem su sva bogatstva mudrosti i spoznaje  skrivena. </p> 
 <p><a name="an_2:4">2:4</a> To govorim zato da vas tko ne prevari zavodljivim riječima. </p> 
 <p><a name="an_2:5">2:5</a> Jer ako sam tijelom nenazočan, duhom sam ipak s vama: s radošću  promatram vaš red i čvrstoću vaše vjere u Krista.</p> 
 <p><a name="an_2:6">2:6</a> Kao što primiste Krista Isusa, Gospodina, tako u njemu  živite: </p> 
 <p><a name="an_2:7">2:7</a> ukorijenjeni i nazidani na njemu i učvršćeni vjerom  kako ste poučeni, obilujte zahvaljivanjem.</p> 
 <p><a name="an_2:8">2:8</a> Pazite da vas tko ne odvuče mudrovanjem i ispraznim zavaravanjem  što se oslanja na predaju ljudsku, na "počela svijeta", a ne  na Krista.</p> 
 <p><a name="an_2:9">2:9</a> Jer u njemu tjelesno prebiva sva punina božanstva; te  ste i vi </p> 
 <p><a name="an_2:10">2:10</a> ispunjeni u njemu, koji je glava svakoga Vrhovništva  i Vlasti.</p> 
 <p><a name="an_2:11">2:11</a> U njemu ste i obrezani obrezanjem nerukotvorenim - svukoste  tijelo puteno - obrezanjem Kristovim: </p> 
 <p><a name="an_2:12">2:12</a> s njime suukopani u  krštenju, u njemu ste i suuskrsli po vjeri u snagu Boga koji  ga uskrisi od mrtvih. </p> 
 <p><a name="an_2:13">2:13</a> On i vas, koji bijaste mrtvi zbog prijestupa  i neobrezanosti svoga tijela, i vas on oživi zajedno s njime. Milostivo nam je oprostio sve prijestupe, </p> 
 <p><a name="an_2:14">2:14</a> izbrisao zadužnicu  koja propisima bijaše protiv nas, protivila nam se. Nju on ukloni  pribivši je na križ. </p> 
 <p><a name="an_2:15">2:15</a> Skinu Vrhovništva i Vlasti, javno to  pokaza: u pobjedničkoj ih povorci s njime vodi.</p> 
 <p><a name="an_2:16">2:16</a> Neka vas dakle nitko ne sudi po jelu ili po piću, po  blagdanima, mlađacima ili subotama. </p> 
 <p><a name="an_2:17">2:17</a> To je tek sjena onoga  što dolazi, a zbiljnost jest - tijelo Kristovo. </p> 
 <p><a name="an_2:18">2:18</a> Nitko neka  vas ne podcjenjuje zato što on sam uživa u "poniznosti i štovanju  anđela", zadubljuje se u svoja viđenja, bezrazložno se nadima  tjelesnom pameću svojom, </p> 
 <p><a name="an_2:19">2:19</a> a ne drži se Glave, Njega od kojeg  sve Tijelo, zglobovima i svezama zbrinuto i povezano, raste rastom  Božjim. </p> 
 <p><a name="an_2:20">2:20</a> Ako ste s Kristom umrli za počela svijeta, zašto se,  kao da još u ovom svijetu živite, dajete pod propise: </p> 
 <p><a name="an_2:21">2:21</a> "Ne  diraj, ne kušaj, ne dotiči"? </p> 
 <p><a name="an_2:22">2:22</a> Sve će to uporabom propasti.  Uredbe i nauci ljudski! </p> 
 <p><a name="an_2:23">2:23</a> Po samozvanu bogoštovlju, poniznosti  i trapljenju tijela sve to doduše slovi kao mudrost, ali nema  nikakve vrijednosti, samo zasićuje tijelo.</p> 
 <p><a name="an_3:1">3:1</a> Ako ste suuskrsli s Kristom, tražite što je gore, gdje Krist  sjedi zdesna Bogu! </p> 
 <p><a name="an_3:2">3:2</a> Za onim gore težite, ne za zemaljskim! </p> 
 <p><a name="an_3:3">3:3</a> Ta umrijeste i život je vaš skriven s Kristom u Bogu! </p> 
 <p><a name="an_3:4">3:4</a> Kad  se pojavi Krist, život vaš, tada ćete se i vi s njime pojaviti  u slavi.</p> 
 <p><a name="an_3:5">3:5</a> Umrtvite dakle udove svoje zemaljske: bludnost, nečistoću, strasti, zlu požudu i pohlepu - to idolopoklonstvo! </p> 
 <p><a name="an_3:6">3:6</a> Zbog  toga dolazi gnjev Božji na sinove neposlušne. </p> 
 <p><a name="an_3:7">3:7</a> Tim ste putom  i vi nekoć hodili, kad ste u tome živjeli. </p> 
 <p><a name="an_3:8">3:8</a> Ali sada i vi odložite  sve! Gnjev, srdžba, opakost, hula, prostota van iz vaših usta! </p> 
 <p><a name="an_3:9">3:9</a> Ne varajte jedni druge! Jer svukoste staroga čovjeka s njegovim djelima </p> 
 <p><a name="an_3:10">3:10</a> i obukoste  novoga, koji se obnavlja za spoznanje po slici svoga Stvoritelja! </p> 
 <p><a name="an_3:11">3:11</a> Tu više nema: Grk - Židov, obrezanje - neobrezanje, barbar  - skit, rob - slobodnjak, nego sve i u svima - Krist.</p> 
 <p><a name="an_3:12">3:12</a> Zaodjenite se dakle - kao izabranici Božji, sveti i ljubljeni  - u milosrdno srce, dobrostivost, poniznost, blagost, strpljivost </p> 
 <p><a name="an_3:13">3:13</a> te podnosite jedni druge praštajući ako tko ima protiv koga  kakvu pritužbu! Kao što je Gospodin vama oprostio, tako i vi! </p> 
 <p><a name="an_3:14">3:14</a> A povrh svega - ljubav! To je sveza savršenstva. </p> 
 <p><a name="an_3:15">3:15</a> I mir  Kristov neka upravlja srcima vašim - mir na koji ste pozvani  u jednom tijelu! I zahvalni budite!</p> 
 <p><a name="an_3:16">3:16</a> Riječ Kristova neka u svem bogatstvu prebiva u vama!  U svakoj se mudrosti poučavajte i urazumljujte! Psalmima, hvalospjevima, pjesmama duhovnim od srca pjevajte hvalu Bogu! </p> 
 <p><a name="an_3:17">3:17</a> I sve što  god riječju ili djelom činite, sve činite u imenu Gospodina Isusa, zahvaljujući Bogu Ocu po njemu!</p> 
 <p><a name="an_3:18">3:18</a> Žene, pokoravajte se svojim muževima kao što dolikuje  u Gospodinu! </p> 
 <p><a name="an_3:19">3:19</a> Muževi, ljubite svoje žene i ne budite osorni  prema njima. </p> 
 <p><a name="an_3:20">3:20</a> Djeco, slušajte roditelje u svemu, ta to je  milo u Gospodinu! </p> 
 <p><a name="an_3:21">3:21</a> Očevi, ne ogorčujte svoje djece da ne klonu  duhom. </p> 
 <p><a name="an_3:22">3:22</a> Robovi, slušajte u svemu svoje zemaljske gospodare! Ne  naoko, kao oni koji se ulaguju ljudima, nego u jednostavnosti  srca, bojeći se Gospodina. </p> 
 <p><a name="an_3:23">3:23</a> Što god radite, zdušno činite, kao Gospodinu, a ne ljudima, </p> 
 <p><a name="an_3:24">3:24</a> znajući da ćete od Gospodina  primiti nagradu, baštinu. Gospodinu Kristu služite. </p> 
 <p><a name="an_3:25">3:25</a> Doista, nepravedniku će se uzvratiti što je nepravedno učinio. Ne, nema  pristranosti! </p> 
 <p><a name="an_4:1">4:1</a> Gospodari, pružajte svojim robovima što je pravo i pravično, znajući da i vi imate Gospodina na nebu!</p> 
 <p><a name="an_4:2">4:2</a> U molitvi ustrajte, bdijte u njoj u zahvaljivanju! </p> 
 <p><a name="an_4:3">4:3</a> Molite  ujedno i za nas: da nam Bog otvori vrata riječi te propovijedamo  otajstvo Kristovo, za koje sam i okovan; </p> 
 <p><a name="an_4:4">4:4</a> da ga očitujem propovijedajući  kako treba.</p> 
 <p><a name="an_4:5">4:5</a> Mudro se ponašajte prema onima vani: iskupljujte vrijeme! </p> 
 <p><a name="an_4:6">4:6</a> Riječ neka vam je uvijek ljubazna, solju začinjena: znajte  svakomu odgovoriti kako treba.</p> 
 <p><a name="an_4:7">4:7</a> Što je sa mnom - o svemu će vas obavijestiti Tihik, ljubljeni  brat, vjerni poslužitelj i sa mnom sluga u Gospodinu. </p> 
 <p><a name="an_4:8">4:8</a> Njega  šaljem k vama baš zato da znate kako smo i da ohrabri srca vaša. </p> 
 <p><a name="an_4:9">4:9</a> Šaljem ga s Onezimom, vjernim i ljubljenim bratom, koji je  vaš zemljak: oni će vam priopćiti kako je ovdje.</p> 
 <p><a name="an_4:10">4:10</a> Pozdravlja vas Aristarh, suuznik moj. I Marko, nećak  Barnabin, o kome primiste naredbe: dođe li k vama, lijepo ga  primite. </p> 
 <p><a name="an_4:11">4:11</a> Pozdravlja vas i Isus, zvani Just. Od onih koji  su iz obrezanja samo su mi ovi suradnici na kraljevstvu Božjemu, oni mi bijahu utjehom. </p> 
 <p><a name="an_4:12">4:12</a> Pozdravlja vas Epafra, vaš zemljak, sluga Krista Isusa; on se uvijek bori za vas u molitvama: da  se održite, savršeni i ispunjeni, u posvemašnjoj volji Božjoj. </p> 
 <p><a name="an_4:13">4:13</a> Svjedočim doista za nj: mnogo se trudi za vas i za one u  Laodiceji i one u Hierapolu. </p> 
 <p><a name="an_4:14">4:14</a> Pozdravlja vas Luka, ljubljeni  liječnik, i Dema.</p> 
 <p><a name="an_4:15">4:15</a> Pozdravite braću u Laodiceji, i Nimfu i Crkvu u njezinoj  kući. </p> 
 <p><a name="an_4:16">4:16</a> A kad se ova poslanica pročita kod vas, pobrinite se  da se pročita i u Laodicejskoj crkvi, i vi da pročitate onu iz  Laodiceje. </p> 
 <p><a name="an_4:17">4:17</a> I recite Arhipu: "Pazi na službu koju si primio  u Gospodinu: ispuni je!"</p> 
 <p><a name="an_4:18">4:18</a> Pozdrav mojom rukom, Pavlovom! Spominjite se mojih okova!  Milost s vama!</p> 
 <p></p><hr>
 <center>
 <a href="th1.htm">Next: 1 Thessalonians</a></center>
 </body>