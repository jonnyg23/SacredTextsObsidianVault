<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="dan.htm">Previous</a> 
 <a href="joe.htm">Next</a> 
 </center>
 <hr>
  <h3 align="center">Croatian Bible: Hosea</h3> 
 <p><a name="an_1:1">1:1</a> Riječ Jahvina koja dođe Hošei, sinu Beerijevu, u dane Uzije, Jotama, Ahaza i Ezekije, kraljeva judejskih, u dane Jeroboama, sina Joaševa, kralja izraelskog.</p> 
 <p><a name="an_1:2">1:2</a> Početak riječi Jahvinih Hošei. Jahve reče Hošei: "Idi, oženi se bludnicom i izrodi djecu bludničku, jer se zemlja bludu  odala, odmetnuvši se od Jahve!"</p> 
 <p><a name="an_1:3">1:3</a> I on ode, uze Gomeru, kćer Diblajimovu, koja zače i rodi  mu sina.</p> 
 <p><a name="an_1:4">1:4</a> Jahve mu reče: "Nadjeni mu ime Jizreel, jer još samo malo  i kaznit ću pokolje jizreelske na domu Jehuovu i dokončat ću  kraljevstvo doma Izraelova. </p> 
 <p><a name="an_1:5">1:5</a> I u taj dan slomit ću luk Izraelov  u Dolini jizreelskoj."</p> 
 <p><a name="an_1:6">1:6</a> I ona opet zače i rodi kćer. I reče mu Jahve: "Nadjeni  joj ime Nemila, jer mi odsad neće biti mila kuća Izraelova, od  nje ću se povući; </p> 
 <p><a name="an_1:7">1:7</a> a omiljet će mi kuća Judina, spasit ću je  Jahvom, Bogom njihovim, a neću je spasiti lukom, mačem ni kopljem, ni konjima ni konjanicima."</p> 
 <p><a name="an_1:8">1:8</a> Kad odoji Nemilu, zače opet i rodi sina. </p> 
 <p><a name="an_1:9">1:9</a> I reče Jahve:  "Nadjeni mu ime Ne-narod-moj, jer više niste narod moj i ja vama  nisam više Onaj koji jest."</p> 
 <p><a name="an_2:1">2:1</a> "A djece Izraelove bit će brojem k'o pijeska u moru što se izmjerit' ne može ni izbrojit'. Umjesto da im govore: 'Vi niste moj narod,' zvat će ih: 'Sinovi Boga živoga.'</p> 
 <p><a name="an_2:2">2:2</a> Ujedinit će se sinovi Judini i sinovi Izraelovi, postavit će sebi jednoga glavara i otići će iz zemlje; jer velik će biti dan jizreelski.</p> 
 <p><a name="an_2:3">2:3</a> Recite braći svojoj: 'Narode moj,' sestrama svojim: 'Mila.'</p> 
 <p><a name="an_2:4">2:4</a> Podignite tužbu, podignite, protiv majke svoje, jer ona mi nije više žena, a ja joj muž više nisam. Nek' odbaci od sebe bludničenja i preljube izmeđ' svojih dojki,</p> 
 <p><a name="an_2:5">2:5</a> da je golu ne svučem te učinim da bude k'o na dan rođenja; da je ne obratim u pustinju, da je u zemlju suhu ne obratim i žeđu ne umorim.</p> 
 <p><a name="an_2:6">2:6</a> Ja joj djece neću milovati, jer djeca su to bludnička.</p> 
 <p><a name="an_2:7">2:7</a> Da, bludu se odala mati njihova, sramotila se ona koja ih zače. Da, rekla je: 'Trčat ću za svojim milosnicima, za njima koji mi daju kruh moj i vodu, vunu moju i lan, ulje i piće moje.'</p> 
 <p><a name="an_2:8">2:8</a> Stoga ću put joj trnjem zagraditi, zidom opkoliti, da ne nađe više svojih staza.</p> 
 <p><a name="an_2:9">2:9</a> I trčat će za milosnicima, ali ih stići neće, tražit će ih, al' ih neće pronaći. Tada će reći: 'Idem se vratiti prvome mužu, jer sretnija bijah prije nego sada.'</p> 
 <p><a name="an_2:10">2:10</a> I ona nije razumjela da joj ja davah i žito i mošt i ulje, da je ja obasipah srebrom i zlatom od kojega načiniše baale.</p> 
 <p><a name="an_2:11">2:11</a> Stoga ću uzeti natrag svoje žito u svoje vrijeme i svoj mošt u pravi čas; oduzet ću svoju vunu i svoj lan kojima je imala pokriti golotinju svoju;</p> 
 <p><a name="an_2:12">2:12</a> sad ću joj otkriti sramotu na oči njenih milosnika, i nitko je iz moje neće izbaviti ruke.</p> 
 <p><a name="an_2:13">2:13</a> Učinit ću kraj svim njenim veseljima, svetkovinama, mlađacima, subotama i svim blagdanima njezinim.</p> 
 <p><a name="an_2:14">2:14</a> Opustošit ću joj čokote i smokve za koje je govorila: 'To je plaća što mi je dadoše moji milosnici.' Obratit ću ih u šikarje, i životinje će ih poljske obrstiti.</p> 
 <p><a name="an_2:15">2:15</a> Kaznit ću je za dane Baalove kojima je kad palila, kitila se grivnom i kolajnom i trčala za svojim milosnicima; a mene je zaboravljala - riječ je Jahvina.</p> 
 <p><a name="an_2:16">2:16</a> Stoga ću je, evo, primamiti, odvesti je u pustinju i njenu progovorit' srcu.</p> 
 <p><a name="an_2:17">2:17</a> I vratit ću joj ondje njene vinograde, i od Doline ću akorske učiniti vrata nade. Ondje će mi odgovarat' ona kao u dane svoje mladosti, kao u vrijeme kada je izišla iz Egipta.</p> 
 <p><a name="an_2:18">2:18</a> U onaj dan - riječ je Jahvina - ti ćeš me zvati: 'Mužu moj', a nećeš me više zvati: 'Moj Baale.'</p> 
 <p><a name="an_2:19">2:19</a> Uklonit ću joj iz usta imena baalska i neće im više ime spominjati.</p> 
 <p><a name="an_2:20">2:20</a> U onaj dan, učinit ću za njih savez sa životinjama u polju, sa pticama nebeskim i gmazovima zemskim; luk, mač i boj istrijebit ću iz zemlje da mirno u njoj počiva.</p> 
 <p><a name="an_2:21">2:21</a> Zaručit ću te sebi dovijeka; zaručit ću te u pravdi i u pravu, u nježnosti i u ljubavi;</p> 
 <p><a name="an_2:22">2:22</a> zaručit ću te sebi u vjernosti i ti ćeš spoznati Jahvu.</p> 
 <p><a name="an_2:23">2:23</a> U onaj dan - riječ je Jahvina - odazvat ću se nebesima, a ona će se zemlji odazvati;</p> 
 <p><a name="an_2:24">2:24</a> zemlja će se odazvati žitu, moštu i ulju, a oni će se odazvati Jizreelu.</p> 
 <p><a name="an_2:25">2:25</a> I posijat ću ga u zemlji, zamilovat ću Nemilu, Ne-narodu mom reći ću: 'Ti si narod moj!' a on će reći: 'Bože moj!'" </p> 
 <p><a name="an_3:1">3:1</a> Potom mi Jahve reče: "Idi opet, ljubi ženu koja drugog ljubi  i čini preljub, kao što Jahve ljubi djecu Izraelovu dok se oni  k drugim bogovima okreću i žude za kolačima od grožđa." </p> 
 <p><a name="an_3:2">3:2</a> Ja  je tad kupih za petnaest srebrnika, za homer i letek ječma, </p> 
 <p><a name="an_3:3">3:3</a> i  rekoh joj: "Za mnogo dana ostat ćeš mi povučena, nećeš se odavati  bludu ni podavati nikojem čovjeku, a ni ja neću k tebi prilaziti."</p> 
 <p><a name="an_3:4">3:4</a> Jer mnogo će dana sinovi Izraelovi ostati bez kralja i  bez kneza, bez žrtve i bez stupa, bez oplećka i bez kumira. </p> 
 <p><a name="an_3:5">3:5</a> Poslije  toga, sinovi će se Izraelovi vratiti; tražit će Jahvu, Boga svoga, i Davida, svoga kralja; sa strahom će pristupiti k Jahvi i k  njegovim dobrima, na kraju dana.</p> 
 <p><a name="an_4:1">4:1</a> Čujte riječ Jahvinu, sinovi Izraelovi,  jer Jahve se parbi sa stanovnicima zemlje.</p> 
 <p><a name="an_4:2">4:2</a> Nema više vjernosti, nema ljubavi, nema znanja Božjega u zemlji, već proklinjanje i laž, ubijanje i krađa, preljub i nasilje, jedna krv drugu stiže.</p> 
 <p><a name="an_4:3">4:3</a> Stoga tuguje zemlja i ginu svi stanovnici s poljskim zvijerima i pticama nebeskim te ugibaju i ribe u moru.</p> 
 <p><a name="an_4:4">4:4</a> Ipak neka se nitko ne parbi, neka nitko ne kori! Ali s tobom se moram parbiti, svećeniče.</p> 
 <p><a name="an_4:5">4:5</a> Danju ti posrćeš, a noću s tobom posrće i prorok; pogubit ću mater tvoju.</p> 
 <p><a name="an_4:6">4:6</a> Moj narod gine: nema znanja; jer si ti znanje odbacio, i ja odbacujem tebe iz svećenstva svoga; jer si Zakon svoga Boga zaboravio, i ja ću tvoje zaboraviti sinove.</p> 
 <p><a name="an_4:7">4:7</a> Što ih je više bivalo, više su protiv mene griješili, Slavu su svoju Sramotom zamijenili.</p> 
 <p><a name="an_4:8">4:8</a> Grijesima mog naroda oni se hrane, duša im hlepi za bezakonjem njegovim.</p> 
 <p><a name="an_4:9">4:9</a> I sa svećenikom bit će k'o i s narodom; kaznit ću ga za njegove putove i naplatit ću mu za njegova djela.</p> 
 <p><a name="an_4:10">4:10</a> Jest će, ali se nasititi neće; bludničit će, ali se neće množiti, jer oni su prestali štovati Jahvu -</p> 
 <p><a name="an_4:11">4:11</a> blud, mošt i vino zarobiše im srce.</p> 
 <p><a name="an_4:12">4:12</a> Narod moj savjet traži od drva, palica mu njegova daje odgovore: jer duh razvratni njih zavodi te se od Boga svoga bludu odaju.</p> 
 <p><a name="an_4:13">4:13</a> Oni žrtvuju na gorskim vrhuncima i na bregovima pale kad, pod hrastom, jablanom i dubom; jer je tako lagodno pod njihovom sjenom. I zato, odaju li se vaše kćeri bludu, čine li preljub vaše nevjeste,</p> 
 <p><a name="an_4:14">4:14</a> neću vam kazniti kćeri što bludniče niti nevjeste vaše što preljub čine; jer oni sami idu nasamo s bludnicama i žrtvuju s milosnicama hramskim. Tako, bez razuma narod u propast srlja!</p> 
 <p><a name="an_4:15">4:15</a> Ako li se ti bludu odaješ, Izraele, neka bar Juda ne griješi! I ne idite u Gilgal, ne penjite se u Bet Aven, ne kunite se "živoga mi Jahve."</p> 
 <p><a name="an_4:16">4:16</a> Jer poput junice tvrdoglave Izrael tvrdoglav postade, pa kako da ga Jahve sad pase k'o janje na prostranoj livadi?</p> 
 <p><a name="an_4:17">4:17</a> Efrajim se udružio s kumirima: pusti ga!</p> 
 <p><a name="an_4:18">4:18</a> A kad završe pijanku, bluda se prihvaćaju, Sramotu vole više nego Slavu svoju.</p> 
 <p><a name="an_4:19">4:19</a> Vihor će ih svojim krilima stegnuti i njihovi će ih osramotit' žrtvenici. </p> 
 <p><a name="an_5:1">5:1</a> Poslušajte ovo, svećenici, pazi, dome Izraelov, dome kraljev, de posluhni, jer vaš je sud! Vi ste bili zamka u Mispi i mreža napeta na Taboru.</p> 
 <p><a name="an_5:2">5:2</a> Jamu su duboko iskopali prestupnici, ali ću ih sve kazniti.</p> 
 <p><a name="an_5:3">5:3</a> Poznajem ja Efrajima, Izrael mi nije sakriven: da, Efrajime, bludu si se odao, okaljao si se, Izraele.</p> 
 <p><a name="an_5:4">5:4</a> Ne daju im djela njihova da se Bogu svome vrate, jer je duh bluda među njima; oni Jahve ne poznaju.</p> 
 <p><a name="an_5:5">5:5</a> Ponos Izraelov svjedoči protiv njega; svojom krivnjom posrnu Efrajim, posrnut će i Juda s njim.</p> 
 <p><a name="an_5:6">5:6</a> Ići će s ovcama i govedima Jahvu tražiti ali ga naći neće - povukao se od njih!</p> 
 <p><a name="an_5:7">5:7</a> Jahvu su iznevjerili: rodili su kopilad; vjetar će žarki proždrijeti polja njihova.</p> 
 <p><a name="an_5:8">5:8</a> Zasvirajte u rog u Gibeji, u trublju u Rami, uzbunite Bet Aven: za petama su ti, Benjamine!</p> 
 <p><a name="an_5:9">5:9</a> Opustošit će Efrajima u dan kazne: među plemenima Izraelovim objavljujem ono što je sasvim pouzdano.</p> 
 <p><a name="an_5:10">5:10</a> Knezovi judejski postadoše poput onih što razmiču međe; na njih ću k'o vodu gnjev svoj izliti.</p> 
 <p><a name="an_5:11">5:11</a> Efrajim je tlačitelj, on pravdu gazi jer mu se svidjelo ići za ništavilom.</p> 
 <p><a name="an_5:12">5:12</a> A ja ću biti poput moljca Efrajimu, kao gnjilež kući Judinoj.</p> 
 <p><a name="an_5:13">5:13</a> Tad je Efrajim svoju bolest vidio, a Juda ranu svoju; i pođe Efrajim u Asiriju, obrati se Juda velikome kralju; al' on vas neće iscijeliti niti vam ranu vašu zaliječiti.</p> 
 <p><a name="an_5:14">5:14</a> Jer k'o lav ću biti Efrajimu, kao lavić domu Judinu; ja, ja ću razderati i otići, odnijet ću i nitko neće spasiti.</p> 
 <p><a name="an_5:15">5:15</a> Poći ću, vratit ću se na svoje mjesto, dok krivnju ne priznaju i lice moje ne potraže; kad u nevolji budu, iskat će me.</p> 
 <p><a name="an_6:1">6:1</a> "Hajde, vratimo se Jahvi! On je razderao, on će nas iscijeliti: on je udario, on će nam poviti rane;</p> 
 <p><a name="an_6:2">6:2</a> poslije dva dana oživit će nas, trećeg će nas dana podignuti i mi ćemo živjeti pred njim.</p> 
 <p><a name="an_6:3">6:3</a> Težimo da upoznamo Jahvu: k'o zora pouzdan mu dolazak. On će nam doći poput dažda jesenskog, poput kiše proljetne što natapa zemlju."</p> 
 <p><a name="an_6:4">6:4</a> Što za tebe mogu učiniti, Efrajime? Što za tebe mogu učiniti, Judo? K'o oblak jutarnji ljubav je vaša, k'o rana rosa koje nestaje.</p> 
 <p><a name="an_6:5">6:5</a> Zato sam ih preko proroka sjekao i ubijao riječima usta svojih; al' sud će tvoj izaći k'o svjetlost.</p> 
 <p><a name="an_6:6">6:6</a> Jer ljubav mi je mila, ne žrtve, poznavanje Boga, ne paljenice.</p> 
 <p><a name="an_6:7">6:7</a> Al' oni su kod Adama prekršili Savez i ondje mene iznevjerili.</p> 
 <p><a name="an_6:8">6:8</a> Gilead je grad zlikovački, pun krvavih tragova.</p> 
 <p><a name="an_6:9">6:9</a> Družba je svećenička kao zasjeda razbojnička: ubijaju na šekemskom putu; odista, sramotu počinjaju!</p> 
 <p><a name="an_6:10">6:10</a> Strahotu vidjeh u domu Izraelovu; Efrajim se ondje bludu odaje i skvrni se Izrael.</p> 
 <p><a name="an_6:11">6:11</a> I tebi sam, Judo, žetvu odredio kad okrenem udes naroda svoga.</p> 
 <p><a name="an_7:1">7:1</a> Kad hoću Izraela liječiti, otkriva se bezakonje Efrajimovo i zloća Samarije; prijevarom se bave oni: tat u kuću provaljuje, a vani napadaju razbojnici.</p> 
 <p><a name="an_7:2">7:2</a> I u srcu svome oni ne kažu da ja pamtim svu zlopakost njihovu! Ali djela su ih njihova sad opkolila, pred licem mojim ona stoje.</p> 
 <p><a name="an_7:3">7:3</a> Svojom zloćom razveseljuju kralja, a knezove podlošću svojom.</p> 
 <p><a name="an_7:4">7:4</a> Svi su oni preljubnici, kao peć su ražarena koju pekar više ne potpaljuje kad zamijesi tijesto pa dok ne ukisne.</p> 
 <p><a name="an_7:5">7:5</a> U dan kralja našega knezovi obolješe od žestine vina, a on ruku pruža pijanima.</p> 
 <p><a name="an_7:6">7:6</a> U zavjeri srce im se žari poput peći; svu noć njihova jarost drijema, ujutru se razgara k'o plam ognjeni;</p> 
 <p><a name="an_7:7">7:7</a> poput peći svi se raspalili te proždiru svoje suce. Padoše svi njihovi kraljevi, a nijedan od njih zazvao me nije. </p> 
 <p><a name="an_7:8">7:8</a> Efrajim se miješa s narodima, Efrajim je pogača što je ne prevrnuše.</p> 
 <p><a name="an_7:9">7:9</a> Tuđinci proždiru snagu njegovu, a on toga i ne zna! Sjedine mu pobijeliše glavu, a on toga i ne zna!</p> 
 <p><a name="an_7:10">7:10</a> Naprasitost Izraelova protiv njih samih svjedoči; i oni se ne vraćaju Jahvi, Bogu svome, i uza sve to oni ga ne traže!</p> 
 <p><a name="an_7:11">7:11</a> Efrajim je kao golubica plaha i bez razuma; oni pozivaju Egipat, idu u Asiriju.</p> 
 <p><a name="an_7:12">7:12</a> Kamo god otišli, na njih ću razapeti svoju mrežu, oborit ću ih kao ptice nebeske, za njihovu ih kazniti zloću.</p> 
 <p><a name="an_7:13">7:13</a> Teško njima jer od mene odbjegoše! Propast na njih jer se pobuniše protiv mene! Otkupit' ih hoću, a oni protiv mene lažu.</p> 
 <p><a name="an_7:14">7:14</a> Oni me ne prizivlju iz srca kada kukaju na svojim ležajima; razdiru svoje lice zbog žita i mošta, ali protiv mene se bune.</p> 
 <p><a name="an_7:15">7:15</a> Dok sam im ja mišicu krijepio, oni su zlosti smišljali protiv mene!</p> 
 <p><a name="an_7:16">7:16</a> Okreću se prema ništavostima, oni su poput varljiva luka. Poradi razbješnjela jezika knezovi će im od mača pasti, bit će im to na ruglo u zemlji egipatskoj!</p> 
 <p><a name="an_8:1">8:1</a> Trublju na usta, poput stražara na Domu Jahvinu; jer oni moj Savez prestupiše, otpadoše od moga Zakona.</p> 
 <p><a name="an_8:2">8:2</a> Meni viču: "Poznajemo te, Bože Izraelov."</p> 
 <p><a name="an_8:3">8:3</a> Ali je Izrael odbacio dobro, dušman će ga progoniti.</p> 
 <p><a name="an_8:4">8:4</a> Kraljeve su postavljali bez mene, knezove birali bez znanja moga. Od srebra svog i zlata načiniše sebi kumire da budu uništeni.</p> 
 <p><a name="an_8:5">8:5</a> Odbacih tvoje tele, Samarijo, na njih se gnjev moj rasplamtio. Dokle će ostati nečisti sinovi Izraelovi?</p> 
 <p><a name="an_8:6">8:6</a> Umjetnik ga je neki načinio, i ono Bog nije. Prometnut će se u komadiće tele samarijsko.</p> 
 <p><a name="an_8:7">8:7</a> Posijali su vjetar, i požet će oluju; žito im neće proklijati, neće brašna dati; ako ga i dade proždrijet će ga tuđinci. </p> 
 <p><a name="an_8:8">8:8</a> Progutan je Izrael, evo ga među narodima poput nevrijedne posude;</p> 
 <p><a name="an_8:9">8:9</a> jer otiđoše k Asircu, divljem magarcu što sam živi! Efrajim obdaruje milosnike.</p> 
 <p><a name="an_8:10">8:10</a> Neka ih samo obdaruje, među narode ću ih sada razasuti: i doskora će uzdrhtati pod teretom kralja knezova.</p> 
 <p><a name="an_8:11">8:11</a> Žrtvenike je umnožio Efrajim, za grijeh su mu oni poslužili.</p> 
 <p><a name="an_8:12">8:12</a> Da mu i tisuću zakona svojih napišem, oni ih smatraju tuđima.</p> 
 <p><a name="an_8:13">8:13</a> Nek' žrtvuju klanice što mi ih prinose, nek' samo jedu meso! Jahvi se ne mile. Odsad će se spominjati bezakonja njihova i njihove će kazniti grijehe: u Egipat će se oni vratiti.</p> 
 <p><a name="an_8:14">8:14</a> Izrael je zaboravio tvorca svoga i sebi dvorove sagradio; Juda je namnožio gradove tvrde. Oganj ću pustiti na gradove njegove; vatra će mu dvorove progutati.</p> 
 <p><a name="an_9:1">9:1</a> Ne raduj se, Izraele, ne kliči k'o drugi narodi; bludu se oda, jer, ostavivši Boga svoga, zavolio si plaću bludničku po svim gumnima žitnim.</p> 
 <p><a name="an_9:2">9:2</a> Ni gumno ni kaca neće ih hraniti, i mlado će ih vino prevariti.</p> 
 <p><a name="an_9:3">9:3</a> Neće više živjeti u zemlji Jahvinoj, Efrajim će se vratiti u Egipat i nečista će jela jesti u Asuru.</p> 
 <p><a name="an_9:4">9:4</a> Neće više Jahvi lijevati vina, nit' će mu prinositi žrtve svoje; kruh će im biti kao kruh žalosti, i nečist će biti tko ga bude jeo; jer njihov je kruh samo za njih, neće ući u Dom Jahvin.</p> 
 <p><a name="an_9:5">9:5</a> Što ćete činiti na dan blagdanski, na dan svetkovine Jahvine?</p> 
 <p><a name="an_9:6">9:6</a> Jer, evo gdje odoše pred pustošenjem; prihvatit će ih Egipat, sahraniti Memfis, srebrna im blaga kopriva će baštiniti, šatore će njihove obrasti trnje.</p> 
 <p><a name="an_9:7">9:7</a> Dođoše dani kazne! Dođoše dani odmazde! Nek' znade Izrael! Lud je prorok, nadahnuti bunca! Zbog velikog bezakonja tvoga i silnog buntovništva.</p> 
 <p><a name="an_9:8">9:8</a> Efrajim uhodi šator prorokov, stavljaju mu zamke po svim putovima, odmazda je u kući Boga njegova.</p> 
 <p><a name="an_9:9">9:9</a> U duboku su pali pokvarenost kao u dane Gibeje; spomenut će se Jahve bezakonja njihova i grijehe će njihove kazniti.</p> 
 <p><a name="an_9:10">9:10</a> Kao grožđe u pustinji nađoh ja Izraela, kao rani plod na smokvi vidjeh oce vaše; oni dođoše u Baal Peor, posvetiše se sramoti i postadoše grozote kao ljubimci njihovi.</p> 
 <p><a name="an_9:11">9:11</a> Odletje poput ptice slava Efrajimova: od rođenja, od utrobe, od začeća.</p> 
 <p><a name="an_9:12">9:12</a> Ako i podignu svoje sinove, oduzet ću ih prije dobi muževne, da, teško njima kada ih ostavim!</p> 
 <p><a name="an_9:13">9:13</a> Efrajim je k'o da gledam Tir na njivi posađen, al' će Efrajim djecu svoju voditi na klanje.</p> 
 <p><a name="an_9:14">9:14</a> Daj im, o Jahve! A što da im dadeš? Daj im krilo jalovo, dojke usahle.</p> 
 <p><a name="an_9:15">9:15</a> U Gilgalu sva je njihova zloća, ondje sam ih zamrzio. Zbog njihovih djela opakih iz kuće svoje ću ih izagnati, voljeti ih više neću, svi su im knezovi odmetnici.</p> 
 <p><a name="an_9:16">9:16</a> Pogođen je Efrajim, korijen mu je usahnuo; roda neće imati. Ako im se i rodi djece, ubit ću im mili plod utrobe.</p> 
 <p><a name="an_9:17">9:17</a> Odbacit će ih Bog moj jer ga nisu poslušali; i potucat će se među narodima.</p> 
 <p><a name="an_10:1">10:1</a> Bujna je loza bio Izrael, rod bogat ona je nosila. I što mu je više rodilo plodova, to je više umnažao žrtvenike; što mu je bogatija zemlja bila, to je kićenije dizao stupove.</p> 
 <p><a name="an_10:2">10:2</a> Srce je njihovo prijevarno, okajat će to oni! Porušit će im On žrtvenike, polomiti stupove njihove.</p> 
 <p><a name="an_10:3">10:3</a> Kazat će tada: "Mi kralja nemamo jer se Jahve bojali nismo. TÓa čemu bi nam bio kralj?"</p> 
 <p><a name="an_10:4">10:4</a> Riječi prosiplju, lažno se kunu, sklapaju saveze; a pravo cvate k'o otrovno bilje u brazdama polja.</p> 
 <p><a name="an_10:5">10:5</a> Za tele betavensko strepe stanovnici Samarije; da, zbog njega tuguje narod njegov, svećenici njegovi kukaju nad njim, nad slavom njegovom jer je od njega prognana.</p> 
 <p><a name="an_10:6">10:6</a> A njega samog odvući će u Asiriju na dar velikome kralju. Efrajima stid će spopasti, crvenjet će se Izrael zbog svoje odluke.</p> 
 <p><a name="an_10:7">10:7</a> Uništena je Samarija. Njen kralj tek trunak je vodi na površju.</p> 
 <p><a name="an_10:8">10:8</a> Bit će razorene sramne uzvišice, grijeh Izraelov; trnje će i čičak rasti po žrtvenicima njihovim. Tad će govoriti brdima: "Pokrijte nas!" i bregovima: "Padnite na nas!"</p> 
 <p><a name="an_10:9">10:9</a> Većma no u dane gibejske griješio si, Izraele! A da se i ondje zaustaviše, ne bi li ih zatekao rat kao bezakonike gibejske?</p> 
 <p><a name="an_10:10">10:10</a> Kako mi se svidi, kaznit ću ih: sabrat će se protiv njih narodi da ih za dvostruko kazne bezakonje.</p> 
 <p><a name="an_10:11">10:11</a> Efrajim je junica dobro naučena koja rado vrše; šiju ću joj lijepu ujarmiti, upregnut ću Efrajima. Juda će orati, Jakov branat'.</p> 
 <p><a name="an_10:12">10:12</a> Sijte pravednost, požet ćete ljubav; krčite zemlje nove: vrijeme je da Jahvu tražite dok ne dođe i podaždi vam pravdom.</p> 
 <p><a name="an_10:13">10:13</a> Orali ste bezbožnost, želi bezakonje, jeli plod prijevare. Pouzdao si se u kola svoja i u mnoštvo svojih ratnika,</p> 
 <p><a name="an_10:14">10:14</a> zato će se vika bojna razlijegati tvojim gradovima i sve će ti tvrđe biti razorene k'o što Šalman razori Bet Arbel u dan ratni, kada mater smrskaše na sinovima.</p> 
 <p><a name="an_10:15">10:15</a> Evo što vam Betel učini jer ste u zlu ogrezli: u zoru će zavijek nestati kralja Izraelova!</p> 
 <p><a name="an_11:1">11:1</a> Dok Izrael bijaše dijete, ja ga ljubljah, iz Egipta dozvah sina svoga.</p> 
 <p><a name="an_11:2">11:2</a> Al' što sam ih više zvao, sve su dalje od mene odlazili; baalima su žrtvovali, kadili kumirima.</p> 
 <p><a name="an_11:3">11:3</a> A ja sam Efrajima hodati učio, držeći ga za ruke njegove; al' oni ne spoznaše da sam se za njih brinuo.</p> 
 <p><a name="an_11:4">11:4</a> Užima za ljude privlačio sam ih, konopcima ljubavi; bijah im k'o onaj koji u čeljustima njihovim žvale opušta; nad njega se saginjah i davah mu jesti.</p> 
 <p><a name="an_11:5">11:5</a> U zemlju egipatsku on će se vratiti, Asirac će mu kraljem biti, jer se ne htjede vratiti k meni.</p> 
 <p><a name="an_11:6">11:6</a> Mač će bješnjeti njegovim gradovima, uništiti prijevornice njegove, proždirat će zbog spletaka njegovih.</p> 
 <p><a name="an_11:7">11:7</a> Narod je moj sklon otpadu; i premda ga k Višnjem dozivlju, nitko da ga podigne.</p> 
 <p><a name="an_11:8">11:8</a> Kako da te dadem, Efrajime, kako da te predam, Izraele! Kako da te dadem kao Admu, da učinim s tobom kao Sebojimu? Srce mi je uznemireno, uzavrela mi sva utroba:</p> 
 <p><a name="an_11:9">11:9</a> neću više gnjevu dati maha, neću opet zatirati Efrajima, jer ja sam Bog, a ne čovjek: Svetac posred tebe - neću više gnjevan dolaziti!</p> 
 <p><a name="an_11:10">11:10</a> Za Jahvom će ići on, k'o lav on će rikati; a kad zarikao bude, sinovi će mu veselo dohrliti sa zapada;</p> 
 <p><a name="an_11:11">11:11</a> k'o ptice će dohrliti iz Egipta, k'o golubica iz zemlje asirske, i naselit ću ih po kućama njihovim - riječ je Jahvina.</p> 
 <p><a name="an_12:1">12:1</a> Opkolio me lažju Efrajim i prijevarom Izraelov dom. A i Juda još je nestalan Bogu, Svecu vjernome.</p> 
 <p><a name="an_12:2">12:2</a> Efrajim pase vjetar, za vjetrom istočnim trči cio dan, sve više je laži njegovih i nasilja. Savez sklapaju s Asirijom, ulje nose u Egipat.</p> 
 <p><a name="an_12:3">12:3</a> S Izraelom ima Jahve parnicu, kaznit će Jakova prema postupcima, vratit će mu po djelima njegovim.</p> 
 <p><a name="an_12:4">12:4</a> Već u krilu materinu brata je potisnuo, u snazi muževnoj s Bogom se borio.</p> 
 <p><a name="an_12:5">12:5</a> S Anđelom se borio i nadvladao ga, plakao je i zaklinjao ga. Našao ga je u Betelu i ondje mu je govorio.</p> 
 <p><a name="an_12:6">12:6</a> Da, Jahve, Bog nad Vojskama, Jahve je ime njegovo.</p> 
 <p><a name="an_12:7">12:7</a> Ti se dakle Bogu svojem vrati, čuvaj ljubav i pravednost i u Boga se svoga uzdaj svagda!</p> 
 <p><a name="an_12:8">12:8</a> U ruci je Kanaanu kriva tezulja, on voli zakidati.</p> 
 <p><a name="an_12:9">12:9</a> I reče Efrajim: "Samo sam se obogatio, blago sam nagomilao." Ali ništa mu od sveg dobitka neće ostati, jer se ogriješio bezakonjima.</p> 
 <p><a name="an_12:10">12:10</a> Ja sam Jahve, Bog tvoj, sve od zemlje egipatske, još ću ti dati da stanuješ pod šatorima kao u dane Sastanka;</p> 
 <p><a name="an_12:11">12:11</a> govorit ću prorocima, umnožit ću viđenja i po prorocima prispodobom učiti.</p> 
 <p><a name="an_12:12">12:12</a> Gilead je puko bezakonje, ispraznost sama; u Gilgali žrtvuju bikove; zato će im oltari biti k'o hrpe kamenja u brazdama poljskim.</p> 
 <p><a name="an_12:13">12:13</a> Jakov pobježe u kraj aramski, za ženu služaše Izrael, za ženu jednu stada čuvaše.</p> 
 <p><a name="an_12:14">12:14</a> Al' po Proroku izvede Jahve Izraela iz Egipta, i po Proroku on ga je čuvao.</p> 
 <p><a name="an_12:15">12:15</a> Pregorko ga Efrajim uvrijedi: stoga će krv njegovu na nj svaliti, platit će mu Gospod njegov za pogrde.</p> 
 <p><a name="an_13:1">13:1</a> Kad je Efrajim govorio, strah je zadavao, jer bijaše on prvak u Izraelu, al' ogriješi se Baalom i poginu.</p> 
 <p><a name="an_13:2">13:2</a> I sad još griješe oni od srebra praveć' sebi kipove, kumire po svojoj mašti; svi su oni djelo rukotvorca! Tima - vele - žrtvujte, ljudi neka cjelivaju teoce!</p> 
 <p><a name="an_13:3">13:3</a> Zato, bit će oni kao oblak jutarnji, kao rosa koje brzo nestaje, kao pljeva raznesena s gumna, kao dim što kroz otvor izlazi.</p> 
 <p><a name="an_13:4">13:4</a> A ja sam Jahve, Bog tvoj sve od zemlje egipatske: drugog Boga osim mene ne ljubi! Osim mene nema spasitelja.</p> 
 <p><a name="an_13:5">13:5</a> Ja te ljubljah u pustinji, u zemlji suhoj.</p> 
 <p><a name="an_13:6">13:6</a> Ja ih pasoh, i siti bijahu; nasićenima srce se uzoholi; i tako me zaboraviše.</p> 
 <p><a name="an_13:7">13:7</a> Stoga ću im biti kao lav, kao leopard što na putu vreba;</p> 
 <p><a name="an_13:8">13:8</a> kao medvjedica kojoj ugrabiše mlade, ja ću se na njih baciti, rastrgat' im grudi do srca; k'o lav ću proždrijeti meso njihovo, zvijeri će ih poljske rastrgati.</p> 
 <p><a name="an_13:9">13:9</a> Uništit ću te, Izraele, i tko će ti pomoći?</p> 
 <p><a name="an_13:10">13:10</a> TÓa gdje ti je kralj da te spasi, gdje tvoji knezovi da te brane - oni za koje si govorio: "Daj mi kralja i knezove!"</p> 
 <p><a name="an_13:11">13:11</a> U gnjevu svom kralja ti dadoh i u srdžbi ti ga uzimam.</p> 
 <p><a name="an_13:12">13:12</a> Dobro se čuva bezakonje Efrajimovo, grijeh je njegov dobro pohranjen.</p> 
 <p><a name="an_13:13">13:13</a> Dođoše na nj trudovi porodiljski, ali on je ludo čedo, ne izlazi na vrijeme iz utrobe materine!</p> 
 <p><a name="an_13:14">13:14</a> Ja ću ih izbaviti od vlasti Podzemlja, od smrti ću ih spasiti! Gdje je tvoja kuga, o smrti, gdje pomor tvoj, Podzemlje! Samilost se sakri od mojih očiju!</p> 
 <p><a name="an_13:15">13:15</a> Tako je rodan među braćom Efrajim, ali će doći vjetar istočni, vjetar Jahvin iz pustinje: isušit će mu izvore, presahnuti studence, opljačkat mu riznicu, blago odnijeti.</p> 
 <p><a name="an_14:1">14:1</a> Ispaštat će Samarija jer se protiv Boga svoga pobunila. Od mača past će oni, djecu će njihovu smrskati, žene trudne rasporiti.</p> 
 <p><a name="an_14:2">14:2</a> Vrati se, Izraele, Jahvi Bogu svome, jer zbog svojeg si bezakonja posrnuo.</p> 
 <p><a name="an_14:3">14:3</a> Uzmite sa sobom riječi i Jahvi se vratite. Recite mu: "Skini sa nas bezakonje i dobrohotno primi da ti prinesemo plod svojih usana.</p> 
 <p><a name="an_14:4">14:4</a> Asirac nas neće izbavljati i nećemo konje više jahati niti ćemo djelu ruku svojih govoriti: 'Bože naš!' - jer u tebe sirota milost nalazi."</p> 
 <p><a name="an_14:5">14:5</a> Iscijelit ću ih od njihova otpada, od svega ću ih srca ljubiti; jer gnjev se moj odvratio od njih.</p> 
 <p><a name="an_14:6">14:6</a> Bit ću kao rosa Izraelu; kao ljiljan on će cvasti, pustit će korijen poput jablana,</p> 
 <p><a name="an_14:7">14:7</a> nadaleko pružat će izdanke. Ljepota će mu biti kao u masline, miris poput libanonskog.</p> 
 <p><a name="an_14:8">14:8</a> Opet će u mojoj sjeni boraviti, uzgajat će svoju pšenicu, vinograde gajit' što će steći ime vina helbonskog.</p> 
 <p><a name="an_14:9">14:9</a> Efrajime, što ti imaš još s kumirima? Ja sam ga uslišao i pogledao. Ja sam poput zelena čempresa: po meni si rodan plodovima.</p> 
 <p><a name="an_14:10">14:10</a> Tko je mudar neka shvati ovo, i čovjek razuman neka spozna! Jer pravi su putovi Jahvini: pravednici hode po njima, grešnici na njima posrću.</p> 
 <p></p><hr>
 <center>
 <a href="joe.htm">Next: Joel</a></center>
 </body>