<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="sir.htm">Previous</a> 
 <a href="ma1.htm">Next</a> 
 </center>
 <hr>
  <h3 align="center">Croatian Bible: Baruch</h3> 
 <p><a name="an_1:1">1:1</a> Ovo su riječi knjige koju u Babilonu napisa Baruh, sin Nerije, sina Maaseje, sina Sidkije, sina Hasadije, sina Hilkije, </p> 
 <p><a name="an_1:2">1:2</a> pete  godine, sedmoga dana u mjesecu, u vrijeme kada su Kaldejci osvojili  Jeruzalem i spalili ga.</p> 
 <p><a name="an_1:3">1:3</a> Baruh pročita riječi ove knjige pred Jekonijom, sinom  Jojakimovim, kraljem Judinim, i pred čitavim narodom koji bijaše  došao na čitanje knjige; </p> 
 <p><a name="an_1:4">1:4</a> pred mogućnicima i kraljevim sinovima, pred starješinama, ukratko, pred svim narodom, malim i velikim, pred svima koji su živjeli u Babilonu, na obalama rijeke Suda. </p> 
 <p><a name="an_1:5">1:5</a> Čuvši, plakali su, postili i molili se pred Gospodom. </p> 
 <p><a name="an_1:6">1:6</a> Sabraše  i novca, koliko tko mogaše, </p> 
 <p><a name="an_1:7">1:7</a> i poslaše ga u Jeruzalem svećeniku  Jojakimu, sinu Hilkije, Šalumova sina, i ostalim svećenicima  i svemu narodu koji se s njim nalazio u Jeruzalemu.</p> 
 <p><a name="an_1:8">1:8</a> Desetoga dana mjeseca Sivana Baruh je spasio posuđe kuće  Gospodnje što bijaše ugrabljeno iz Hrama da bi ga odnio natrag  u zemlju Judinu - srebrno posuđe što ga je načinio Sidkija, sin  Jošijin, kralj Judin, </p> 
 <p><a name="an_1:9">1:9</a> kad je Nabukodonozor, kralj babilonski, odveo iz Jeruzalema i u Babilon doveo Jekoniju s knezovima,  ključarima, mogućnicima i svim narodom.</p> 
 <p><a name="an_1:10">1:10</a> I napisaše: Evo, šaljemo vam novac da njime kupite žrtve  paljenice i tamjan; pripravite žrtve i prinesite ih za grijehe  na žrtveniku Gospoda, Boga našega. </p> 
 <p><a name="an_1:11">1:11</a> I molite se za život Nabukodonozora, kralja babilonskog, i za život sina njegova Baltazara da im  dani na zemlji budu kao dani neba; </p> 
 <p><a name="an_1:12">1:12</a> neka nam Gospod dade snage  i prosvijetli oči naše da bismo živjeli u sjeni Nabukodonozora, kralja babilonskog, i u sjeni njegova sina Baltazara, da bismo  ih dugo služili te našli milost pred njima. </p> 
 <p><a name="an_1:13">1:13</a> Molite se i za  nas Gospodu, Bogu našem, jer smo ga uvrijedili i do danas se  gnjev i srdžba Gospodnja nije odvratila od nas. </p> 
 <p><a name="an_1:14">1:14</a> Čitajte,  dakle, knjigu koju vam šaljemo i obznanite je u kući Gospodnjoj, na blagdan i u dane Zborovanja. </p> 
 <p><a name="an_1:15">1:15</a> Recite tada: Pravedan je Gospod, Bog naš! Ali nama treba da se danas zacrvene  od stida obrazi - nama Judejcima i žiteljima jeruzalemskim, </p> 
 <p><a name="an_1:16">1:16</a> našim  kraljevima i knezovima, našim svećenicima i prorocima i našim  ocima, </p> 
 <p><a name="an_1:17">1:17</a> jer smo griješili pred Gospodom, bili mu nepokorni </p> 
 <p><a name="an_1:18">1:18</a> i nismo slušali glasa Gospoda, Boga svojega, da hodimo po  zapovjedima koje Gospod bijaše stavio pred nas. </p> 
 <p><a name="an_1:19">1:19</a> Od dana kada  je oce naše izveo iz Egipta pa do dana današnjega nepokorni smo  bili Gospodu, Bogu svojem, i nismo marili da čujemo njegov glas. </p> 
 <p><a name="an_1:20">1:20</a> Tada navališe na nas nevolje i prokletstva kojima se Gospod  zaprijetio sluzi svome Mojsiju u dan kada je izveo oce naše iz  Egipta da bi nam dao zemlju kojom teče med i mlijeko. I tako  je to do danas. </p> 
 <p><a name="an_1:21">1:21</a> Nismo bili poslušali glas Gospoda, Boga svojega, ni riječi njegovih preko proroka koje nam je on slao; </p> 
 <p><a name="an_1:22">1:22</a> svaki  je od nas hodio po nagnuću svoga opakog srca, služeći drugim  bogovima i čineći što nije po volji Gospodu, Bogu našem.</p> 
 <p><a name="an_2:1">2:1</a> Zato je Gospod izvršio prijetnju koju je naviještao protiv  nas, protiv naših sudaca koji su sudili Izraelu, protiv naših  kraljeva i knezova, protiv naroda Izraelova i Judina: </p> 
 <p><a name="an_2:2">2:2</a> pod  čitavim nebom nije se još dogodilo ništa slično onome što se  dogodilo u Jeruzalemu, prema onome što bijaše zapisano u Mojsijevu  Zakonu - </p> 
 <p><a name="an_2:3">2:3</a> da se jelo meso sina i kćeri. </p> 
 <p><a name="an_2:4">2:4</a> Predao ih je vlasti  svih kraljevstava oko nas, na porugu i prokletstvo među svim  okolnim narodima kamo ih je raspršio Gospod. </p> 
 <p><a name="an_2:5">2:5</a> Bijahu podjarmljeni  umjesto da budu gospodari, jer - sagriješismo Gospodu, Bogu svojemu, ne poslušavši glasa njegova.</p> 
 <p><a name="an_2:6">2:6</a> Da, pravedan je Gospod, Bog naš! Ali nama - nama treba  da se danas zacrvene od stida obrazi, nama i ocima našim. </p> 
 <p><a name="an_2:7">2:7</a> Oborila  se na nas sva zla kojima nam Gospod bijaše zaprijetio. </p> 
 <p><a name="an_2:8">2:8</a> Mi  pak nismo umolili lice Gospodnje odvrativši se od misli svojih  opakih srdaca. </p> 
 <p><a name="an_2:9">2:9</a> Gospod tada uze bdjeti nad nevoljama koje je  navalio na nas; jer pravedan je Gospod u svim djelima koja nam  je naložio, </p> 
 <p><a name="an_2:10">2:10</a> ali mi nismo slušali njegova glasa niti smo hodili  po zapovijedima koje je Gospod pred nas stavio.</p> 
 <p><a name="an_2:11">2:11</a> A sada, Gospode, Bože Izraelov, koji si snažnom rukom  izveo narod svoj iz Egipta znamenjima i čudesima, velikom snagom  i ispruženom desnicom, proslavivši tako ime svoje do dana današnjega: </p> 
 <p><a name="an_2:12">2:12</a> mi smo sagriješili, bezbožni smo bili i nepravedni pred svim  tvojim zapovijedima, Gospode, Bože naš! </p> 
 <p><a name="an_2:13">2:13</a> Neka se odvrati gnjev  tvoj od nas, jer smo samo malen ostatak među narodima kamo si  nas raspršio. </p> 
 <p><a name="an_2:14">2:14</a> Usliši, Gospode, molitvu našu i vapaj: izbavi  nas poradi sebe i udijeli nam milost svoju, pred licem onih koji  su nas u sužanjstvo odveli, </p> 
 <p><a name="an_2:15">2:15</a> da sva zemlja zna da si ti Gospod, Bog naš, jer Izrael i njegov rod nosi tvoje ime. </p> 
 <p><a name="an_2:16">2:16</a> Obazri  se, Gospode, iz svetoga svoga prebivališta i svrni misao na nas, prikloni uho i poslušaj, </p> 
 <p><a name="an_2:17">2:17</a> otvori oči i pogledaj: tÓa mrtvi  u podzemnom svijetu - kojima je iz utrobe oduzet dah - ne, oni  više ne kazuju slave i pravednosti Gospodnje; </p> 
 <p><a name="an_2:18">2:18</a> samo duša ojađena, koja hodi pognuto i iznemoglo, ugaslih očiju, duša pregladnjela, Gospode, iskazuje tvoju slavu i pravednost!</p> 
 <p><a name="an_2:19">2:19</a> O Gospode, Bože naš! Ne upravljamo svoje prošnje tvome  licu zbog zasluga svojih otaca i svojih kraljeva; </p> 
 <p><a name="an_2:20">2:20</a> nego jer  si ti poslao na nas gnjev svoj i srdžbu svoju, kako si bio navijestio  po prorocima, slugama svojim, ovim riječima: </p> 
 <p><a name="an_2:21">2:21</a> "Ovako govori  Gospod: Prignite šiju i služite kralju babilonskom, da ostanete  u zemlji koju sam dao ocima vašim. </p> 
 <p><a name="an_2:22">2:22</a> Ne poslušate li nalog  Gospodnji da služite kralju babilonskom, </p> 
 <p><a name="an_2:23">2:23</a> učinit ću da iz  gradova judejskih i s trgova jeruzalemskih nestane pjesme radosti  i pjesme veselja, pjesme zaručnika i pjesme zaručnice, i sva  će zemlja postati pustoš bez stanovnika." </p> 
 <p><a name="an_2:24">2:24</a> Ali mi nismo poslušali  glasa tvog da služimo kralju babilonskom, i ti si tada izvršio  prijetnje koje si navijestio po prorocima, slugama svojim, da  će kosti kraljeva naših i kosti naših otaca biti izbačene iz  svog počivališta. </p> 
 <p><a name="an_2:25">2:25</a> I doista, one bjehu izbačene na žegu dana  i studen noći. I umiralo se u strašnim mukama od kuge, gladi  i mača. </p> 
 <p><a name="an_2:26">2:26</a> A od kuće koja nosi Ime tvoje učinio si ono što je  ona danas, zbog zloće kuće Izraelove i kuće Judine.</p> 
 <p><a name="an_2:27">2:27</a> Pa ipak, Gospode, Bože naš, postupio si s nama po svoj  svojoj dobroti i prevelikoj blagosti, </p> 
 <p><a name="an_2:28">2:28</a> kako si obećao po sluzi  svome Mojsiju onoga dana kada si mu zapovjedio da napiše Zakon  tvoj za sinove Izraela ovim riječima: </p> 
 <p><a name="an_2:29">2:29</a> "Ako ne poslušate glasa  mog, ovo veliko i bezbrojno mnoštvo zacijelo će se smanjiti među  narodima kamo ću ih raspršiti; </p> 
 <p><a name="an_2:30">2:30</a> a znam, taj narod tvrde šije  neće poslušati. Ali u zemlji svog sužanjstva oni će se opametiti </p> 
 <p><a name="an_2:31">2:31</a> i spoznati da sam ja Gospod, Bog njihov. I dat ću im srce  i uši da čuju. </p> 
 <p><a name="an_2:32">2:32</a> Oni će me hvaliti u zemlji svog izgnanstva  i spominjat će se moga imena; obratit će se, i smekšat će im  se tvrda šija, </p> 
 <p><a name="an_2:33">2:33</a> i odvratit će se od opakih svojih djela, jer  sjetit će se sudbine otaca svojih kad su griješili Gospodu. </p> 
 <p><a name="an_2:34">2:34</a> Tada  ću ih dovesti natrag u zemlju koju sam obećao zaklevši se njihovim  ocima Abrahamu, Izaku i Jakovu, da gospodare njome. I umnožit  ću ih, i oni se više neće smanjivati. </p> 
 <p><a name="an_2:35">2:35</a> I uspostavit ću s njima  vječni Savez: ja ću biti njihov Bog, a oni će biti moj narod.  I neću više izgoniti svog naroda Izraela iz zemlje koju sam im  dao." </p> 
 <p><a name="an_3:1">3:1</a> Svevladaru Gospode, Bože Izraelov, tebi viče duša tjeskobna, duh uznemiren: </p> 
 <p><a name="an_3:2">3:2</a> Čuj, Gospode, i smiluj se jer smo sagriješili  pred tobom. </p> 
 <p><a name="an_3:3">3:3</a> Ti vladaš vječito, a mi propadamo bez prestanka. </p> 
 <p><a name="an_3:4">3:4</a> Gospode svemogući, Bože Izraelov, čuj dakle molitvu samrtnika  Izraelovih, sinova onih koji su protiv tebe sagriješili, koji  nisu slušali glasa Gospoda, Boga svojega, pa zato navališe na  nas nevolje. </p> 
 <p><a name="an_3:5">3:5</a> Ne spominji se opačina naših otaca, već se spomeni  u ovo vrijeme ruke svoje i Imena svoga. </p> 
 <p><a name="an_3:6">3:6</a> Da, ti si Gospod,  Bog naš, i mi te hoćemo slaviti, Gospode. </p> 
 <p><a name="an_3:7">3:7</a> TÓa zato si nam  u srce usadio strah svoj da bismo zazvali Ime tvoje i da bismo  te proslavili u izgnanstvu uklonivši iz srca svu zloću naših  otaca, koji su sagriješili pred tobom. </p> 
 <p><a name="an_3:8">3:8</a> Evo nas još danas u  ovom izgnanstvu kamo si nas raspršio na užas, prokletstvo i pokaranje  zbog svih opačina naših.</p> 
 <p><a name="an_3:9">3:9</a> Čuj, Izraele, životne propise, prisluhni da naučiš mudrost.</p> 
 <p><a name="an_3:10">3:10</a> Zašto, o Izraele, zašto si u zemlji neprijatelja i zašto stariš u tuđini,</p> 
 <p><a name="an_3:11">3:11</a> onečišćujuć' se mrtvacima, ubrojen među one koji su u Podzemlju?</p> 
 <p><a name="an_3:12">3:12</a> Zato što si Vrelo Mudrosti ostavio!</p> 
 <p><a name="an_3:13">3:13</a> Da si Božjim hodio putem, zauvijek bi prebivao u miru.</p> 
 <p><a name="an_3:14">3:14</a> Nauči stoga gdje je mudrost, gdje snaga, gdje li razboritost, pa da ujedno spoznaš u čemu je dugovječnost i život i gdje je svjetlost očinja i mir.</p> 
 <p><a name="an_3:15">3:15</a> Ali tko je otkrio prebivalište Mudrosti, tko li prodro u njene riznice?</p> 
 <p><a name="an_3:16">3:16</a> Gdje su vladari narodÄa, gdje gospodari zvijeri zemaljskih,</p> 
 <p><a name="an_3:17">3:17</a> gdje oni koji se igrahu pticÄa nebeskih i oni koji zgrtahu srebro i zlato - u što se ljudi uzdaju - te ne bijaše kraja zgrtanju njihovu?</p> 
 <p><a name="an_3:18">3:18</a> I gdje su oni koji s tolikim trudom srebro kovahu da im djela nitko natkriliti ne može?</p> 
 <p><a name="an_3:19">3:19</a> Iščezli su, otišli u Podzemlje! Na njihovo mjesto dođoše drugi.</p> 
 <p><a name="an_3:20">3:20</a> Mlađi ugledaše svjetlo dana, nastaniše zemlju, no puta Mudrosti ni oni ne otkriše;</p> 
 <p><a name="an_3:21">3:21</a> staza njenih ni oni ne razumješe, ne doumiše joj se - sinovi njeni daleko ostadoše od puta njezina.</p> 
 <p><a name="an_3:22">3:22</a> Nije se čulo o njoj u Kanaanu niti se vidjela u Temanu;</p> 
 <p><a name="an_3:23">3:23</a> ni sinovi Hagarini što zemsku umnost ištu, ni trgovci iz Midjana i Teme, ni pjesnici priča, ni istraživači umnosti ne spoznaše puta Mudrosti, ne dovinuše se staza njezinih.</p> 
 <p><a name="an_3:24">3:24</a> Kako je veliko, o Izraele, kako je veliko Božje prebivalište i kako je prostrano mjesto posjeda njegova?</p> 
 <p><a name="an_3:25">3:25</a> Veliko i bezgranično, visoko - neizmjerno!</p> 
 <p><a name="an_3:26">3:26</a> Ondje se rodiše divovi, čuveni od davnine, rastom golemi, vješti u boju;</p> 
 <p><a name="an_3:27">3:27</a> ali njih ne izabra Bog niti im povjeri put spoznanja;</p> 
 <p><a name="an_3:28">3:28</a> izginuše jer ne imaše mudrosti, izginuše sa svoje ludosti.</p> 
 <p><a name="an_3:29">3:29</a> Tko se na nebo pope, pa da je dohvati - na oblake, pa da je skine?</p> 
 <p><a name="an_3:30">3:30</a> Tko prebrodi more da bi je otkrio pa da je kupi za najčistije zlato?</p> 
 <p><a name="an_3:31">3:31</a> Nitko ne zna njezina puta i nitko njezine staze ne shvaća.</p> 
 <p><a name="an_3:32">3:32</a> Sveznajući - samo je on poznaje, svojim je umom proniče: on koji je za sva vremena sazdao zemlju i svu je životinjama naselio;</p> 
 <p><a name="an_3:33">3:33</a> on koji pošalje svjetlost, i ona, gle, pođe; natrag je zovne, i dršćuć' ona ga posluša.</p> 
 <p><a name="an_3:34">3:34</a> Zvijezde mu veselo sjaju na svojim postajama;</p> 
 <p><a name="an_3:35">3:35</a> zovne li ih, one mu odgovore: "Evo nas!" - i radosno sjaju svom Stvoritelju.</p> 
 <p><a name="an_3:36">3:36</a> On je naš Bog: nitko se drugi s njim usporedit' ne može.</p> 
 <p><a name="an_3:37">3:37</a> On je pronikao sav put spoznaje i predao je sluzi svom Jakovu - Izraelu, svome ljubimcu.</p> 
 <p><a name="an_3:38">3:38</a> Potom se ona na zemlji pojavila, među ljudima udomila.</p> 
 <p><a name="an_4:1">4:1</a> Ona je knjiga Božjih zapovijedi, Zakon koji će trajati dovijeka: tko ga se držao bude, taj će živjeti; tko ga napusti, taj će umrijeti.</p> 
 <p><a name="an_4:2">4:2</a> Vrati se, Jakove, i prihvati je, hodi k sjaju, k njenoj svjetlosti:</p> 
 <p><a name="an_4:3">4:3</a> ne ustupaj slavu svoju drugomu, ni dostojanstvo svoje narodu tuđemu.</p> 
 <p><a name="an_4:4">4:4</a> Blago nama, Izraele, jer nam je otkriveno što je Bogu po volji!</p> 
 <p><a name="an_4:5">4:5</a> Ohrabri se, narode moj, spomene Izraelov!</p> 
 <p><a name="an_4:6">4:6</a> Bili ste prodani narodima, ali ne na uništenje. Boga ste razgnjevili, stoga biste izručeni neprijateljima;</p> 
 <p><a name="an_4:7">4:7</a> Stvoritelja svog ste izazvali žrtvujući zlodusima, a ne Bogu.</p> 
 <p><a name="an_4:8">4:8</a> Zaboravili ste Boga vječnog, svoga hranioca! Ožalostili ste i Jeruzalem - majku koja vas je othranila.</p> 
 <p><a name="an_4:9">4:9</a> Kada je vidjela gdje se na vas obara gnjev od Boga, stade naricati: "Slušajte, susjede sionske: u tugu veliku zavi me Gospod.</p> 
 <p><a name="an_4:10">4:10</a> Vidjeh gdje mi u sužanjstvo izruči Vječni sinove i kćeri.</p> 
 <p><a name="an_4:11">4:11</a> S radošću sam ih hranila, s tugom i plačem gledam gdje odlaze.</p> 
 <p><a name="an_4:12">4:12</a> Nitko nek' se nada mnom ne raduje što obudovjeh i ostadoh sama. Zbog grijeha djece svoje opustjeh, jer se okrenuše od Božjeg Zakona.</p> 
 <p><a name="an_4:13">4:13</a> Nisu marili za njegove zapovijedi niti išli putovima njegovih propisa, niti stupali stazom stege u njegovoj pravednosti.</p> 
 <p><a name="an_4:14">4:14</a> Dođite, susjede sionske! Gledajte gdje mi u sužanjstvo predaje Vječni sinove i kćeri!</p> 
 <p><a name="an_4:15">4:15</a> Doveo je na njih narod iz daljine, narod drzak, tuđega jezika, bez poštovanja prema starcu, bez smilovanja prema djetetu;</p> 
 <p><a name="an_4:16">4:16</a> odvedoše udovi ljubimce, ostaviše je samu, bez kćeri.</p> 
 <p><a name="an_4:17">4:17</a> Kako bih vam mogla ja pomoći?</p> 
 <p><a name="an_4:18">4:18</a> Samo onaj koji dovede na vas ove nevolje izbavit' vas može iz ruku neprijatelja.</p> 
 <p><a name="an_4:19">4:19</a> Idite, djeco, otiđite svojim putem! Ja ostajem napuštena, samotna;</p> 
 <p><a name="an_4:20">4:20</a> skinuh haljinu mira, odjenuh se u kostrijet svojih vapaja: sve dane svoje zazivat ću Vječnoga.</p> 
 <p><a name="an_4:21">4:21</a> Ohrabrite se, djeco, zavapite Bogu: on će vas izbaviti iz nasilja, iz ruku neprijatelja.</p> 
 <p><a name="an_4:22">4:22</a> Jer u Vječnog se uzdam, on će vas spasiti; od Svetoga očekujem radost: uskoro na vas će se smilovati, Vječni, Spasitelj vaš.</p> 
 <p><a name="an_4:23">4:23</a> S tugom i plačem vidjeh vas gdje odlazite, ali Bog će vas meni vratiti s radošću i klicanjem za sva vremena.</p> 
 <p><a name="an_4:24">4:24</a> Kao što susjede sionske vidješe gdje vas zasužnjuju, tako će naskoro vidjeti gdje će vas izbaviti Bog, koji će doći u velikoj slavi i sjaju Vječnoga.</p> 
 <p><a name="an_4:25">4:25</a> Djeco moja, podnesite pokaranje što se obori na vas od Boga. Neprijatelj te progonio, al' uskoro vidjet ćeš njegovu propast, na njegovu ćeš šiju staviti nogu.</p> 
 <p><a name="an_4:26">4:26</a> Moja su nježna djeca hodila grubim putovima, otjerana kao stado što ga ote neprijatelj.</p> 
 <p><a name="an_4:27">4:27</a> Ohrabrite se, djeco, zavapite Bogu: Onaj koji vas stavi na kušnju, on će vas se spomenuti.</p> 
 <p><a name="an_4:28">4:28</a> Ako vam je misao, zastranivši, bila daleko od Boga, vratite se i tražite ga revnošću deseterostrukom.</p> 
 <p><a name="an_4:29">4:29</a> Jer onaj koji je na vas nesreću doveo, vašim će spasenjem vratiti vam vječnu radost.</p> 
 <p><a name="an_4:30">4:30</a> Ohrabri se, Jeruzaleme, utješit će te onaj koji ti dade ime.</p> 
 <p><a name="an_4:31">4:31</a> Jao onima koji te zlostavljaju, koji se vesele tvojoj propasti!</p> 
 <p><a name="an_4:32">4:32</a> Jao gradovima kojima su tvoja djeca robovala, teško onom koji ti odvede sinove!</p> 
 <p><a name="an_4:33">4:33</a> Jer kao što je uživao u tvojemu padu i tvojoj se propasti radovao, tako će tugovati nad svojim opustošenjem.</p> 
 <p><a name="an_4:34">4:34</a> Neće se veseliti mnogome pučanstvu, obijest će mu se preobratit' u tugovanje,</p> 
 <p><a name="an_4:35">4:35</a> od Vječnoga na nj će doći oganj za mnogo dana, i za dugo vrijeme bit će stan zlodusima.</p> 
 <p><a name="an_4:36">4:36</a> Obazri se na istok, Jeruzaleme, vidi radost što ti dolazi od Boga.</p> 
 <p><a name="an_4:37">4:37</a> Evo, vraćaju ti se sinovi koje si vidio gdje odlaze, sabiru se u tebi od istoka do zapada na zapovijed Svetoga i kliču u slavu Božju.</p> 
 <p><a name="an_5:1">5:1</a> Skini, Jeruzaleme, haljinu tugovanja i nesreće, odjeni se zauvijek ljepotom slave Božje,</p> 
 <p><a name="an_5:2">5:2</a> ogrni se plaštem Božje pravednosti, stavi na glavu vijenac slave Vječnoga;</p> 
 <p><a name="an_5:3">5:3</a> jer Bog hoće pokazati sjaj tvoj svemu pod nebom</p> 
 <p><a name="an_5:4">5:4</a> i zasvagda ti hoće dati ime: 'Mir pravednosti' i 'Slava bogoljubnosti'.</p> 
 <p><a name="an_5:5">5:5</a> Ustani, Jeruzaleme, stani na visoko i obazri se na istok: Pogledaj! Djeca se tvoja sabiru, od istoka do zapada, na zapovijed Svetoga, radujuć' se što ih se spomenuo Bog.</p> 
 <p><a name="an_5:6">5:6</a> Otišli su od tebe pješice, vodio ih neprijatelj, a gle, Bog ih tebi vraća nošene u slavlju, kao djecu kraljevsku.</p> 
 <p><a name="an_5:7">5:7</a> I naredi Bog: neka se snize sve visoke gore i vječne klisure; nek' se doline ispune i poravna zemlja da Izrael čvrsto kroči u sjaju slave Božje.</p> 
 <p><a name="an_5:8">5:8</a> A šume i sva stabla mirisna činit će sjenu Izraelu po Božjoj zapovijedi;</p> 
 <p><a name="an_5:9">5:9</a> jer Bog će voditi Izraela u radosti, u svjetlu njegove slave, prateć' ga milosrđem svojim i pravednošću."</p> 
 <p><a name="an_6:1">6:1</a> Prijepis poslanice koju je poslao Jeremija sužnjima koje je  kralj Babilonaca uskoro imao odvesti u Babilon da im saopći preporuke  što mu ih je povjerio Bog. Zbog grijeha što ste ih pred Bogom počinili, Nabukodonozor, kralj Babilonaca, odvest će vas kao sužnje u Babilon. </p> 
 <p><a name="an_6:2">6:2</a> Kada  stignete u Babilon, ostat ćete ondje mnogo godina i za dugo vrijeme, do sedmog naraštaja, a potom ću vas odande u miru izvesti. </p> 
 <p><a name="an_6:3">6:3</a> A  u Babilonu vidjet ćete bogove - srebrne, zlatne i drvene - koji  se nose na leđima i koji neznabošcima strah zadaju. </p> 
 <p><a name="an_6:4">6:4</a> Čuvajte  se! Ne povodite se za tuđim narodima i nemojte da vas pred tim  bogovima strah obuzme </p> 
 <p><a name="an_6:5">6:5</a> kad opazite pred njima i za njima mnoštvo  koje im se klanja. Recite u srcu: "Tebi se, Gospode, jedinomu  treba klanjati." </p> 
 <p><a name="an_6:6">6:6</a> Jer s vama je moj anđeo - njemu ste životom  svojim odgovorni.</p> 
 <p><a name="an_6:7">6:7</a> Jezik im je izgladio umjetnik, drugi su ih obložili zlatom  i srebrom: obmana su i govoriti ne mogu. </p> 
 <p><a name="an_6:8">6:8</a> Kao za gizdavu djevojku, uzimaju zlato i prave krune za glave svojih bogova. </p> 
 <p><a name="an_6:9">6:9</a> A dogodi  se te svećenici potkradaju sa svojih bogova zlato i srebro i  troše ga za sebe; daruju ga čak i bludnicama u bludilištima.  Ukrašuju ih haljinama kao ljude - </p> 
 <p><a name="an_6:10">6:10</a> te bogove, srebrne, zlatne  i drvene, no oni se od hrđe i crvotoči obraniti ne mogu </p> 
 <p><a name="an_6:11">6:11</a> usprkos  grimizu kojim ih odijevaju. Potrebno im je čistiti lica od hramske  prašine koja napada na njih. </p> 
 <p><a name="an_6:12">6:12</a> Jedan drži žezlo kao poglavar  pokrajine, ali nikog tko bi ga uvrijedio ne može pogubiti; </p> 
 <p><a name="an_6:13">6:13</a> drugi  u desnici drži mač i sjekiru, ali se ne može obraniti ni od rata  ni od razbojnika. </p> 
 <p><a name="an_6:14">6:14</a> Po tom jasno slijedi: to bogovi nisu -  njih se, dakle, ne bojte!</p> 
 <p><a name="an_6:15">6:15</a> Kao što posuda kojom se čovjek služi postaje beskorisnom  kada se razbije, tako je i s njihovim bogovima koji su postavljeni  u hramovima. </p> 
 <p><a name="an_6:16">6:16</a> Oči su im pune prašine što je dižu noge onih  koji ulaze. </p> 
 <p><a name="an_6:17">6:17</a> I kao što su na sve strane zatvorena vrata onome  koji se ogriješio o kralja te ima biti pogubljen, tako svećenici  utvrđuju hramove ovih bogova vratima, bravama i zasunima, bojeći  se da ih razbojnici ne opljačkaju. </p> 
 <p><a name="an_6:18">6:18</a> Užižu im svjetiljke u  mnogo većem broju negoli sebi samima, ali nijedne od njih bogovi  ne mogu vidjeti. </p> 
 <p><a name="an_6:19">6:19</a> Nalik su na grede hrama: srce im iznutra, kažu, crvi rastaču - crvi koji gmižu iz zemlje te rastaču njih  i njihove haljine. </p> 
 <p><a name="an_6:20">6:20</a> Oni i ne osjećaju da im je lice pocrnjelo  od dima što se diže u hramu. </p> 
 <p><a name="an_6:21">6:21</a> Na njihova tijela i glave dolijeću  šišmiši, lastavice i druge ptice; a ima i mačaka. </p> 
 <p><a name="an_6:22">6:22</a> Po tim  ćete znacima prepoznati da to bogovi nisu - njih se, dakle, ne  bojte! </p> 
 <p><a name="an_6:23">6:23</a> Ne očiste li im naslagu sa zlata kojim su obloženi za  ukras, sami ga neće osvjetlati. Nisu ni osjećali dok su ih salijevali. </p> 
 <p><a name="an_6:24">6:24</a> Kupovali su ih za najvišu cijenu, a nema u njima životnoga  daha. </p> 
 <p><a name="an_6:25">6:25</a> Bez nogu su, pa ih na ramenima nose i tad pokazuju  svoje ruglo ljudima; stide ih se i oni koji im služe, </p> 
 <p><a name="an_6:26">6:26</a> jer  padne li koji bog na zemlju, oni ga moraju podići; usprave li  ih, oni se sami od sebe neće pomaći; ako se nagnu, ne mogu se  uspraviti. </p> 
 <p><a name="an_6:27">6:27</a> Kao mrtvacima darove im prinose. Svećenici im  njihovi tada odnose žrtve da izvuku korist prodajući ih. Isto  tako i njihove žene prigrabe po dio, ne dijeleći ništa siromasima  i nemoćnima. Njihovih se žrtava dotiču žene u čišćenju, a i porodilje. </p> 
 <p><a name="an_6:28">6:28</a> Po tom dobro znate: to bogovi nisu - ništa ih se ne bojte!</p> 
 <p><a name="an_6:29">6:29</a> TÓa kako biste ih mogli zvati bogovima? Tima srebrnim, zlatnim i drvenim bogovima žrtve prinose žene. </p> 
 <p><a name="an_6:30">6:30</a> U njihovim  hramovima svećenici sjede poderanih haljina, obrijane glave i  brade, ne pokrivajući glave; </p> 
 <p><a name="an_6:31">6:31</a> tule i viču pred svojim bogovima, kao na mrtvačkim gozbama. </p> 
 <p><a name="an_6:32">6:32</a> Svećenici im skidaju haljine te  njima odijevaju svoje žene i djecu. </p> 
 <p><a name="an_6:33">6:33</a> Učine li im kakvo dobro  ili zlo, oni to ne mogu uzvratiti; </p> 
 <p><a name="an_6:34">6:34</a> niti mogu koga učiniti  kraljem ili ga svrgnuti; niti mogu dati bogatstvo ili novac.  Učini li im tko zavjet pa ga ne održi, oni ga ne mogu prisiliti  da za to odgovara. </p> 
 <p><a name="an_6:35">6:35</a> Oni ne mogu čovjeka spasiti od smrti niti  slabijeg osloboditi od jačeg; </p> 
 <p><a name="an_6:36">6:36</a> ne mogu slijepcu vratiti vid  niti izbaviti čovjeka iz nevolje; </p> 
 <p><a name="an_6:37">6:37</a> ne mogu se smilovati udovici  niti učiniti dobro siroti. </p> 
 <p><a name="an_6:38">6:38</a> Nalik su na kamenje iz planine, ti bogovi obloženi zlatom i srebrom. Oni koji ih štuju stidjet  će se! </p> 
 <p><a name="an_6:39">6:39</a> Kako se, dakle, mogu smatrati ili nazivati bogovima!</p> 
 <p><a name="an_6:40">6:40</a> I sami ih Kaldejci obeščašćuju; jer videći nijema čovjeka  koji ne može govoriti, oni ga dovode Belu i traže da čovjek progovori, kao da bi ga bog mogao čuti; </p> 
 <p><a name="an_6:41">6:41</a> i nesposobni su promisliti  o tome i ostaviti te bogove, toliko su lišeni razbora! </p> 
 <p><a name="an_6:42">6:42</a> Žene  opasane užetom sjede na putovima i pale kad od maslinovih ljusaka; </p> 
 <p><a name="an_6:43">6:43</a> kada koju od njih snubi prolaznik da mu se poda, ona se ruga  svojoj susjedi što je nisu zapazili kao nju i što joj uže nije  prekinuto. </p> 
 <p><a name="an_6:44">6:44</a> Sve što se događa u blizini tih bogova prijevara  je; kako ih, dakle, mogu smatrati ili nazivati bogovima!</p> 
 <p><a name="an_6:45">6:45</a> Načiniše ih drvodjelje i zlatari, i nisu drugo doli tvorevina  njihova. </p> 
 <p><a name="an_6:46">6:46</a> Njihovi izrađivači ne žive dugo; kako bi njihove  rukotvorine bile bogovi? </p> 
 <p><a name="an_6:47">6:47</a> Jer svojim će potomcima ostaviti  samo obmanu i sramotu. </p> 
 <p><a name="an_6:48">6:48</a> Ako ljude pogodi rat ili nevolja,  svećenici se među sobom savjetuju gdje da se s njima sakriju; </p> 
 <p><a name="an_6:49">6:49</a> kako ne uvidjeti da to nisu bogovi kad ni sami sebe ne mogu  izbaviti od rata i od nevolja? </p> 
 <p><a name="an_6:50">6:50</a> Po svemu tomu znat će se:  ti drveni idoli, obloženi zlatom ili srebrom, samo su prijevara!  Svima, narodima i kraljevima, bit će jasno: nisu to bogovi, nego  su djela ruku ljudskih: nikakva Božjeg udjela u njima nema! </p> 
 <p><a name="an_6:51">6:51</a> Kome, dakle, neće biti jasno: to bogovi nisu?</p> 
 <p><a name="an_6:52">6:52</a> TÓa ne mogu oni postaviti kralja u nekoj zemlji niti  dati kišu ljudima; </p> 
 <p><a name="an_6:53">6:53</a> ne mogu presuditi u svojim poslovima niti  izbaviti potlačenog; nemoćni su oni poput vrana između neba i  zemlje. </p> 
 <p><a name="an_6:54">6:54</a> Neka padne vatra na hram tih drvenih bogova obloženih  zlatom ili srebrom, njihovi će svećenici pobjeći i spasiti se, dok će oni ondje izgorjeti kao grede. </p> 
 <p><a name="an_6:55">6:55</a> Oni se ne mogu opirati  ni kralju ni neprijatelju. </p> 
 <p><a name="an_6:56">6:56</a> Kako onda pomisliti ili povjerovati  da su to bogovi?</p> 
 <p><a name="an_6:57">6:57</a> Ti drveni bogovi obloženi srebrom i zlatom ne mogu se  obraniti ni od kradljivaca ni od razbojnika: kako su ovi jači  od njih, opljačkat će im zlato i srebro i otići s haljinama u  koje su odjeveni; oni su nesposobni sebi samima pomoći. </p> 
 <p><a name="an_6:58">6:58</a> Zato  je bolje biti kralj koji dokazuje svoju hrabrost, ili u kući  korisna posuda kojom se vlasnik služi nego lažni bogovi; bolja  su i vrata u kući koja čuvaju ono što je u njoj nego lažni bogovi;  i drveni stup u kakvoj palači bolji je nego lažni bogovi. </p> 
 <p><a name="an_6:59">6:59</a> Sunce, mjesec i zvijezde, dok sjaju da izvrše službu, poslušni su. </p> 
 <p><a name="an_6:60">6:60</a> Milina je vidjeti i munju kada sijevne. A vjetar donosi dah  svoj zemlji, </p> 
 <p><a name="an_6:61">6:61</a> i oblaci, kada im Gospod zapovjedi da oblete  svu zemlju, odmah izvrše nalog Božji. Vatra, poslana odozgo da  sažeže gore i šume, izvršava što joj je naloženo. </p> 
 <p><a name="an_6:62">6:62</a> Sa svim  ovim ti se bogovi ni ljepotom ni snagom usporediti ne mogu. </p> 
 <p><a name="an_6:63">6:63</a> Zato  se ne može misliti ni reći da su to bogovi, jer nisu sposobni  kazniti niti učiniti dobra ljudima. </p> 
 <p><a name="an_6:64">6:64</a> Kada, dakle, znate da  to bogovi nisu, njih se ne bojte!</p> 
 <p><a name="an_6:65">6:65</a> Oni ne mogu ni prokleti ni blagosloviti kraljeva; </p> 
 <p><a name="an_6:66">6:66</a> niti  mogu narodima pokazati znamenja na nebu; oni ne sjaju kao sunce  niti svijetle kao mjesec. </p> 
 <p><a name="an_6:67">6:67</a> Zvijeri su od njih bolje; pobjeći  one mogu u skrovište i sebi pomoći. </p> 
 <p><a name="an_6:68">6:68</a> Nikako nam, dakle, nije  jasno da su to bogovi; stoga ih se ne bojte!</p> 
 <p><a name="an_6:69">6:69</a> Kao ptičje strašilo u nečuvanu polju lubenica, takvi  su njihovi drveni bogovi obloženi zlatom i srebrom. </p> 
 <p><a name="an_6:70">6:70</a> Jednako  su slični glogovu grmu u vrtu na koji sjeda svaka ptica ili mrtvacu  bačenu u mrak - ti drveni bogovi obloženi zlatom i srebrom. </p> 
 <p><a name="an_6:71">6:71</a> Po  grimizu i crvenilu što na njima trune prepoznat ćete da to nisu  bogovi. Napokon i sami budu izjedeni te postanu na sramotu zemlji.</p> 
 <p><a name="an_6:72">6:72</a> Koliko je bolji pravednik koji nema kumirÄa; sramota  je daleko od njega!</p> 
 <p></p><hr>
 <center>
 <a href="ma1.htm">Next: 1 Macabees</a></center>
 </body>