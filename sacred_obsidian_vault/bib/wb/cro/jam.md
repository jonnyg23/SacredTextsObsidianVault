<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="heb.htm">Previous</a> 
 <a href="pe1.htm">Next</a> 
 </center>
 <hr>
  <h3 align="center">Croatian Bible: James</h3> 
 <p><a name="an_1:1">1:1</a> Jakov, sluga Boga i Gospodina Isusa Krista: dvanaestorma plemena  Raseljeništva pozdrav.</p> 
 <p><a name="an_1:2">1:2</a> Pravom radošću smatrajte, braćo moja, kad upadnete u razne  kušnje </p> 
 <p><a name="an_1:3">1:3</a> znajući da prokušanost vaše vjere rađa postojanošću. </p> 
 <p><a name="an_1:4">1:4</a> Ali neka postojanost bude na djelu savršena da budete savršeni  i potpuni, bez ikakva nedostataka.</p> 
 <p><a name="an_1:5">1:5</a> Nedostaje li komu od vas mudrosti, neka ište od Boga,  koji svima daje rado i bez negodovanja, i dat će mu se. </p> 
 <p><a name="an_1:6">1:6</a> Ali  neka ište s vjerom, bez ikakva kolebanja. Jer kolebljivac je  sličan morskom valovlju, uzburkanu i gonjenu. </p> 
 <p><a name="an_1:7">1:7</a> Neka takav ne  misli da će primiti što od Gospodina - </p> 
 <p><a name="an_1:8">1:8</a> čovjek duše dvoumne, nepostojan na svim putovima svojim.</p> 
 <p><a name="an_1:9">1:9</a> Neka se brat niska soja ponosi svojim uzvišenjem, </p> 
 <p><a name="an_1:10">1:10</a> a  bogataš svojim poniženjem. Ta proći će kao cvijet trave: </p> 
 <p><a name="an_1:11">1:11</a> sunce ogranu žarko te usahnu trava i cvijet njezin  uvenu; dražest mu lica propade. Tako će i bogataš na stazama  svojim usahnuti.</p> 
 <p><a name="an_1:12">1:12</a> Blago čovjeku koji trpi kušnju: prokušan, primit će vijenac  života koji je Gospodin obećao onima što ga ljube.</p> 
 <p><a name="an_1:13">1:13</a> Neka nitko u napasti ne rekne: "Bog me napastuje." Ta  Bog ne može biti napastovan na zlo, i ne napastuje nikoga. </p> 
 <p><a name="an_1:14">1:14</a> Nego  svakoga napastuje njegova požuda koja ga privlači i mami. </p> 
 <p><a name="an_1:15">1:15</a> Požuda  zatim, zatrudnjevši, rađa grijehom, a grijeh izvršen rađa smrću.</p> 
 <p><a name="an_1:16">1:16</a> Ne varajte se, braćo moja ljubljena!</p> 
 <p><a name="an_1:17">1:17</a> Svaki dobar dar, svaki savršen poklon odozgor je, silazi od Oca svjetlila u kome nema promjene ni sjene od mijene.</p> 
 <p><a name="an_1:18">1:18</a> Po svom naumu on nas porodi riječju Istine da budemo prvina neka njegovih stvorova.</p> 
 <p><a name="an_1:19">1:19</a> Znajte, braćo moja ljubljena! Svatko neka bude brz da  sluša, spor da govori, spor na srdžbu. </p> 
 <p><a name="an_1:20">1:20</a> Jer srdžba čovjekova  ne čini pravde Božje. </p> 
 <p><a name="an_1:21">1:21</a> Zato odložite svaku prljavštinu i preostalu  zloću i sa svom krotkošću primite usađenu riječ koja ima moć  spasiti duše vaše. </p> 
 <p><a name="an_1:22">1:22</a> Budite vršitelji riječi, a ne samo slušatelji, zavaravajući sami sebe. </p> 
 <p><a name="an_1:23">1:23</a> Jer ako je tko slušatelj riječi, a ne i izvršitelj, sličan je čovjeku koji motri svoje rođeno  lice u zrcalu: </p> 
 <p><a name="an_1:24">1:24</a> promotri se, ode i odmah zaboravi kakav bijaše. </p> 
 <p><a name="an_1:25">1:25</a> A koji se oglÄedÄa u savršenom zakonu slobode i uza nj prione, ne kao zaboravan slušatelj nego djelotvoran izvršitelj, blažen  će biti u svem djelovanju svome.</p> 
 <p><a name="an_1:26">1:26</a> Smatra li se tko bogoljubnim, a ne obuzdava svoga jezika, nego zavarava srce svoje, isprazna je njegova bogoljubnost. </p> 
 <p><a name="an_1:27">1:27</a> Bogoljubnost čista i neokaljana jest: zauzimati se za sirote  i udovice u njihovoj nevolji, čuvati se neokaljanim od ovoga  svijeta. </p> 
 <p><a name="an_2:1">2:1</a> Braćo moja, vjeru Gospodina našega Isusa Krista slavnoga ne  miješajte s pristranošću! </p> 
 <p><a name="an_2:2">2:2</a> Dođe li na vaš sastanak čovjek sa  zlatnim prstenjem, u sjajnoj odjeći, a dođe i siromah u bijednoj  odjeći </p> 
 <p><a name="an_2:3">2:3</a> i vi se zagledate u onoga što nosi sjajnu odjeću te  reknete: "Ti lijepo ovdje sjedni!", a siromahu reknete: "Ti stani  - ili sjedni - ondje, podno podnožja moga!", </p> 
 <p><a name="an_2:4">2:4</a> niste li u sebi  pristrano sudili te postali suci što naopako sude?</p> 
 <p><a name="an_2:5">2:5</a> Čujte, braćo moja ljubljena: nije li Bog one koji su svijetu  siromašni izabrao da budu bogataši u vjeri i baštinici Kraljevstva  što ga je obećao onima koji ga ljube? </p> 
 <p><a name="an_2:6">2:6</a> A vi prezreste siromaha!  Ne tlače li vas upravo bogataši? Ne vuku li vas baš oni na sudove? </p> 
 <p><a name="an_2:7">2:7</a> Ne psuju li oni lijepo Ime na vas zazvano? </p> 
 <p><a name="an_2:8">2:8</a> Ako doista izvršujete  kraljevski zakon po Pismu: Ljubi bližnjega svoga kao sebe  samoga, dobro činite; </p> 
 <p><a name="an_2:9">2:9</a> ako li ste pristrani, grijeh činite  i Zakon vas osuđuje kao prijestupnike. </p> 
 <p><a name="an_2:10">2:10</a> Ta tko sav Zakon uščuva, a u jednome samo posrne, postao je krivac svega. </p> 
 <p><a name="an_2:11">2:11</a> Jer tko  reče: Ne čini preljuba, reče i: Ne ubij. Ako dakle  i ne činiš preljuba, a ubiješ, postao si prijestupnik Zakona. </p> 
 <p><a name="an_2:12">2:12</a> Tako govorite i tako činite kao oni koji imaju biti suđeni  po zakonu slobode. </p> 
 <p><a name="an_2:13">2:13</a> Jer nemilosrdan je sud onomu tko ne čini  milosrđa; a milosrđe likuje nad sudom.</p> 
 <p><a name="an_2:14">2:14</a> Što koristi, braćo moja, ako tko rekne da ima vjeru,  a djela nema? Može li ga vjera spasiti? </p> 
 <p><a name="an_2:15">2:15</a> Ako su koji brat  ili sestra goli i bez hrane svagdanje </p> 
 <p><a name="an_2:16">2:16</a> pa im tkogod od vas  rekne: "Hajdete u miru, grijte se i sitite", a ne dadnete im  što je potrebno za tijelo, koja korist? </p> 
 <p><a name="an_2:17">2:17</a> Tako i vjera: ako  nema djela, mrtva je u sebi.</p> 
 <p><a name="an_2:18">2:18</a> Inače, mogao bi tko reći: "Ti imaš vjeru, a ja imam djela.  Pokaži mi svoju vjeru bez djela, a ja ću tebi djelima pokazati  svoju vjeru. </p> 
 <p><a name="an_2:19">2:19</a> Ti vjeruješ da je jedan Bog? Dobro činiš! I  đavli vjeruju, i dršću."</p> 
 <p><a name="an_2:20">2:20</a> Hoćeš li spoznati, šuplja glavo, da je vjera bez djela  jalova? </p> 
 <p><a name="an_2:21">2:21</a> Zar se Abraham, otac naš, ne opravda djelima, kad  na žrtvenik prinese Izaka, sina svoga? </p> 
 <p><a name="an_2:22">2:22</a> Vidiš: vjera je surađivala  s djelima njegovim i djelima se vjera usavršila </p> 
 <p><a name="an_2:23">2:23</a> te se ispunilo  Pismo koje veli: Povjerova Abraham Bogu i uračuna mu se u  pravednost pa prijatelj Božji posta. </p> 
 <p><a name="an_2:24">2:24</a> Gledajte: čovjek  se opravdava djelima, a ne samom vjerom. </p> 
 <p><a name="an_2:25">2:25</a> Ne opravda li se  slično, djelima, i Rahaba bludnica kad primi glasnike i drugim  ih putom izvede? </p> 
 <p><a name="an_2:26">2:26</a> Jer kao što je tijelo bez duha mrtvo, tako  je i vjera bez djela mrtva.</p> 
 <p><a name="an_3:1">3:1</a> Neka vas, braćo moja, ne bude mnogo učitelja! Ta znate: bit  ćemo strože suđeni. </p> 
 <p><a name="an_3:2">3:2</a> Doista, svi mnogo griješimo. Ako tko u  govoru ne griješi, savršen je čovjek, vrstan zauzdati i cijelo  tijelo. </p> 
 <p><a name="an_3:3">3:3</a> Ubacimo li uzde u usta konjima da ih sebi upokorimo, upravljamo i cijelim tijelom njihovim. </p> 
 <p><a name="an_3:4">3:4</a> Evo i lađa: tolike  su i silni ih vjetrovi gone, a neznatno ih kormilo upravlja kamo  kormilarova volja hoće. </p> 
 <p><a name="an_3:5">3:5</a> Tako i jezik: malen je ud, a velikim  se može ponositi. Evo: kolicna vatra koliku šumu zapali! </p> 
 <p><a name="an_3:6">3:6</a> I jezik je vatra, svijet nepravda jezik je među našim udovima, kalja cijelo tijelo  te, zapaljen od pakla, zapaljuje kotač života. </p> 
 <p><a name="an_3:7">3:7</a> Doista, sav  rod zvijeri i ptica, gmazova i morskih životinja dade se ukrotiti, i rod ih je ljudski ukrotio, </p> 
 <p><a name="an_3:8">3:8</a> a jezik - zlo nemirno, pun otrova  smrtonosnog - nitko od ljudi ne može ukrotiti.</p> 
 <p><a name="an_3:9">3:9</a> Njime blagoslivljamo Gospodina i Oca, njime i proklinjemo  ljude na sliku Božju stvorene: </p> 
 <p><a name="an_3:10">3:10</a> iz istih usta izlazi blagoslov  i prokletstvo. Ne smije se, braćo moja, tako događati! </p> 
 <p><a name="an_3:11">3:11</a> Zar  vrelo na isti otvor šiklja slatko i gorko? </p> 
 <p><a name="an_3:12">3:12</a> Može li, braćo  moja, smokva roditi maslinama ili trs smokvama? Ni slan izvor  ne može dati slatke vode.</p> 
 <p><a name="an_3:13">3:13</a> Je li tko mudar i razborit među vama? Neka dobrim življenjem  pokaže svoja djela u mudroj blagosti. </p> 
 <p><a name="an_3:14">3:14</a> Ako u srcu imate gorku  zavist i svadljivost, ne uznosite se i ne lažite protiv istine! </p> 
 <p><a name="an_3:15">3:15</a> Nije to mudrost koja odozgor silazi, nego zemaljska, ljudska, đavolska. </p> 
 <p><a name="an_3:16">3:16</a> Ta gdje je zavist i svadljivost, ondje je nered  i svako zlo djelo. </p> 
 <p><a name="an_3:17">3:17</a> A mudrost odozgor ponajprije čista je, zatim mirotvorna, milostiva, poučljiva, puna milosrđa i dobrih  plodova, postojana, nehinjena. </p> 
 <p><a name="an_3:18">3:18</a> Plod se pak pravednosti u  miru sije onima koji tvore mir.</p> 
 <p><a name="an_4:1">4:1</a> Odakle ratovi, odakle borbe među vama? Zar ne odavde: od pohota  što vojuju u udovima vašim? </p> 
 <p><a name="an_4:2">4:2</a> Žudite, a nemate; ubijate i hlepite, a ne možete postići; borite se i ratujete. Nemate jer ne ištete. </p> 
 <p><a name="an_4:3">4:3</a> Ištete, a ne primate jer rđavo ištete: da u pohotama svojim  potratite. </p> 
 <p><a name="an_4:4">4:4</a> Preljubnici! Ne znate li da je prijateljstvo sa svijetom  neprijateljstvo prema Bogu? Tko god dakle hoće da bude prijatelj  svijeta, promeće se u neprijatelja Božjega. </p> 
 <p><a name="an_4:5">4:5</a> Ili mislite da  Pismo uzalud veli: Ljubomorno čezne za duhom što ga nastani u  nama? </p> 
 <p><a name="an_4:6">4:6</a> A daje on i veću milost. Zato govori: Bog se oholima protivi, a poniznima daje milost.</p> 
 <p><a name="an_4:7">4:7</a> Podložite se dakle Bogu! Oduprite se đavlu i pobjeći će od vas!</p> 
 <p><a name="an_4:8">4:8</a> Približite se Bogu i on će se približiti vama! Očistite ruke, grešnici! Očistite srca, dvoličnjaci!</p> 
 <p><a name="an_4:9">4:9</a> Zakukajte, protužite, proplačite! Smijeh vaš nek se u plač obrati i radost u žalost!</p> 
 <p><a name="an_4:10">4:10</a> Ponizite se pred Gospodinom i on će vas uzvisiti!</p> 
 <p><a name="an_4:11">4:11</a> Ne ogovarajte, braćo, jedni druge! Tko ogovara ili sudi  brata svoga, ogovara i sudi Zakon. A sudiš li Zakon, nisi vršitelj  nego sudac Zakona. </p> 
 <p><a name="an_4:12">4:12</a> Jedan je Zakonodavac i Sudac: Onaj koji  može spasiti i pogubiti. A tko si ti da sudiš bližnjega?</p> 
 <p><a name="an_4:13">4:13</a> De sada, vi što govorite: "Danas ili sutra otići ćemo  u taj i taj grad, provesti ondje godinu, trgovati i zaraditi",</p> 
 <p><a name="an_4:14">4:14</a> a ne znate što će sutra biti. Ta što je vaš život? Dašak  ste što se načas pojavi i zatim nestane! </p> 
 <p><a name="an_4:15">4:15</a> Umjesto da govorite:  "Htjedne li Gospodin, živjet ćemo i učiniti ovo ili ono", </p> 
 <p><a name="an_4:16">4:16</a> vi  se razmećete svojim hvastanjima! Svako je takvo hvastanje opako. </p> 
 <p><a name="an_4:17">4:17</a> Znati dakle dobro činiti, a ne činiti - grijeh je.</p> 
 <p><a name="an_5:1">5:1</a> De sada, bogataši, proplačite i zakukajte zbog nevolja koje  će vas zadesiti! </p> 
 <p><a name="an_5:2">5:2</a> Bogatstvo vam istrunu, haljine vaše postadoše  hrana moljcima, </p> 
 <p><a name="an_5:3">5:3</a> zlato vam i srebro zarđa i rđa će njihova  biti svjedočanstvo protiv vas te će kao vatra izjesti tijela  vaša! Zgrnuste blago u posljednje dane! </p> 
 <p><a name="an_5:4">5:4</a> Evo: plaća kosaca  vaših njiva - koju im uskratiste - viče i vapaji žetelaca dopriješe  do ušiju Gospoda nad Vojskama. </p> 
 <p><a name="an_5:5">5:5</a> Raskošno ste na zemlji i razvratno  živjeli, utoviste srca svoja za dan klanja! </p> 
 <p><a name="an_5:6">5:6</a> Osudiste i ubiste  pravednika: on vam se ne suprotstavlja!</p> 
 <p><a name="an_5:7">5:7</a> Strpite se dakle, braćo, do Dolaska Gospodnjega! Evo:  ratar iščekuje dragocjeni urod zemlje, strpljiv je s njime dok  ne dobije kišu ranu i kasnu. </p> 
 <p><a name="an_5:8">5:8</a> Strpite se i vi, očvrsnite  srca jer se Dolazak Gospodnji približio! </p> 
 <p><a name="an_5:9">5:9</a> Ne tužite se jedni  na druge da ne budete osuđeni! Evo: sudac stoji pred vratima! </p> 
 <p><a name="an_5:10">5:10</a> Za uzor strpljivosti i podnošenja zala uzmite, braćo, proroke  koji su govorili u ime Gospodnje. </p> 
 <p><a name="an_5:11">5:11</a> Eto: blaženima nazivamo  one koji ustrajaše. Za postojanost Jobovu čuste i nakanu Gospodnju  vidjeste jer milostiv je Gospodin i milosrdan!</p> 
 <p><a name="an_5:12">5:12</a> Prije svega, braćo moja, ne zaklinjite se ni nebom ni  zemljom, ni ikojom drugom zakletvom. Vaše "da" neka bude "da", i "ne" - "ne", da ne padnete pod sud.</p> 
 <p><a name="an_5:13">5:13</a> Pati li tko među vama? Neka moli! Je li tko radostan?  Neka pjeva hvalospjeve! </p> 
 <p><a name="an_5:14">5:14</a> Boluje li tko među vama? Neka dozove  starješine Crkve! Oni neka mole nad njim mažući ga uljem u ime  Gospodnje </p> 
 <p><a name="an_5:15">5:15</a> pa će molitva vjere spasiti nemoćnika; Gospodin  će ga podići, i ako je sagriješio, oprostit će mu se. </p> 
 <p><a name="an_5:16">5:16</a> Ispovijedajte  dakle jedni drugima grijehe i molite jedni za druge da ozdravite!  Mnogo može žarka molitva pravednikova. </p> 
 <p><a name="an_5:17">5:17</a> Ilija bijaše čovjek  baš kao i mi; usrdno se pomoli da ne bude kiše i kiše nije bilo  na zemlji tri godine i šest mjeseci. </p> 
 <p><a name="an_5:18">5:18</a> Zatim se ponovno pomoli  te nebo dade kišu i zemlja iznese urod svoj.</p> 
 <p><a name="an_5:19">5:19</a> Braćo moja, odluta li tko od vas od istine pa ga tkogod  vrati, </p> 
 <p><a name="an_5:20">5:20</a> znajte: tko vrati grešnika s lutalačkog puta njegova, spasit će dušu njegovu od smrti i pokriti mnoštvo grijeha.</p> 
 <p></p><hr>
 <center>
 <a href="pe1.htm">Next: 1 Peter</a></center>
 </body>