<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="pe1.htm">Previous</a> 
 <a href="jo1.htm">Next</a> 
 </center>
 <hr>
  <h3 align="center">Croatian Bible: 2 Peter</h3> 
 <p><a name="an_1:1">1:1</a> Šimun Petar, sluga i apostol Isusa Krista, onima koje pravednošću  Boga našega i Spasitelja Isusa Krista zapade ista dragocjena  vjera kao i nas.</p> 
 <p><a name="an_1:2">1:2</a> Punina vam milosti i mira po spoznaji Boga i Isusa, Gospodina  našega! </p> 
 <p><a name="an_1:3">1:3</a> Doista, po spoznaji njega, koji nas pozva slavom svojom  i krepošću, božanska nas je snaga njegova obdarila svime za život  i pobožnost. </p> 
 <p><a name="an_1:4">1:4</a> Time smo obdareni dragocjenim, najvećim obećanjima  da po njima postanete zajedničari božanske naravi umakavši pokvarenosti  koja je u svijetu zbog požude.</p> 
 <p><a name="an_1:5">1:5</a> Zbog toga svim marom prionite: vjerom osigurajte krepost, krepošću spoznaje, </p> 
 <p><a name="an_1:6">1:6</a> spoznanjem uzdržljivost, uzdržljivošću  postojanost, postojanošću pobožnost, </p> 
 <p><a name="an_1:7">1:7</a> pobožnošću bratoljublje, bratoljubljem ljubav. </p> 
 <p><a name="an_1:8">1:8</a> Jer ako to imate i u tom napredujete, nećete biti besposleni i neplodni za spoznanje Isusa Krista. </p> 
 <p><a name="an_1:9">1:9</a> A tko toga nema, slijep je, kratkovidan; zaboravio je da je  očišćen od svojih prijašnjih grijeha. </p> 
 <p><a name="an_1:10">1:10</a> Zato, braćo, to revnije  uznastojte učvrstiti svoj poziv i izabranje: to čineći - ne,  nećete posrnuti nikada! </p> 
 <p><a name="an_1:11">1:11</a> Tako će vam se bogato osigurati ulazak  u vječno kraljevstvo Gospodina našega i Spasitelja Isusa Krista.</p> 
 <p><a name="an_1:12">1:12</a> Zato ću vas uvijek na to podsjećati premda to znate i  utvrđeni ste u primljenoj istini. </p> 
 <p><a name="an_1:13">1:13</a> Pravo je, mislim, da vas  dok sam u ovom šatoru, budim opomenom, </p> 
 <p><a name="an_1:14">1:14</a> svjestan da ću brzo  napustiti svoj šator, kako mi i Gospodin naš Isus Krist očitova. </p> 
 <p><a name="an_1:15">1:15</a> A pobrinut ću se da se i nakon mojeg izlaska uvijek toga  sjećate. </p> 
 <p><a name="an_1:16">1:16</a> Ta nismo vam navijestili snagu i Dolazak Gospodina našega  Isusa Krista slijedeći izmudrene priče, nego kao očevici njegova  veličanstva. </p> 
 <p><a name="an_1:17">1:17</a> Od Oca je doista primio čast i slavu kad mu  ono od uzvišene Slave doprije ovaj glas: Ovo je Sin moj, Ljubljeni  moj, u njemu mi sva milina! </p> 
 <p><a name="an_1:18">1:18</a> Taj glas, koji s neba dopiraše, čusmo mi koji bijasmo s njime na Svetoj gori.</p> 
 <p><a name="an_1:19">1:19</a> Tako nam je potvrđena proročka riječ te dobro činite  što uza nju prianjate kao uza svjetiljku što svijetli na mrklu  mjestu - dok Dan ne osvane i Danica se ne pomoli u srcima vašim. </p> 
 <p><a name="an_1:20">1:20</a> Ponajprije znajte ovo: nijedno se proroštvo Pisma ne može  tumačiti samovoljno </p> 
 <p><a name="an_1:21">1:21</a> jer nikada proroštvo ne bi ljudskom voljom  doneseno, nego su Duhom Svetim poneseni ljudi od Boga govorili.</p> 
 <p><a name="an_2:1">2:1</a> Bilo je u narodu i lažnih proroka, kao što će i među vama biti  lažnih učitelja, onih koji će prokrijumčariti pogubna krivovjerja, zanijekati Gospodina koji ih otkupi, i navući na se brzu propast. </p> 
 <p><a name="an_2:2">2:2</a> I mnogi će se povesti za njihovim razvratnostima. Zbog njih  će se kuditi put istine. </p> 
 <p><a name="an_2:3">2:3</a> U svojoj će vas lakomosti kupovati  izmišljotinama. Njihova osuda već odavna nije dokona i propast  im ne drijema.</p> 
 <p><a name="an_2:4">2:4</a> Doista, ako Bog anđela koji sagriješiše nije poštedio  nego ih je sunovratio u Tartar i predao mračnom bezdanu da budu  čuvani za sud; </p> 
 <p><a name="an_2:5">2:5</a> ako staroga svijeta ne poštedje, nego sačuva  - osmoga - Nou, glasnika pravednosti, sručivši potop na svijet  bezbožni; </p> 
 <p><a name="an_2:6">2:6</a> ako gradove Sodomu i Gomoru u pepeo pretvori, osudi  i za primjer budućim bezbožnicima postavi; </p> 
 <p><a name="an_2:7">2:7</a> ako pravednog Lota, premorena razvratnim življenjem onih razularenika, oslobodi  - </p> 
 <p><a name="an_2:8">2:8</a> pravedniku se doista dan za danom duša razdirala dok je  gledao i slušao bezakonička djela onih među kojima je boravio  - </p> 
 <p><a name="an_2:9">2:9</a> umije Gospod i pobožnike iz napasti izbaviti, a nepravednike  za kaznu na Dan sudnji sačuvati, </p> 
 <p><a name="an_2:10">2:10</a> ponajpače one koji u prljavoj  požudi idu za puti i preziru Veličanstvo. Preuzetnici, drznici i ne trepnu pogrđujući Slave, </p> 
 <p><a name="an_2:11">2:11</a> dok  anđeli, iako jakošću i snagom od njih veći, ne izriču protiv  njih pred Gospodinom pogrdna suda. </p> 
 <p><a name="an_2:12">2:12</a> Oni pak kao nerazumne  životinje, po naravi rođene za lov i istrebljenje, pogrđuju što  ne poznaju. Istim će istrebljenjem i oni biti istrebljeni; </p> 
 <p><a name="an_2:13">2:13</a> zadesit  će ih nepravda, plaća nepravednosti. Užitkom smatraju razvratnost  u pol bijela dana. Ljage i sramote! Naslađuju se prijevarama  svojim dok se s vama goste. </p> 
 <p><a name="an_2:14">2:14</a> Oči su im pune preljubnice, nikako  da se nasite grijeha; mame duše nepostojane, srce im je uvježbano  u lakomstvu, prokleti sinovi! </p> 
 <p><a name="an_2:15">2:15</a> Zabludiše, napustivši ravan  put, te pođoše putom Bosorova sina Bileama, koji prigrli plaću  nepravednosti, </p> 
 <p><a name="an_2:16">2:16</a> ali primi i ukor za svoje nedjelo: nijemo  živinče ljudskim glasom prozbori i spriječi prorokovo bezumlje.</p> 
 <p><a name="an_2:17">2:17</a> Oni su izvori bezvodni, oblaci vjetrom gonjeni; za njih  se čuva mrkla tmina. </p> 
 <p><a name="an_2:18">2:18</a> Naklapajući naduvene ispraznosti, požudama  putenim, razvratnostima mame one što netom odbjegoše od onih  koji žive u zabludi. </p> 
 <p><a name="an_2:19">2:19</a> Obećavaju im slobodu, a sami su robovi  pokvarenosti. Jer svatko robuje onomu tko ga svlada. </p> 
 <p><a name="an_2:20">2:20</a> Doista, pošto su po spoznaji Gospodina našega i Spasitelja Isusa Krista  odbjegli od prljavština svijeta, ako se opet u njih upleću i  daju se svladati, ovo im je potonje gore od onoga prvoga. </p> 
 <p><a name="an_2:21">2:21</a> Bilo  bi im doista bolje da nisu spoznali puta pravednosti, negoli, pošto ga spoznaše, okrenuti leđa svetoj zapovijedi koja im je  predana. </p> 
 <p><a name="an_2:22">2:22</a> Dogodilo im se što veli istinita izreka: "Pas  se vraća svojoj bljuvotini i okupana svinja valjanju u blatu."</p> 
 <p><a name="an_3:1">3:1</a> Ljubljeni, pišem evo već drugu poslanicu. U objema opomenom  budim vaš zdrav razbor </p> 
 <p><a name="an_3:2">3:2</a> da se sjetite riječi što ih prorekoše  sveti proroci i zapovijedi apostola vaših, zapovijedi Gospodinove  i Spasiteljeve.</p> 
 <p><a name="an_3:3">3:3</a> Znajte ponajprije ovo: u posljednje će se dane pojaviti  podrugljivi izrugivači; povoditi će se za svojim požudama </p> 
 <p><a name="an_3:4">3:4</a> i  pitati: "Što je s obećanjem njegova Dolaska? Jer i otkad Oci  pomriješe, sve ostaje kao što bijaše od početka stvorenja." </p> 
 <p><a name="an_3:5">3:5</a> Ta  oni naumice zaboravljaju da nebesa bijahu odavna i da zemlja  na Božju riječ posta iz vode i po vodi. </p> 
 <p><a name="an_3:6">3:6</a> Na isti način ondašnji  svijet propade vodom potopljen. </p> 
 <p><a name="an_3:7">3:7</a> A sadašnja nebesa i zemlja  istom su riječju pohranjena za oganj i čuvaju se za Dan suda  i propasti bezbožnih ljudi.</p> 
 <p><a name="an_3:8">3:8</a> Jedno, ljubljeni, ne smetnite s uma: jedan je dan kod  Gospodina kao tisuću godina, a tisuću godina kao jedan  dan. </p> 
 <p><a name="an_3:9">3:9</a> Ne kasni Gospodin ispuniti obećanje, kako ga neki  sporim smatraju, nego je strpljiv prema vama jer neće da tko  propadne, nego hoće da svi prispiju k obraćenju. </p> 
 <p><a name="an_3:10">3:10</a> Kao tat  će doći Dan Gospodnji u koji će nebesa trijeskom uminuti, počela  se, užarena, raspasti, a zemlja i djela na njoj razotkriti.</p> 
 <p><a name="an_3:11">3:11</a> Kad se sve tako ima raspasti, kako li treba da se svi  vi ističete u svetu življenju i pobožnosti </p> 
 <p><a name="an_3:12">3:12</a> iščekujući i pospješujući  dolazak Dana Božjega u koji će se nebesa, zapaljena, raspasti  i počela, užarena, rastaliti. </p> 
 <p><a name="an_3:13">3:13</a> Ta po obećanju njegovu iščekujemo  nova nebesa i zemlju novu, gdje pravednost prebiva.</p> 
 <p><a name="an_3:14">3:14</a> Zato, ljubljeni, dok to iščekujete, uznastojte da mu  budete neokaljani i besprijekorni, u miru. </p> 
 <p><a name="an_3:15">3:15</a> A strpljivost  Gospodina našega spasenjem smatrajte, kako vam i ljubljeni brat  naš Pavao napisa po mudrosti koja mu je dana. </p> 
 <p><a name="an_3:16">3:16</a> Tako u svim  poslanicama gdje o tome govori. U njima ima ponešto nerazumljivo, što neupućeni i nepostojani iskrivljuju, kao i ostala Pisma  - sebi na propast.</p> 
 <p><a name="an_3:17">3:17</a> Vi dakle, ljubljeni pošto ste upozoreni, čuvajte se da  ne biste, zavedeni bludnjom razularenika, otpali od svoje postojanosti. </p> 
 <p><a name="an_3:18">3:18</a> A rastite u milosti i spoznanju Gospodina našega i Spasitelja  Isusa Krista! Njemu slava i sada i do u dan vječnosti! Amen!</p> 
 <p></p><hr>
 <center>
 <a href="jo1.htm">Next: 1 John</a></center>
 </body>