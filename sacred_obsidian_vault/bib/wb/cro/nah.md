<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mic.htm">Previous</a> 
 <a href="hab.htm">Next</a> 
 </center>
 <hr>
  <h3 align="center">Croatian Bible: Nahum</h3> 
 <p><a name="an_1:1">1:1</a> Proročanstvo nad Ninivom. Knjiga viđenja Nahuma Elkošanina.</p> 
 <p><a name="an_1:2">1:2</a> Jahve je Bog ljubomoran i osvetnik! Jahve se osvećuje, gospodar srdžbe! Jahve se osvećuje svojim protivnicima, ustrajan u gnjevu na neprijatelje.</p> 
 <p><a name="an_1:3">1:3</a> Jahve je spor u gnjevu, ali silan u moći. Ne, Jahve neće pustiti krivca nekažnjena. U vihoru i oluji put je njegov, oblaci su prašina koju podižu njegovi koraci.</p> 
 <p><a name="an_1:4">1:4</a> Prijeti moru i isušuje ga, presušuje sve rijeke. ...Bašan i Karmel uvenuli su, povenuli su pupoljci Libana!</p> 
 <p><a name="an_1:5">1:5</a> Pred njim se gore potresaju, bregovi se ljuljaju, zemlja se pod njim provaljuje, krug zemaljski i sve što na njem stanuje.</p> 
 <p><a name="an_1:6">1:6</a> Tko može izdržati pred bijesom njegovim? Tko će odoljeti pred gnjevnom srdžbom njegovom? Jarost se njegova kao vatra izlijeva i litice se pred njim kidaju.</p> 
 <p><a name="an_1:7">1:7</a> Jahve je dobar onima koji se u njeg' uzdaju, on je okrilje u dan nevolje, poznaje one koji se njemu utječu</p> 
 <p><a name="an_1:8">1:8</a> kada potopne vode poplave. Uništit će one koji se protiv njega podižu, progonit će svoje dušmane u najmrkliji mrak.</p> 
 <p><a name="an_1:9">1:9</a> Što vi snujete protiv Jahve? On uništava do kraja; nevolja se neće dva puta podići.</p> 
 <p><a name="an_1:10">1:10</a> Kao trnovita šikara i kao pijanci na pijanki, k'o suha slama bit će potpuno smlavljeni.</p> 
 <p><a name="an_1:11">1:11</a> Iz tebe je potekao onaj koji snuje zlo protiv Jahve, savjetnik Belijala.</p> 
 <p><a name="an_1:12">1:12</a> Jahve ovako govori: "Neka su spremni, neka mnogobrojni, bit će pokošeni, uništeni. Ako sam te ponizio, neću te odsada ponižavati.</p> 
 <p><a name="an_1:13">1:13</a> A sada, razbit ću jaram koji te steže, raskidat ću tvoje okove."</p> 
 <p><a name="an_1:14">1:14</a> Protiv tebe Jahve naređuje: "Neće više biti roda tvoga imena, iz hrama tvojih bogova istrijebit ću likove rezane i livene, a od tvog groba ruglo ću učiniti."</p> 
 <p><a name="an_2:1">2:1</a> Gledajte, preko gora hrli glasnik, on naviješta: "Spasenje!" Svetkuj svoje blagdane, Judo, ispuni svoje zavjete, jer Belijal više neće prolaziti po tebi, on je sasvim zatrt.</p> 
 <p><a name="an_2:3">2:3</a> Da, Jahve će obnoviti vinograd Jakovljev i vinograd Izraelov. Pljačkaši ih opljačkali, mladice im potrli.</p> 
 <p><a name="an_2:2">2:2</a> Protiv tebe dolazi rušitelj. Postavi stražu na bedeme, gledaj na put, opaši bedra, saberi sve svoje snage.</p> 
 <p><a name="an_2:4">2:4</a> Štitovi njegovih junaka crvene se, njegovi su ratnici u grimizu; ognjem blista čelik na njihovim bojnim kolima kad krenu u boj; konji im se propinju.</p> 
 <p><a name="an_2:5">2:5</a> Po ulicama bjesne bojna kola, lete preko trgova; na pogled su baklje goruće; kao munje, samo sijevaju.</p> 
 <p><a name="an_2:6">2:6</a> Pozivaju se borci odabrani, bacaju se u rovove, hrle brzo na bedeme, već je zaklon postavljen.</p> 
 <p><a name="an_2:7">2:7</a> Vrata koja gledaju na Rijeku otvaraju se, strava je u palači.</p> 
 <p><a name="an_2:8">2:8</a> Podižu, u izgnanstvo odvode Gospodaricu, robinjice njene cvile, tuguju kao golubice, u prsa se udaraju.</p> 
 <p><a name="an_2:9">2:9</a> Niniva je nabujalo jezero, oni bježe pred vodom njezinom. "Zaustavite se, stanite!" Ali se nitko ne okreće.</p> 
 <p><a name="an_2:10">2:10</a> "Grabite srebro! Grabite zlato!" Blagu kraja nema, obilje dragocjenosti!</p> 
 <p><a name="an_2:11">2:11</a> Pljačkanje, haranje, razaranje! Srce zamire, koljena klecaju, u bedrima drhtavica, svima su lica poblijedjela.</p> 
 <p><a name="an_2:12">2:12</a> Gdje je skrovište lavovima i log lavićima? Kad je lav izlazio, lavica je ostajala i lavovi mališani; plašio ih nitko nije.</p> 
 <p><a name="an_2:13">2:13</a> Lav je grabio za svoje laviće, davio je za svoje lavice; svoje spilje punio je plijenom, svoja skrovišta lovinom.</p> 
 <p><a name="an_2:14">2:14</a> "Evo me! Tebi!" - riječ je Jahve nad Vojskama. "Pretvorit ću u dim tvoja bojna kola, mač će poklati tvoje laviće. Istrijebit ću sa zemlje tvoja pljačkanja, i neće se više čuti povik tvojih glasnika."</p> 
 <p><a name="an_3:1">3:1</a> Teško gradu krvničkom, pun je laži, prepun grabeža, s pljačkanjem on ne prestaje!</p> 
 <p><a name="an_3:2">3:2</a> Slušajte! Pucaju bičem! Slušajte! Štropot točkova! Konji upropanj, kola poskakuju.</p> 
 <p><a name="an_3:3">3:3</a> Konjanici u stremenu, mačevi sjaju, koplja sijevaju ... gomile ranjenih, snopovi mrtvih, trupla unedogled, svuda se o truplo spotiče!</p> 
 <p><a name="an_3:4">3:4</a> Eto plaće za razvrat bludnice, ljupke ljubaznice, vješte čarobnice koja je zavodila narode svojim razvratom i plemena svojim čaranjima.</p> 
 <p><a name="an_3:5">3:5</a> "Evo me! Tebi!" - riječ je Jahve nad Vojskama. "Na tvoje lice podignut ću skute tvoje haljine, tvoju golotinju pokazat ću narodima, tvoju sramotu kraljevstvima.</p> 
 <p><a name="an_3:6">3:6</a> Bacit ću na tebe smeće, osramotit ću te, izložiti na stup sramote.</p> 
 <p><a name="an_3:7">3:7</a> Svaki koji te vidi, bježat će od tebe. Reći će: 'Niniva! Kakva razvalina!' Tko je može požaliti? Gdje joj naći tješitelje?"</p> 
 <p><a name="an_3:8">3:8</a> Jesi li tvrđa od Tebe Amonove koja sjedi na rukavima Rijeke? Njezino predziđe bilo je more, njezini bedemi bile su vode.</p> 
 <p><a name="an_3:9">3:9</a> Njezina snaga bila je Etiopija, Egipat; nije imala granica. Narodi Puta i Libije bili su joj pomoćnici.</p> 
 <p><a name="an_3:10">3:10</a> A i ona je otišla u progonstvo, morala je ići u sužanjstvo; njezina nejaka djeca bila su razmrskana po svim raskršćima; za ugledne ljude njezine bacali su ždrijeb, svi njezini velikani okovani su lancima.</p> 
 <p><a name="an_3:11">3:11</a> Tako ćeš i ti biti slomljena, bit ćeš svladana; tako ćeš i ti morati tražiti utočište pred dušmaninom.</p> 
 <p><a name="an_3:12">3:12</a> Tvoje utvrde sve su kao smokvino stablo s urodom mladih smokava; kad se potrese stablo, smokve padaju u usta svakome koji ih želi jesti.</p> 
 <p><a name="an_3:13">3:13</a> Gledaj svoj narod: sve je žensko u domu tvome; vrata tvoje zemlje širom se otvaraju neprijatelju; oganj je sažgao tvoje prijevornice.</p> 
 <p><a name="an_3:14">3:14</a> Nacrpi vode za opsadu, utvrdi svoje bedeme, gnječi blato, gazi ilovaču, uzmi kalup za opeku.</p> 
 <p><a name="an_3:15">3:15</a> A ipak će te oganj sažeći i mač potamaniti. Namnoži se kao kukci, namnoži se kao skakavci;</p> 
 <p><a name="an_3:16">3:16</a> [16a] umnoži svoje trgovce da ih bude više nego zvijezda na nebu,</p> 
 <p><a name="an_3:17">3:17</a> [17a] tvoje posade neka bude kao skakavaca, a tvojih pisara kao kobilica. Borave po zidovima kad je hladan dan. Sunce grane: [16b] kukci razvijaju krilašca i lete, [17b] i odlaze tko zna kamo.</p> 
 <p><a name="an_3:18">3:18</a> Jao! Kako su zaspali tvoji pastiri, kralju asirski? Tvoji izabrani vojnici drijemaju, narod se tvoj raspršio po gorama, nitko ga više ne može sakupiti.</p> 
 <p><a name="an_3:19">3:19</a> Tvojoj rani nema lijeka! Neizlječiva je tvoja ozljeda. Svi koji to saznaju plješću tvojoj razvalini. Tko nije bez sanka i prestanka osjećao na sebi tvoju okrutnost?</p> 
 <p></p><hr>
 <center>
 <a href="hab.htm">Next: Habakkuk</a></center>
 </body>