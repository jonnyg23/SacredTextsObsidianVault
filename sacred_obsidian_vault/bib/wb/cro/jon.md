<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="oba.htm">Previous</a> 
 <a href="mic.htm">Next</a> 
 </center>
 <hr>
  <h3 align="center">Croatian Bible: Jonah</h3> 
 <p><a name="an_1:1">1:1</a> Riječ Jahvina dođe Joni, sinu Amitajevu: </p> 
 <p><a name="an_1:2">1:2</a> "Ustani," reče  mu, "idi u Ninivu, grad veliki, i propovijedaj u njemu, jer se  zloća njihova popela do mene."</p> 
 <p><a name="an_1:3">1:3</a> A Jona ustade da pobjegne u Taršiš, daleko od Jahve. Siđe  u Jafu i nađe lađu što je plovila u Taršiš. Plati vozarinu i  ukrca se da otplovi s njima u Taršiš, daleko od Jahve. </p> 
 <p><a name="an_1:4">1:4</a> Ali  Jahve podiže na moru silan vjetar i nastade nevrijeme veliko  na moru te mišljahu da će se lađa razbiti. </p> 
 <p><a name="an_1:5">1:5</a> Uplašiše se mornari;  svaki zazva svoga boga, i da bi je olakšali, stadoše iz lađe  bacati tovar što bijaše u njoj. Jona pak bijaše sišao na dno  lađe, legao i zaspao tvrdim snom. </p> 
 <p><a name="an_1:6">1:6</a> Zapovjednik lađe pristupi  mu i reče: "Što spavaš kao zaklan? Ustaj i prizivlji Boga svojega!  Možda će nas se sjetiti Bog taj da ne poginemo." </p> 
 <p><a name="an_1:7">1:7</a> Potom rekoše  jedni drugima: "Hajde da bacimo ždrijeb da vidimo od koga nam  dođe ovo zlo." Baciše ždrijeb i pade ždrijeb na Jonu. </p> 
 <p><a name="an_1:8">1:8</a> Oni mu onda rekoše:  "Kaži nam: zbog koga nas ovo zlo snađe, kojim se poslom baviš, odakle dolaziš, iz koje si zemlje i od kojega naroda?" </p> 
 <p><a name="an_1:9">1:9</a> On  im odgovori: "Ja sam Hebrej, i štujem Jahvu, Boga nebeskoga,  koji stvori more i zemlju."</p> 
 <p><a name="an_1:10">1:10</a> Ljudi se uplašiše veoma i rekoše mu: "Što si to učinio!"  Jer bijahu doznali da on bježi od Jahve - sam im je to pripovjedio. </p> 
 <p><a name="an_1:11">1:11</a> Oni ga zapitaše: "Što da učinimo s tobom da nam se more smiri?"  Jer se more sve bješnje dizalo.</p> 
 <p><a name="an_1:12">1:12</a> On im odgovori: "Uzmite me i bacite u more, pa će vam  se more smiriti, jer znam da se zbog mene diglo na vas ovo veliko  nevrijeme." </p> 
 <p><a name="an_1:13">1:13</a> Ljudi uzeše veslati ne bi li se primakli kopnu, jer se  more sve bješnje dizalo protiv njih. </p> 
 <p><a name="an_1:14">1:14</a> Tad zazvaše Jahvu i  rekoše: "Ah, Jahve, ne daj da poginemo zbog života ovoga čovjeka  i ne svali na nas krv nevinu, jer ti si Jahve: činiš kako ti  je milo." </p> 
 <p><a name="an_1:15">1:15</a> I uzevši Jonu, baciše ga u more - i more presta  bjesnjeti. </p> 
 <p><a name="an_1:16">1:16</a> Tada velik strah Jahvin obuze ljude te prinesoše žrtvu  Jahvi i učiniše zavjete.</p> 
 <p><a name="an_2:1">2:1</a> Jahve zapovjedi velikoj ribi da proguta Jonu. Tri dana i tri  noći ostade Jona u ribljoj utrobi. </p> 
 <p><a name="an_2:2">2:2</a> Iz utrobe riblje stade  Jona moliti Jahvu, Boga svojega. </p> 
 <p><a name="an_2:3">2:3</a> On reče: "Iz nevolje svoje zavapih Jahvi, i on me usliša; iz utrobe Podzemlja zazvah, i ti si mi čuo glas.</p> 
 <p><a name="an_2:4">2:4</a> Ti me baci moru u dubine, i voda me opteče. Sve poplave tvoje i valovi oboriše se na me.</p> 
 <p><a name="an_2:5">2:5</a> Pomislih: odbačen sam ispred očiju tvojih. Al' ipak oči upirem svetom Hramu tvojem.</p> 
 <p><a name="an_2:6">2:6</a> Vode me do grla okružiše, bezdan me opkoli. Trave mi glavu omotaše,</p> 
 <p><a name="an_2:7">2:7</a> siđoh do korijena planina. Nada mnom se zatvoriše zauvijek zasuni zemljini. Al' ti iz jame izvadi život moj, o Jahve, Bože moj.</p> 
 <p><a name="an_2:8">2:8</a> Samo što ne izdahnuh kad se spomenuh Jahve, i molitva se moja k tebi vinula, prema svetom Hramu tvojemu.</p> 
 <p><a name="an_2:9">2:9</a> Oni koji štuju isprazna ništavila milost svoju ostavljaju.</p> 
 <p><a name="an_2:10">2:10</a> A ja ću ti s pjesmom zahvalnicom žrtvu prinijeti. Što se zavjetovah, ispunit ću. Spasenje je od Gospoda."</p> 
 <p><a name="an_2:11">2:11</a> Tada Jahve zapovjedi ribi i ona izbljuva Jonu na obalu.</p> 
 <p><a name="an_3:1">3:1</a> Riječ Jahvina dođe Joni drugi put: </p> 
 <p><a name="an_3:2">3:2</a> "Ustani," reče mu, "idi  u Ninivu, grad veliki, propovijedaj u njemu što ću ti reći." </p> 
 <p><a name="an_3:3">3:3</a> Jona ustade i ode u Ninivu, kako mu Jahve zapovjedi. Niniva  bijaše grad velik do Boga - tri dana hoda. </p> 
 <p><a name="an_3:4">3:4</a> Jona prođe gradom  dan hoda, propovijedajući: "Još četrdeset dana i Niniva će biti  razorena." </p> 
 <p><a name="an_3:5">3:5</a> Ninivljani povjerovaše Bogu; oglasiše post i obukoše  se u kostrijet, svi od najvećega do najmanjega.</p> 
 <p><a name="an_3:6">3:6</a> Glas doprije do kralja ninivskoga: on ustade s prijestolja, skide plašt sa sebe, odjenu se u kostrijet i sjede u pepeo. </p> 
 <p><a name="an_3:7">3:7</a> Tada se po odredbi kralja i njegovih velikaša oglasi i objavi  u Ninivi: "Ljudi i stoka, goveda i ovce da ne okuse ništa, ni  da pasu, ni da vodu piju. </p> 
 <p><a name="an_3:8">3:8</a> Nego i ljudi i stoka da se pokriju  kostrijeću, da glasno Boga zazivlju i da se obrati svatko sa  svojega zlog puta i nepravde koju je činio. </p> 
 <p><a name="an_3:9">3:9</a> Tko zna, možda  će se povratiti Bog, smilovati se i odustati od ljutoga svog  gnjeva da ne izginemo?"</p> 
 <p><a name="an_3:10">3:10</a> Bog vidje što su činili: da se obratiše od svojega zlog  puta. I sažali se Bog zbog nesreće kojom im bijaše zaprijetio  i ne učini.</p> 
 <p><a name="an_4:1">4:1</a> Joni bi veoma krivo i rasrdi se. </p> 
 <p><a name="an_4:2">4:2</a> I ovako se pomoli Jahvi:  "Ah, Jahve, nisam li ja to slutio dok još u svojoj zemlji bijah?  Zato sam htio prije pobjeći u Taršiš; jer znao sam da si ti Bog  milostiv i milosrdan, spor na gnjev i bogat milosrđem i da se  nad nesrećom brzo sažališ. </p> 
 <p><a name="an_4:3">4:3</a> Sada, Jahve, uzmi moj život, jer  mi je bolje umrijeti nego živjeti." </p> 
 <p><a name="an_4:4">4:4</a> Jahve odgovori: "Srdiš  li se ti s pravom?"</p> 
 <p><a name="an_4:5">4:5</a> Jona iziđe iz grada i sjede s istoka gradu; načini ondje  kolibu i sjede pod njom u hlad da vidi što će biti od grada. </p> 
 <p><a name="an_4:6">4:6</a> A Jahve Bog učini da izraste bršljan nad Jonom i pruži sjenu  njegovoj glavi te da ga izliječi od zlovolje. Jona se bršljanu  veoma obradova. </p> 
 <p><a name="an_4:7">4:7</a> Ali sutradan, u osvit zore, Bog zapovjedi  crvu da podgrize bršljan, i on usahnu. </p> 
 <p><a name="an_4:8">4:8</a> Kad je ogranulo sunce, posla Bog vruć istočni vjetar; sunce je palilo glavu Joninu  te je sasvim klonuo. Poželje umrijeti i reče: "Bolje mi je umrijeti  nego živjeti."</p> 
 <p><a name="an_4:9">4:9</a> Bog upita Jonu: "Srdiš li se s pravom zbog bršljana?"  On odgovori: "Da, s pravom sam ljut nasmrt." </p> 
 <p><a name="an_4:10">4:10</a> Jahve mu reče:  "Tebi je žao bršljana oko kojega se nisi trudio, nego je u jednu  noć nikao i u jednu noć usahnuo. </p> 
 <p><a name="an_4:11">4:11</a> A meni da ne bude žao Ninive, grada velikoga, u kojem ima više od sto i dvadeset tisuća ljudi  koji ne znaju razlikovati desno i lijevo, a uz to i mnogo životinja!"</p> 
 <p></p><hr>
 <center>
 <a href="mic.htm">Next: Micah</a></center>
 </body>