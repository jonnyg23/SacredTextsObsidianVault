<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="phi.htm">Previous</a> 
 <a href="th1.htm">Next</a> 
 </center>
 <hr>
  <h3 align="center">Maori Bible: Colossians</h3> 
 <p><a name="an_1:1">1:1</a> ¶ Na Paora, i paingia nei e te Atua hei apotoro ma Karaiti Ihu, na to tatou teina hoki, na Timoti,</p> 
 <p><a name="an_1:2">1:2</a> Ki te hunga tapu, ki nga teina whakapono hoki i roto i a te Karaiti, i Korohe: kia tau ki a koutou te aroha noa, me te rangimarie, he mea na te Atua, na to tatou Matua.</p> 
 <p><a name="an_1:3">1:3</a> ¶ Tenei matou te whakawhetai atu nei ki te Atua, ara ki te Matua o to tatou Ariki, o Ihu Karaiti, me te inoi tonu ano matou mo koutou,</p> 
 <p><a name="an_1:4">1:4</a> No matou ka rongo nei ki to koutou whakapono ki a Karaiti Ihu, ki to koutou aroha hoki ki te hunga tapu katoa;</p> 
 <p><a name="an_1:5">1:5</a> Mo te mea e taria atu nei, e takoto mai nei ma koutou i te rangi, ko ta koutou i rongo ai i mua ki te kupu o te pono o te rongopai,</p> 
 <p><a name="an_1:6">1:6</a> Kua tae atu na ki a koutou; kua whai hua hoki a kua nui haere ki te ao katoa, pena hoki i roto i a koutou, no te ra ano i rongo ai, i matau ai koutou ki te aroha noa o te Atua i roto i te pono.</p> 
 <p><a name="an_1:7">1:7</a> I whakaakona atu na hoki koutou ki tena e Epapara, e to matou hoa pononga e arohaina nei; he minita pono nei ia na te Karaiti ki a koutou.</p> 
 <p><a name="an_1:8">1:8</a> Nana hoki i whakakite mai ki a matou to koutou aroha i runga i te Wairua.</p> 
 <p><a name="an_1:9">1:9</a> ¶ No konei hoki, mai o te ra i rongo ai matou, Kahore e mutu ta matou karakia me ta matou inoi mo koutou, kia whakakiia koutou ki te mohio ki tana e pai ai, i runga i nga whakaaro nui katoa, i te mahara wairua ano hoki;</p> 
 <p><a name="an_1:10">1:10</a> Kia tika ai ta koutou haere, kia rite ai ki ta te Ariki, ahuareka rawa, hua rawa i runga i nga mahi pai katoa, tupu tonu i runga i te mohio ki te Atua;</p> 
 <p><a name="an_1:11">1:11</a> Kia whakanuia te kaha hei whakakaha mo koutou, kia rite ki ta te mana o tona kororia, e u tonu ai, e whakamanawanui ai i runga i te hari;</p> 
 <p><a name="an_1:12">1:12</a> ¶ Me te whakawhetai atu ano ki te Matua, nana nei tatou i whai tikanga ai ki tetahi wahi o te kainga o te hunga tapu i roto i te marama.</p> 
 <p><a name="an_1:13">1:13</a> Nana nei tatou i whakaora mai i te kaha o te pouri, a whakawhitia ake tatou e ia ki te rangatiratanga o tana Tama aroha.</p> 
 <p><a name="an_1:14">1:14</a> Kei roto nei i a ia to tatou whakaoranga i runga i ona toto, ara te murunga o nga hara.</p> 
 <p><a name="an_1:15">1:15</a> Ko ia nei te ahua o te Atua e kore nei e kitea atu, ko te whanau matamua o nga mea hanga katoa.</p> 
 <p><a name="an_1:16">1:16</a> Nana hoki nga mea katoa i hanga, nga mea i te rangi me nga mea i te whenua, nga mea e kitea ana me nga mea kahore e kitea, ahakoa torona, ahakoa kawanatanga, ahakoa rangatiratanga, ahakoa mana: nana, a mona te hanganga o nga mea katoa.</p> 
 <p><a name="an_1:17">1:17</a> No mua ano hoki ia i nga mea katoa, nana ano hoki nga mea katoa i mau ai;</p> 
 <p><a name="an_1:18">1:18</a> Ko ia ano te o te tinana, ara o te hahi: ko ia te timatanga, ko te whanau matamua i roto i te hunga mate; kia waiho ai ia hei tuatahi i roto i nga mea katoa.</p> 
 <p><a name="an_1:19">1:19</a> Ko ta te Matua tera i pai ai, kia noho te huanga o nga mea katoa ki roto ki a ia;</p> 
 <p><a name="an_1:20">1:20</a> Kia ma roto ai i a ia he houhanga rongo mo nga mea katoa ki a ia, kua mau nei i a ia te rongo i nga toto o tona ripeka; ae ra ma roto i a ia, ahakoa he mea no te whenua, ahakoa he mea no te rangi.</p> 
 <p><a name="an_1:21">1:21</a> Me koutou hoki he tangata ke i mua, he hoariri te hinengaro i nga mahi kino, na kua meinga nei e ia kia houhia ta koutou rongo,</p> 
 <p><a name="an_1:22">1:22</a> I runga i te tinana o tona kikokiko, he mea na te mate; mo koutou ano kia tapaea atu ki tona aroaro, he hunga tapu, kahore nei he koha, kahore he he;</p> 
 <p><a name="an_1:23">1:23</a> Ki te pumau koutou ki te whakapono, u tonu, mau tonu, te taea te whakaneke atu i te tumanako ki ta te rongopai i rongo ai koutou, kua kauwhautia atu nei ki nga mea hanga katoa i raro o te rangi: mo reira nei ahau, a Paora, i meinga ai hei minita.</p> 
 <p><a name="an_1:24">1:24</a> Tenei ahau te hari nei ki oku mamae mo koutou, ka kapi hoki i oku kikokiko nga mate o te Karaiti kahore ano i rite noa, hei ea mo tona tinana, ara mo te hahi;</p> 
 <p><a name="an_1:25">1:25</a> Mo reira nei ahau i meinga ai hei minita, rite tonu ki ta te Atua tikanga ki a koutou i homai nei ki ahau, kia whakapaua te kauwhau o te kupu a te Atua,</p> 
 <p><a name="an_1:26">1:26</a> O te mea ngaro i huna i era wa noa atu, i era whakatupuranga; a kua whakakitea inaianei ki tana hunga tapu,</p> 
 <p><a name="an_1:27">1:27</a> He meatanga na te Atua, kia whakaaturia ki a ratou te taonga nui o te kororia o tenei mea ngaro ki roto ki nga Tauiwi, ara a te Karaiti i roto i a koutou, e tumanako atu ai ki te kororia:</p> 
 <p><a name="an_1:28">1:28</a> E kauwhautia nei e matou, me te whakatupato i nga tangata katoa, me te whakaako i nga tangata katoa i runga i nga whakaaro mohio katoa, kia tapaea atu ai e matou nga tangata katoa, he mea tino tika i roto i a Karaiti Ihu:</p> 
 <p><a name="an_1:29">1:29</a> Ko taku tenei e uaua nei, e tohe nei i runga i tana mahinga e kaha nei te mahi i roto i ahau.</p> 
 <p><a name="an_2:1">2:1</a> ¶ E mea ana hoki ahau kia mohio koutou ki te nui o toku uaua mo koutou, mo te hunga ano hoki o Raorikia, a mo te hunga katoa hoki kahore nei i kite noa i toku mata i te kikokiko;</p> 
 <p><a name="an_2:2">2:2</a> Kia whakamarietia o ratou ngakau, kia tuhonohonoa i runga i te aroha, kia taea ai nga taonga katoa o te tino whakaunga o te ngakau mahara, kia matau ai ratou ki te mea ngaro a te Atua, ara ki a te Karaiti;</p> 
 <p><a name="an_2:3">2:3</a> Kei roto nei i a ia nga taonga katoa o te mahara, o te matauranga e huna ana.</p> 
 <p><a name="an_2:4">2:4</a> ¶ Na i korero ai ahau i tenei, kei kumea ketia koutou e te korero reka a te tangata.</p> 
 <p><a name="an_2:5">2:5</a> No te mea ahakoa kei tawhiti toku kikokiko, kei a koutou na toku wairua, e hari ana, e titiro ana ki a koutou ritenga tika, ki te u ano hoki o to koutou whakapono ki a te Karaiti.</p> 
 <p><a name="an_2:6">2:6</a> Na, kua riro na te Ariki, a Karaiti Ihu i a koutou, kia pena ano ta koutou haere i roto i a ia;</p> 
 <p><a name="an_2:7">2:7</a> Kia whai pakiaka, ano he whare i hanga ki runga ki a ia, whakapumau rawa ki runga ki to koutou whakapono, kia pera me koutou i whakaakona ra, kia hira rawa ai te whakawhetai.</p> 
 <p><a name="an_2:8">2:8</a> Kia tupato kei roro parau koutou i to te tangata whakaaro mohio, i te tinihanga huakore, e rite nei ki te whakarerenga iho a te tangata, ki nga mea timatanga o te ao, a kahore ki a te Karaiti.</p> 
 <p><a name="an_2:9">2:9</a> Kei roto katoa hoki i a ia te tino o te Atua e noho a tinana ana.</p> 
 <p><a name="an_2:10">2:10</a> A kua tino tangata ano koutou i roto i a ia, ko te nei ia o nga rangatiratanga, o nga mana katoa;</p> 
 <p><a name="an_2:11">2:11</a> He mea kokoti koutou i roto i a ia, he kotinga kihai i meatia e te ringaringa, i te unuhanga atu i te tinana o nga hara o te kikokiko, i to te Karaiti kotinga;</p> 
 <p><a name="an_2:12">2:12</a> He mea tanu tahi koutou me ia i te iriiringa, he mea whakaara ngatahi ano hoki me ia i reira, no te mea ka whakapono nei ki te mahi a te Atua, nana nei ia i whakaara ake i te hunga mate.</p> 
 <p><a name="an_2:13">2:13</a> ¶ He tupapaku na hoki koutou i nga he, i te kotingakore hoki o to koutou kikokiko, na, whakaorangia ngatahitia ana koutou me ia, he mea whakarere noa atu nana o koutou he katoa;</p> 
 <p><a name="an_2:14">2:14</a> Murua ake e ia nga tikanga i tuhituhia e te ringaringa, nga tikanga i hoariri ki a tatou, i tu ke mai i a tatou; tangohia ake e ia ki rahaki, he mea titi nana ki te ripeka;</p> 
 <p><a name="an_2:15">2:15</a> Pauhua ake e ia ki raro nga rangatiratanga me nga mana, whakakitea nuitia ana e ia, a waiho ana e ia taua ripeka hei mea whakataka mana i a ratou.</p> 
 <p><a name="an_2:16">2:16</a> ¶ Na, kaua tetahi e whakawa i a koutou mo te kai, mo te inu, mo nga meatanga ki te hakari, ki te kowhititanga marama, ki nga hapati;</p> 
 <p><a name="an_2:17">2:17</a> He atarangi enei no nga mea i kiia e puta ana i muri; no te Karaiti ia te tinana.</p> 
 <p><a name="an_2:18">2:18</a> Kei riro ta koutou taonga i te maminga a te tangata e mea ana ki te whakaiti i a ia, ki te karakia ki nga anahera, ka noho i roto i nga mea e kitea ana e ia, ka whakapehapeha kau noa, he mea na tona ngakau kikokiko;</p> 
 <p><a name="an_2:19">2:19</a> A kahore e mau ki te Upoko, no roto nei i a ia te tinana katoa, he mea atawhai, he mea tuhonohono e nga hononga, e nga here, ka tupu ai, he tupu na te Atua.</p> 
 <p><a name="an_2:20">2:20</a> Ki te mea kua tupapaku ngatahi koutou ko te Karaiti ki nga mea timatanga o te ao, he aha koutou, ano e ora ana ki te ao, ka pupuri tonu ai i nga tikanga,</p> 
 <p><a name="an_2:21">2:21</a> Kei pa ringaringa, kei pa kai, kei rahurahu;</p> 
 <p><a name="an_2:22">2:22</a> He mea pirau katoa nei aua mea i te meatanga iho ano, he whakahau, he ako na te tangata?</p> 
 <p><a name="an_2:23">2:23</a> Ko te ahua o aua mea i whakaritea ki to te whakaaro nui, he karakia pokano, he whakaiti i a ia ake, he atawhaikore i te tinana; otira kahore he painga hei pehi i te kikokiko e torere ana kia makona ia.</p> 
 <p><a name="an_3:1">3:1</a> ¶ Na, ki te mea kua ara ngatahi koutou me te Karaiti, rapua nga mea o runga, o te wahi e noho mai nei a te Karaiti i te ringa matau o te Atua.</p> 
 <p><a name="an_3:2">3:2</a> Kia anga atu to koutou whakaaro ki nga mea o runga, kaua ki nga mea kei te whenua.</p> 
 <p><a name="an_3:3">3:3</a> Kua mate hoki koutou, a kua oti to koutou ora te huna ki a te Karaiti i roto i te Atua.</p> 
 <p><a name="an_3:4">3:4</a> I te whakakitenga mai o te Karaiti, o to tatou ora, ko reira hoki koutou whakakitea tahitia ai me ia i runga i te kororia.</p> 
 <p><a name="an_3:5">3:5</a> ¶ Na, whakamatea o koutou wahi i runga i te whenua; te moe tahae, te poke, te minamina ki te he, te hiahia kino, me te apo, he karakia whakapakoko hoki tena.</p> 
 <p><a name="an_3:6">3:6</a> He mea hoki enei e puta mai ai te riri o te Atua ki nga tamariki a te tutu.</p> 
 <p><a name="an_3:7">3:7</a> I roto hoki koutou i enei mea e haere ana i mua, i a koutou e noho ana i roto i aua mea.</p> 
 <p><a name="an_3:8">3:8</a> ¶ Tena ko tenei whakarerea enei mea katoa; te aritarita, te riri, te mauahara, te korero kino, te korero whakarihariha, i roto i o koutou mangai.</p> 
 <p><a name="an_3:9">3:9</a> Kaua e teka tetahi ki tetahi, kua unuhia atu hoki i a koutou te tangata tawhito me ana hanga;</p> 
 <p><a name="an_3:10">3:10</a> Kua kakahuria nei te tangata hou, e whakahoutia nei i runga i te matauranga kia rite ki te ahua o tona kaihanga.</p> 
 <p><a name="an_3:11">3:11</a> Kei reira kahore he Kariki, he Hurai ranei, he kotinga, he kotingakore ranei, he Tautangata, Haitiana, pononga, he rangatira ranei: engari ko te Karaiti te katoa, i roto ano i te katoa.</p> 
 <p><a name="an_3:12">3:12</a> ¶ Na, kia rite ki te hunga whiriwhiri a te Atua, ki te hunga tapu e arohaina ana, kakahuria iho hoki te ngakau tohu tangata, te ngawari, te ngakau papaku, te ngakau mahaki, te manawanui;</p> 
 <p><a name="an_3:13">3:13</a> Kia ata hanga koutou tetahi ki tetahi, me te hohou i te rongo tetahi ki tetahi, ki te mea kei tetahi he take riri ki tetahi: kia rite ki ta te Ariki i hohou nei i te rongo ki a koutou, kia pera ano hoki koutou.</p> 
 <p><a name="an_3:14">3:14</a> A hei waho i enei mea katoa uhia ko te aroha, ko te tauhere tika rawa ia.</p> 
 <p><a name="an_3:15">3:15</a> A waiho ma te rangimarie a te Karaiti te whakahaere tikanga i roto i o koutou ngakau: i karangatia hoki koutou ki tenei i roto i te tinana kotahi; kia whakawhetai hoki koutou.</p> 
 <p><a name="an_3:16">3:16</a> Kia noho nui te kupu a te Karaiti i roto i a koutou i runga i te matauranga katoa; me whakaako, me whakatupato tetahi e tetahi ki nga waiata tapu, ki nga himene, ki nga waiata wairua, me te waiata ano ki te Atua i runga i te aroha noa, i roto i o koutou ngakau.</p> 
 <p><a name="an_3:17">3:17</a> Ko nga mea katoa hoki e mea ai koutou, ko nga kupu, ko nga mahi ranei, kia meinga katoatia i runga i te ingoa o te Ariki, o Ihu, me te whakawhetai ano ki te Atua, ara ki te Matua, i roto i a ia.</p> 
 <p><a name="an_3:18">3:18</a> ¶ E nga wahine, kia ngohengohe ki a koutou tane ake, kia rite ai ta te Ariki tikanga.</p> 
 <p><a name="an_3:19">3:19</a> E nga tane, arohaina a koutou wahine, kei kaha hoki te riri ki a ratou.</p> 
 <p><a name="an_3:20">3:20</a> E nga tamariki, whakarongo ki o koutou matua i nga mea katoa: he mea pai hoki tenei ki te Ariki.</p> 
 <p><a name="an_3:21">3:21</a> E nga matua, kei arita noa ki a koutou tamariki, kei ngakaukore ratou.</p> 
 <p><a name="an_3:22">3:22</a> E nga pononga, kia whakarongo ki o koutou rangatira o te wahi ki te kikokiko i nga mea katoa: kaua hei ta te kanohi mahi, he whakamanawareka tangata hoki tera; engari hei runga i te ngakau tapatahi, me te wehi ano ki te Atua.</p> 
 <p><a name="an_3:23">3:23</a> Ko nga mea katoa e mea ai koutou mahia a ngakautia, hei mea ki te Ariki, a ehara i te mea ki nga tangata;</p> 
 <p><a name="an_3:24">3:24</a> Me te matau ano, ka homai e te Ariki ki a koutou te utu, ara te kainga: he pononga hoki koutou na te Ariki, na te Karaiti.</p> 
 <p><a name="an_3:25">3:25</a> Ko te tangata hoki e he ana te mahi, ka whakawhiwhia ano ia ki tana he i mahi ai: kahore hoki he whakapai kanohi.</p> 
 <p><a name="an_4:1">4:1</a> ¶ E nga rangatira, hoatu ki nga pononga te mea e tika ana, te mea e rite ana; e mohio ana hoki koutou he Rangatira to koutou kei te rangi.</p> 
 <p><a name="an_4:2">4:2</a> ¶ Kia u ki te inoi, kia mataara tonu ki taua mea i runga i te whakawhetai;</p> 
 <p><a name="an_4:3">4:3</a> Me te inoi ano mo matou, kia whakapuaretia e te Atua he kuwaha korero ki a matou, hei korerotanga i te mea ngaro a te Karaiti i hereherea ai ahau.</p> 
 <p><a name="an_4:4">4:4</a> Kia whakakitea atu ai e ahau, kia rite ai taku korero ki te mea i tika.</p> 
 <p><a name="an_4:5">4:5</a> ¶ Hei runga i te whakaaro mohio to koutou whakahaere ki te hunga o waho. Hokona te taima.</p> 
 <p><a name="an_4:6">4:6</a> Hei runga i te aroha noa ta koutou korero i nga wa katoa, he mea kinaki ki te tote, kia matau ai koutou ki te tikanga mo te whakahoki kupu atu ki tenei tangata, ki tenei tangata.</p> 
 <p><a name="an_4:7">4:7</a> ¶ Ma Tikiku e whakaatu aku mea katoa ki a koutou; he teina aroha ia, he minita pono, he hoa pononga i roto i te Ariki.</p> 
 <p><a name="an_4:8">4:8</a> Ko te tino putake tenei i tonoa atu ai ia e ahau ki a koutou, kia matau ai koutou ki to matou ahua, a kia whakamarietia ai o koutou ngakau;</p> 
 <p><a name="an_4:9">4:9</a> Raua ko Onehimu, he teina pono, e arohaina ana, a no koutou hoki ia. Ma raua e whakaatu ki a koutou nga mahi katoa o konei.</p> 
 <p><a name="an_4:10">4:10</a> He oha tenei ki a koutou na Aritaku, na toku hoa herehere, raua ko Maka iramutu o Panapa; kua tae atu na hoki nga tikanga mona ki a koutou; ki te tae atu ia ki a koutou, manaakitia;</p> 
 <p><a name="an_4:11">4:11</a> Me Ihu ano hoki, tetahi ingoa ona ko Hutuha; no te kotinga ratou. Ko enei anake oku hoa mahi ki te rangatiratanga o te Atua, he oranga ngakau ano ratou ki ahau.</p> 
 <p><a name="an_4:12">4:12</a> Tenei te oha atu nei ki a koutou a Epapara; no koutou ia, he pononga na te Karaiti. He tohe tonu tana ki te inoi mo koutou, kia tu koutou, he hunga tino tika, pumau tonu ki nga mea katoa i pai ai te Atua.</p> 
 <p><a name="an_4:13">4:13</a> Ko ahau hoki tona pono mo tana mahi nui mo koutou, mo te hunga hoki i Raorikia, a mo te hunga i Hierapori.</p> 
 <p><a name="an_4:14">4:14</a> Tenei te oha atu nei ki a koutou a Ruka, te rata aroha, raua ko Rimaha.</p> 
 <p><a name="an_4:15">4:15</a> Oha atu ki nga teina i Raorikia, ki a Naimapa hoki, ki te hahi ano hoki i to ratou whare.</p> 
 <p><a name="an_4:16">4:16</a> A ka korerotia tenei pukapuka ki a koutou, meinga kia korerotia ano hoki i roto i te hahi o nga Raorikia; korerotia ano hoki e koutou tera i tuhia mai i Raorikia.</p> 
 <p><a name="an_4:17">4:17</a> Mea atu hoki ki a Arakipu, Kia mahara ki te mahi minita kua riro na i a koe i roto i te Ariki, kia ata mahia marietia.</p> 
 <p><a name="an_4:18">4:18</a> Ko te aha aku, a Paora, na toku ringaringa ake. Kia mahara ki oku mekameka. Kia tau te aroha noa ki a koutou. Amine.</p> 
 <p></p><hr>
 <center>
 <a href="th1.htm">Next: 1 Thessalonians</a></center>
 </body>