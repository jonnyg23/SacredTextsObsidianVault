<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mal.htm">Previous</a> 
 <a href="mar.htm">Next</a> 
 </center>
 <hr>
  <h3 align="center">Maori Bible: Matthew</h3> 
 <p><a name="an_1:1">1:1</a> ¶ Ko te pukapuka o te whakapapa o Ihu Karaiti, tama a Rawiri, tama a Aperahama.</p> 
 <p><a name="an_1:2">1:2</a> Na ko ta Aperahama ko Ihaka; ta Ihaka ko Hakopa; ta Hakopa ko Hura ratou ko ona tuakana, ko ona teina;</p> 
 <p><a name="an_1:3">1:3</a> Ta Hura raua ko Tamara ko Parete raua ko Hara; ta Parete ko Heteromo; ta Heteromo ko Arame;</p> 
 <p><a name="an_1:4">1:4</a> Ta Arame ko Aminarapa; ta Aminarapa ko Nahona; ta Nahona ko Haramono;</p> 
 <p><a name="an_1:5">1:5</a> Ta Haramono raua ko Rahapa ko Poaha; ta Poaha raua ko Rutu ko Opere; ta Opere ko Hehe;</p> 
 <p><a name="an_1:6">1:6</a> Ta Hehe ko Rawiri, ko te kingi; ta Rawiri kingi raua ko te wahine a Uria ko Horomona;</p> 
 <p><a name="an_1:7">1:7</a> Ta Horomona ko Rehopoama; ta Rehopoama ko Apia; ta Apia ko Aha;</p> 
 <p><a name="an_1:8">1:8</a> Ta Aha ko Iehohapata; ta Iehohapata ko Iorama; ta Iorama ko Ohiaha;</p> 
 <p><a name="an_1:9">1:9</a> Ta Ohiaha ko Iotama; ta Iotama ko Ahata; ta Ahata ko Hetekia;</p> 
 <p><a name="an_1:10">1:10</a> Ta Hetekia ko Manahi; ta Manahi ko Amono; ta Amono ko Hohia;</p> 
 <p><a name="an_1:11">1:11</a> Ta Hohia ko Hekonia ratou ko ona teina; i te wa o te whakahekenga ki Papurona:</p> 
 <p><a name="an_1:12">1:12</a> A, i muri i te whakahekenga atu ki Papurona, ka whanau ta Hekonia ko Haratiera; ta Haratiera ko Herupapera;</p> 
 <p><a name="an_1:13">1:13</a> Ta Herupapera ko Apiuru; ta Apiuru ko Eriakimi; ta Eriakimi ko Atoro;</p> 
 <p><a name="an_1:14">1:14</a> Ta Atoro ko Haroko; ta Haroko ko Akimi; ta Akimi ko Eriuru;</p> 
 <p><a name="an_1:15">1:15</a> Ta Eriuru ko Ereatara; ta Ereatara ko Matana; ta Matana ko Hakopa;</p> 
 <p><a name="an_1:16">1:16</a> Ta Hakopa ko Hohepa, ko te tahu a Meri; whanau ake ta Meri ko Ihu, e kiia nei ko te Karaiti.</p> 
 <p><a name="an_1:17">1:17</a> Heoi, ko nga whakatupuranga katoa o Aperahama tae noa ki a Rawiri tekau ma wha nga whakatupuranga; o Rawiri tae noa ki te whakahekenga ki Papurona tekau ma wha nga whakatupuranga; a no te whakahekenga ki Papurona tae noa ki a te Karaiti tekau ma wha nga whakatupuranga.</p> 
 <p><a name="an_1:18">1:18</a> ¶ Na ko te whanautanga tenei o Ihu Karaiti: he mea taumau a Meri, tona whaea, ma Hohepa, a i te mea kiano raua i tata noa ki a raua, ka kitea kua hapu ia i te Wairua Tapu.</p> 
 <p><a name="an_1:19">1:19</a> Otira he tangata tika tana tahu, a Hohepa, a kahore ona ngakau kia whakakitea nuitia ia, ka mea kia whakarerea pukutia.</p> 
 <p><a name="an_1:20">1:20</a> Otiia i a ia e hurihuri ana i enei mea, na, ka puta moemoea mai tetahi anahera a te Ariki ki a ia, ka mea, E Hohepa, e te tama a Rawiri, kaua e hopohopo ki te tango i a Meri, i tau wahine; na te Wairua Tapu hoki tona hapu.</p> 
 <p><a name="an_1:21">1:21</a> A e whanau ia he tama, me hua e koe tona ingoa ko IHU: no te mea mana e whakaora tona iwi i o ratou hara.</p> 
 <p><a name="an_1:22">1:22</a> Na ka oti tenei katoa, katahi ka rite ta te Ariki, i korerotia e te poropiti, i mea ai ia,</p> 
 <p><a name="an_1:23">1:23</a> Na, ka hapu te wahine, ka whanau hoki he tama, a ka huaina e ratou tona ingoa ko Emanuera, ko tona whakamaoritanga tenei, Kei a tatou te Atua.</p> 
 <p><a name="an_1:24">1:24</a> A ka ara ake a Hohepa i te moe, ka meatia e ia ta te anahera a te Ariki i whakahau ai ki a ia, a tango ana ia i tana wahine:</p> 
 <p><a name="an_1:25">1:25</a> A kihai i mohio ki a ia, whanau noa tana tama matamua: a huaina ana e ia tona ingoa ko IHU.</p> 
 <p><a name="an_2:1">2:1</a> ¶ Na, i te mea kua whanau nei a Ihu ki Peterehema o Huria, i nga ra o Kingi Herora, na, ka haere mai etahi Maki i te rawhiti ki Hiruharama,</p> 
 <p><a name="an_2:2">2:2</a> Ka mea, Kei hea tenei kua whanau nei hei kingi mo nga Hurai? i kite hoki matou i tona whetu i te rawhiti, a ka tae mai nei ki te koropiko ki a ia.</p> 
 <p><a name="an_2:3">2:3</a> A, no te rongonga o Kingi Herora, ka ohorere ratou ko Hiruharama katoa.</p> 
 <p><a name="an_2:4">2:4</a> Na whakaminea katoatia ana e ia nga tohunga nui me nga karaipi o te iwi, a ka ui ki a ratou ki te wahi e whanau ai a te Karaiti.</p> 
 <p><a name="an_2:5">2:5</a> Ka mea ratou ki a ia, Ki Peterehema o Huria: ko ta te poropiti hoki tenei i tuhituhi ai,</p> 
 <p><a name="an_2:6">2:6</a> A ko koe, e Peterehema, whenua o Hura, ehara rawa i te iti rawa i roto i nga kawana o Hura: e puta mai hoki i a koe he kawana, hei hepara mo taku iwi, mo Iharaira.</p> 
 <p><a name="an_2:7">2:7</a> Na, ka oti nga Maki te karanga puku e Herora, ka uia marietia ratou ki te wa i puta mai ai te whetu.</p> 
 <p><a name="an_2:8">2:8</a> A unga ana ratou e ia ki Peterehema, i mea ia, Haere, rapua marietia te tamaiti; a, ka kitea, ka whakahoki mai i te korero ki ahau, kia haere ai hoki ahau ki te koropiko ki a ia.</p> 
 <p><a name="an_2:9">2:9</a> ¶ Na, ka rongo ratou i ta te kingi, ka haere; na ko te whetu, i kite ai ratou i te rawhiti, e haere ana i mua i a ratou, a tae noa, tu noa ki runga ake i te takotoranga o te tamaiti.</p> 
 <p><a name="an_2:10">2:10</a> A, i to ratou kitenga i te whetu, ko te tino haringa i hari ai.</p> 
 <p><a name="an_2:11">2:11</a> A, ka tae ki roto ki te whare, ka kite i te tamaiti raua ko tona whaea, ko Meri, na tapapa ana ratou, koropiko ana ki a ia: a, no ka mawhera o ratou taonga, ka hoatu etahi mea ki a ia, he koura, he parakihe, he maira.</p> 
 <p><a name="an_2:12">2:12</a> A i whakatupatoria ratou e te Atua, he mea moemoea, kia kaua e hoki ki a Herora; na haere ana ki to ratou kainga he ara ke.</p> 
 <p><a name="an_2:13">2:13</a> ¶ A, ka riro atu ratou, na ka puta moemoea tetahi anahera a te Ariki ki a Hohepa, ka mea, E ara, tangohia te tamaiti raua ko tona whaea, e rere ki Ihipa, a hei reira koe kia korero ra ano ahau ki a koe: meake hoki rapu a Herora i te tamaiti kia wh akangaromia.</p> 
 <p><a name="an_2:14">2:14</a> Na, ka ara ake ia, ka mau ki te tamaiti raua ko tona whaea i te po, a haere ana ki Ihipa:</p> 
 <p><a name="an_2:15">2:15</a> A noho ana i reira, mate noa a Herora; na ka rite ta te Ariki i korerotia e te poropiti, i mea ai ia, He mea karanga naku taku tamaiti i Ihipa.</p> 
 <p><a name="an_2:16">2:16</a> ¶ A, no te kitenga o Herora ka oti ia te tinihanga e nga Maki, rahi rawa tona riri, ka tono tangata, a patua iho nga tamariki katoa, nga mea e rua nei o ratou tau, me o muri iho, i Peterehema, i nga wahi katoa o reira, he mea whakarite ki te taima i uia marietia e ia ki nga Maki.</p> 
 <p><a name="an_2:17">2:17</a> Katahi ka rite ta Heremaia poropiti i korero ai, i mea ai,</p> 
 <p><a name="an_2:18">2:18</a> I rangona he reo ki Rama, he uhunga, he tangi, he aue nui, ko Rahera e tangi ana ki ana tamariki, a kihai i pai kia whakamarietia, no te mea kua kahore ratou.</p> 
 <p><a name="an_2:19">2:19</a> ¶ A, no ka mate a Herora, na ka puta moemoea te anahera a te Ariki ki a Hohepa ki Ihipa,</p> 
 <p><a name="an_2:20">2:20</a> Ka mea, Ara ake, tangohia te tamaiti raua ko tona whaea, a haere ki te whenua o Iharaira: kua mate hoki te hunga i whai kia patua te tamaiti.</p> 
 <p><a name="an_2:21">2:21</a> A, ko tona aranga ake, ka mau ki te tamaiti raua ko tona whaea, ka haere ki te whenua o Iharaira.</p> 
 <p><a name="an_2:22">2:22</a> Otira ka rongo ia ko Arakerauha te kingi o Huria i muri i tona matua, i a Herora, ka wehi ki te haere ki reira: otiia i whakamaharatia ia e te Atua, he mea moemoea, a haere ana ki nga wahi o Kariri;</p> 
 <p><a name="an_2:23">2:23</a> A ka tae, a ka noho ki tetahi pa, ko Nahareta te ingoa; i rite ai ta nga poropiti i mea ai, Me hua ia he tangata no Nahareta.</p> 
 <p><a name="an_3:1">3:1</a> ¶ Na i aua ra ka puta a Hoani Kaiiriiri, ka kauwhau i te koraha o Huria,</p> 
 <p><a name="an_3:2">3:2</a> Ka mea, Ripeneta, kua tata hoki te rangatiratanga o te rangi.</p> 
 <p><a name="an_3:3">3:3</a> Ko ta Ihaia poropiti hoki tenei i korero ai, i mea ai, He reo no tetahi i te koraha e karanga ana, Whakapaia te huarahi o te Ariki, whakatikaia ona ara.</p> 
 <p><a name="an_3:4">3:4</a> A ko te kakahu o taua Hoani he huruhuru kamera, he hiako hoki te whitiki o tona hope; ko tana kai he mawhitiwhiti, he honi koraha.</p> 
 <p><a name="an_3:5">3:5</a> Katahi ka haere ki a ia a Hiruharama, me Huria katoa, me nga kainga katoa e tutata ana ki Horano,</p> 
 <p><a name="an_3:6">3:6</a> A iriiria ana ratou e ia ki Horano, me te whaki ano i o ratou hara.</p> 
 <p><a name="an_3:7">3:7</a> ¶ No tona kitenga ia i te tini o nga Parihi, o nga Haruki e haere ana ki tana iriiringa, ka mea ia ki a ratou, E te uri nakahi, na wai koutou i whakamahara kia rere i te riri meake puta?</p> 
 <p><a name="an_3:8">3:8</a> Na, whakaputaina he hua e rite ana ki o te ripeneta:</p> 
 <p><a name="an_3:9">3:9</a> Kei anga koutou kei mea i roto i a koutou, Ko Aperahama to tatou matua: ko taku kupu hoki tenei ki a koutou, e ahei ana ano i te Atua te whakaara tamariki ake ma Aperahama i enei kohatu.</p> 
 <p><a name="an_3:10">3:10</a> Na tenei ka pa te toki ki te pakiaka o nga rakau; a, ki te kahore tetahi rakau e hua i te hua pai, ka tuaina, ka maka ki te ahi.</p> 
 <p><a name="an_3:11">3:11</a> Ko ahau nei he iriiri taku i a koutou ki te wai, hei mea ripeneta: ko tenei ia, e haere mai ana i muri i ahau, nui atu tona mana i toku, e kore ahau e tau hei mau i ona hu: mana koutou e iriiri ki te Wairua Tapu, ki te kapura:</p> 
 <p><a name="an_3:12">3:12</a> Ko tana mea tahi kei tona ringa, a e tino tahia e ia tana patunga witi, a e kohia ana witi ki roto ki te whare witi; tena ko te papapa e tahuna ki te kapura e kore e tineia.</p> 
 <p><a name="an_3:13">3:13</a> ¶ I reira ka haere a Ihu i Kariri ki Horano, ki a Hoani, kia iriiria e ia.</p> 
 <p><a name="an_3:14">3:14</a> Otira ka whakakahore a Hoani ki a ia, ka mea, Ko te tikanga ra ko ahau kia iriiria e koe, a e haere mai ana koe ki ahau?</p> 
 <p><a name="an_3:15">3:15</a> Na ka whakahoki a Ihu, ka mea ki a ia, Tukua ra aianei; ko te tikanga hoki tenei ma taua kia whakarite i nga mea tika katoa. Na tukua ana ia e ia.</p> 
 <p><a name="an_3:16">3:16</a> A, no ka oti a Ihu te iriiri, tika tonu ake ia i te wai: na ko te rangi ka tuwhera ki a ia, a ka kite ia i te Wairua o te Atua e heke iho ana me he kukupa, a tau ana ki runga ki a ia:</p> 
 <p><a name="an_3:17">3:17</a> Na ko tetahi reo no te rangi e mea ana, Ko taku Tama tenei i aroha ai, ko taku i ahuareka ai.</p> 
 <p><a name="an_4:1">4:1</a> ¶ Me i reira ka arahina a Ihu e te Wairua ki te koraha, kia whakamatautauria e te rewera.</p> 
 <p><a name="an_4:2">4:2</a> A, no ka wha tekau nga ra ka wha tekau nga po i nohopuku ai, muri iho ka hiakai.</p> 
 <p><a name="an_4:3">4:3</a> Na ka tae te kaiwhakamatautau ki a ia, ka mea, Ki te mea ko te Tama koe a te Atua, kiia iho kia meinga enei kohatu hei taro.</p> 
 <p><a name="an_4:4">4:4</a> Na ka whakahoki ia, ka mea, Kua oti te tuhituhi, E kore e ora te tangata i te taro kau, engari i nga kupu katoa e puta mai ana i te mangai o te Atua.</p> 
 <p><a name="an_4:5">4:5</a> Me i reira ka kawe te rewera i a ia ki te pa tapu, a whakaturia ana ia ki runga ki te keokeonga o te temepara,</p> 
 <p><a name="an_4:6">4:6</a> A ka mea ki a ia, Ki te mea ko te Tama koe a te Atua, rere atu ki raro: kua oti hoki te tuhituhi, Ka korerotia iho koe e ia ki ana anahera; ma ratou koe e hiki ake ki o ratou ringa, kei tutuki tou waewae ki te kohatu.</p> 
 <p><a name="an_4:7">4:7</a> Mea atu ana a Ihu ki a ia, Ka oti ano hoki te tuhituhi, Kaua e whakamatautau ki te Ariki ki tou Atua.</p> 
 <p><a name="an_4:8">4:8</a> Ka kawe ano te rewera i a ia ki runga ki tetahi maunga tiketike rawa, a whakakitea ana ki a ia nga rangatiratanga katoa o te ao, me te kororia o aua mea;</p> 
 <p><a name="an_4:9">4:9</a> A mea ana ki a ia, Ko enei mea katoa e hoatu e ahau ki a koe, ki te tapapa koe, ki te koropiko ki ahau.</p> 
 <p><a name="an_4:10">4:10</a> Na ka mea a Ihu ki a ia, Haere atu, e Hatana; kua oti hoki te tuhituhi, Me koropiko koe ki te Ariki ki tou Atua, me mahi ano ki a ia anake.</p> 
 <p><a name="an_4:11">4:11</a> Na ka mahue ia i te rewera, a ka haere mai nga anahera ka mahi mea mana.</p> 
 <p><a name="an_4:12">4:12</a> ¶ A, no ka rongo a Ihu kua tukua a Hoani ki te whare herehere, ka haere ia ki Kariri;</p> 
 <p><a name="an_4:13">4:13</a> A ka mahue a Nahareta i a ia, a haere ana, ka noho ki Kaperenauma, ki te taha o te moana, ki nga rohe o Hepurona, o Napatari:</p> 
 <p><a name="an_4:14">4:14</a> I rite ai ta Ihaia poropiti i korero ai, i mea ai,</p> 
 <p><a name="an_4:15">4:15</a> Ko te whenua o Hepurona, me te whenua o Napatari, i te ara o te moana, i tera taha o Horano, Kariri o nga tauiwi,</p> 
 <p><a name="an_4:16">4:16</a> Ko te hunga i noho i te pouri kua kite ratou i te marama nui; a koe te hunga i noho i te wahi i te atarangi o te mate, kua puta ake te marama ki a ratou.</p> 
 <p><a name="an_4:17">4:17</a> No reira ano a Ihu i timata ai te kauwhau, te mea, Ripeneta, kua tata hoki te rangatiratanga o te rangi.</p> 
 <p><a name="an_4:18">4:18</a> ¶ A, i a Ihu e haere ana i te taha o te moana o Kariri, ka kite ia i etahi tangata tokorua, he tuakana he teina, i a Haimona, tona ingoa nei ko Pita, raua ko tona teina ko Anaru, e maka ana i te kupenga ki te moana; he kaihao ika hoki raua.</p> 
 <p><a name="an_4:19">4:19</a> Na ka mea ia ki a raua, Arumia mai ahau, a maku korua e mea hei kaihao tangata.</p> 
 <p><a name="an_4:20">4:20</a> A mahue ake i a raua nga kupenga, a aru ana i a ia.</p> 
 <p><a name="an_4:21">4:21</a> A, no tona haerenga i reira, tokorua ano ana i kite ai, he tuakana, he teina, ko Hemi tama a Heperi raua ko tona teina ko Hoani, i te kaipuke i a Heperi i to raua matua, e ta ana i nga korenga o a ratou kupenga: a karangatia ana raua e ia.</p> 
 <p><a name="an_4:22">4:22</a> Mahue tonu ake i a raua te kaipuke me to raua matua, a aru ana i a ia.</p> 
 <p><a name="an_4:23">4:23</a> ¶ Na ka haereerea katoatia a Kariri e Ihu, whakaako ana i roto i o ratou whare karakia, kauwhau ana i te rongopai o te rangatiratanga, me te whakaora i nga mate katoa, i nga turorotanga katoa o te iwi.</p> 
 <p><a name="an_4:24">4:24</a> A ka haere tona rongo puta noa i Hiria; a kawea ana mai e ratou ki a ia nga tangata mate katoa e ngaua ana e te tini o nga mate, o nga mamae, me te hunga e nohoia ana e te rewera, me te hunga haurangi, me nga pararutiki; a whakaorangia ake ratou e ia.</p> 
 <p><a name="an_4:25">4:25</a> A he rahi te hui i aru i a ia i Kariri, i Rekaporihi, i Hiruharama, i Huria, i tera taha ano o Horano.</p> 
 <p><a name="an_5:1">5:1</a> ¶ A, i tona kitenga i te whakaminenga, ka haere ia ki runga ki te maunga: a, no ka noho ia, ka haere ana akonga ki a ia:</p> 
 <p><a name="an_5:2">5:2</a> Na ka puaki tona mangai, a ka whakaako ia i a ratou, ka mea,</p> 
 <p><a name="an_5:3">5:3</a> ¶ Ka koa te hunga he rawakore nei te wairua: no ratou hoki te rangatiratanga o te rangi.</p> 
 <p><a name="an_5:4">5:4</a> Ka koa te hunga e tangi ana: ka whakamarietia hoki ratou.</p> 
 <p><a name="an_5:5">5:5</a> Ka koa te hunga ngakau mahaki: ka riro hoki i a ratou te whenua.</p> 
 <p><a name="an_5:6">5:6</a> Ka koa te hunga e hiakai ana, e hiainu ana, ki te tika: e makona hoki ratou.</p> 
 <p><a name="an_5:7">5:7</a> Ka koa te hunga tohu tangata: e tohungia hoki ratou.</p> 
 <p><a name="an_5:8">5:8</a> Ka koa te hunga ngakau ma: e kite hoki ratou i te Atua.</p> 
 <p><a name="an_5:9">5:9</a> Ka koa te hunga hohou rongo: ka huaina hoki ratou he tamariki na te Atua.</p> 
 <p><a name="an_5:10">5:10</a> Ka koa te hunga e whakatoia ana mo te tika: no ratou hoki te rangatiratanga o te rangi.</p> 
 <p><a name="an_5:11">5:11</a> Ka koa koutou ina tawai ratou i a koutou, ina whakatoi, ina puaki i a ratou nga kupu kino katoa mo koutou, he mea teka, he whakaaro hoki ki ahau.</p> 
 <p><a name="an_5:12">5:12</a> Kia hari, kia whakamanamana: he rahi hoki te utu mo koutou i te rangi: he penei hoki ta ratou whakatoi i nga poropiti i mua i a koutou.</p> 
 <p><a name="an_5:13">5:13</a> ¶ Ko koutou te tote o te whenua: otira ki te hemo te ha o te tote, ma te aha e whai tikanga tote ai? heoi ano tona painga, na ka akiritia ki waho, ka takahia e nga tangata.</p> 
 <p><a name="an_5:14">5:14</a> Ko koutou te whakamarama o te ao. E kore e ngaro te pa e tu ana i runga maunga.</p> 
 <p><a name="an_5:15">5:15</a> E kore hoki e tahuna te rama, e whakaturia ki raro o te mehua, engari ki runga ki te turanga; a ka tiaho ki nga tangata katoa i roto i te whare.</p> 
 <p><a name="an_5:16">5:16</a> Waihoki kia tiaho to koutou marama ki te aroaro o nga tangata, kia kite ai ratou i a koutou hanga pai, kia whakakororia ai i to koutou Matua i te rangi.</p> 
 <p><a name="an_5:17">5:17</a> ¶ Kei mea koutou i haere mai ahau ki te whakakahore i te ture, i nga poropiti ranei; kihai ahau i haere mai ki te whakakahore, engari ki te whakatutuki.</p> 
 <p><a name="an_5:18">5:18</a> He tino pono hoki taku e mea nei ki a koutou, Pahemo noa te rangi me te whenua, e kore tetahi tongi, tetahi tohu ranei o te ture e pahemo, kia rite katoa ra ano.</p> 
 <p><a name="an_5:19">5:19</a> Na, ki te whakakahore tetahi i tetahi mea iti rawa o enei kupu ako, a ka ako i nga tangata kia pera, ka kiia ia ko te iti rawa i te rangatiratanga o te rangi: engari ki te whakaritea e tetahi, ki te whakaakona, ka kiia ia he nui i te rangatirata nga o te rangi.</p> 
 <p><a name="an_5:20">5:20</a> Ko taku kupu hoki tenei ki a koutou, Ki te kore e nui ake ta koutou mahi tika i ta nga karaipi ratou ko nga Parihi, e kore rawa koutou e tapoko ki te rangatiratanga o te rangi.</p> 
 <p><a name="an_5:21">5:21</a> ¶ Kua rongo koutou, i korerotia ki nga tupuna, Kaua e patu tangata; a ki te patu tangata tetahi, ka tau te he ki a ia.</p> 
 <p><a name="an_5:22">5:22</a> Na ko taku kupu tenei ki a koutou, Ki te riri noa tetahi ki tona teina, ka tau te he ki a ia; a ki te mea tetahi ki tona teina, Wairangi! ka tika kia komititia: na ki te mea tetahi, Poauau! ka tika mona te kapura o Kehena.</p> 
 <p><a name="an_5:23">5:23</a> Na reira, ki te mauria e koe tau whakahere ki te aata, a ka mahara i reira i hara koe ki tou hoa;</p> 
 <p><a name="an_5:24">5:24</a> Waiho tau whakahere i reira, i mua o te aata, a haere, matua houhia te rongo ki tou teina, ka haere ai, ka mau ai i tau whakahere.</p> 
 <p><a name="an_5:25">5:25</a> Kia hohoro te whakarite i ta korua korero ko tou hoa tauwhainga, i a korua ano i te ara, kei tukua koe e te hoa tauwhainga ki te kaiwhakawa, a ka tukua e te kaiwhakawa ki te katipa, a ka maka koe ki te whare herehere.</p> 
 <p><a name="an_5:26">5:26</a> He pono taku e mea atu nei ki a koe, E kore rawa koe e puta i reira, kia utua ra ano te patene whakamutunga.</p> 
 <p><a name="an_5:27">5:27</a> ¶ Kua rongo koutou, i korerotia, Kaua e puremu:</p> 
 <p><a name="an_5:28">5:28</a> Na ko taku kupu tenei ki a koutou, Ki te titiro tetahi ki te wahine, he hiahia ki a ia, kua puremu ke ia ki a ia i roto i tona ngakau.</p> 
 <p><a name="an_5:29">5:29</a> Ki te he koe i tou kanohi matau, tikarohia, maka atu: he pai ke hoki ki a koe ki te ngaro tetahi wahi ou, a ka kore e maka tou tinana katoa ki Kehena.</p> 
 <p><a name="an_5:30">5:30</a> Ki te he ano hoki koe i tou ringa matau, poutoa, maka atu: he pai ke ki te mate tetahi wahi ou, a ka kore e maka tou tinana katoa ki Kehena.</p> 
 <p><a name="an_5:31">5:31</a> I korerotia ano, Ki te whakarere tetahi i tana wahine, me hoatu ki a ia tetahi pukapuka whakarere:</p> 
 <p><a name="an_5:32">5:32</a> Na ko taku kupu tenei ki a koutou, Ki te whakarere tetahi i tana wahine, haunga mo te take moepuku, e mea ana ia i te wahine kia puremu: a ki te marena tetahi i te wahine i whakarerea, e puremu ana ia.</p> 
 <p><a name="an_5:33">5:33</a> ¶ Kua rongo ano koutou, i korerotia ki nga tupuna, Kaua e oati teka, engari me whakamana au oati ki te Ariki:</p> 
 <p><a name="an_5:34">5:34</a> Na ko taku kupu tenei ki a koutou, Kaua rawa tetahi mea e oatitia; kaua te rangi, ko to te Atua torona hoki ia:</p> 
 <p><a name="an_5:35">5:35</a> Kaua hoki te whenua; ko te turanga hoki tera o ona waewae: kaua hoki a Hiruharama; ko te pa hoki tera o te Kingi nui.</p> 
 <p><a name="an_5:36">5:36</a> Kaua ano e oatitia tou matenga, e kore hoki e ahei i a koe te mea kia ma tetahi makawe, kia mangu ranei.</p> 
 <p><a name="an_5:37">5:37</a> Erangi ko tenei hei kupu ma koutou, Ae, ae; Kahore, kahore: no te mea ki te maha atu i ena, no te kino.</p> 
 <p><a name="an_5:38">5:38</a> ¶ Kua rongo koutou i korerotia, He kanohi mo te kanohi, he niho mo te niho:</p> 
 <p><a name="an_5:39">5:39</a> Na ko taku kupu tenei ki a koutou, Kaua e whakauaua atu ki te kino; erangi ki te pakia tou paparinga matau e tetahi, whakaangahia atu hoki tera ki a ia.</p> 
 <p><a name="an_5:40">5:40</a> A ki te mea tetahi kia whakawakia koe, ka tangohia tou koti, tukua atu hoki tou ngeri ki a ia.</p> 
 <p><a name="an_5:41">5:41</a> A ki te tonoa koe e tetahi kia haere kotahi te maero, kia rua au e haere tahi ai me ia.</p> 
 <p><a name="an_5:42">5:42</a> Hoatu ki te tangata e tono mea ana i a koe, kaua hoki e tahuri ke i te tangata e mea ana ki te taonga tarewa i a koe.</p> 
 <p><a name="an_5:43">5:43</a> ¶ Kua rongo koutou i korerotia, Kia aroha ki tou hoa tata, kia kino hoki ki tou hoa whawhai:</p> 
 <p><a name="an_5:44">5:44</a> Na ko taku kupu tenei ki a koutou, Arohaina o koutou hoa whawhai, manaakitia te hunga e kanga ana i a koutou, kia pai te mahi ki te hunga e kino ana ki a koutou, me inoi hoki mo te hunga e whakawhiu ana i a koutou, e whakatoi ana i a koutou;</p> 
 <p><a name="an_5:45">5:45</a> Kia tupu ai koutou hei tamariki ma to koutou Matua i te rangi: e mea nei hoki ia i tona ra kia whiti ki te hunga kino, ki te hunga pai, kia ua hoki te ua ki te hunga tika, ki te hunga he.</p> 
 <p><a name="an_5:46">5:46</a> Ki te aroha hoki koutou ki te hunga e aroha ana ki a koutou, he aha te utu e riro i a koutou? Kahore ianei nga pupirikana e pena?</p> 
 <p><a name="an_5:47">5:47</a> A ki te oha koutou ki o koutou teina anake, he aha ta koutou mahi i nui ake i ta etahi? kahore ianei nga tauiwi e pena hoki?</p> 
 <p><a name="an_5:48">5:48</a> Na kia tika koutou, kia pera me to koutou Matua i te rangi e tika ana.</p> 
 <p><a name="an_6:1">6:1</a> ¶ Kia tupato kei mahi i ta koutou mea tika i te aroaro o nga tangata, hei tirohanga ma ratou: penei kahore he utu ki a koutou a to koutou Matua i te rangi.</p> 
 <p><a name="an_6:2">6:2</a> Na, ka atawhai koe i te rawakore, aua e whakatangihia te tetere i mua i a koe, kei pera me te hunga tinihanga i roto i nga whare karakia, i nga ara, kia whai kororia ai i nga tangata. He pono taku e mea nei ki a koutou, Kei a ratou ano te utu mo ratou.</p> 
 <p><a name="an_6:3">6:3</a> Erangi ka atawhaitia e koe te rawakore, kei mohio tou maui ki ta tou matau e mea ai;</p> 
 <p><a name="an_6:4">6:4</a> Kia ngaro ai tau atawhainga rawakore: a ko tou Matua e kite nei i te wahi ngaro, mana koe e utu.</p> 
 <p><a name="an_6:5">6:5</a> ¶ A, ka inoi koe, kaua e pera me te hunga tinihanga; ko ta ratou hoki e pai ai ko te inoi tu i roto i nga whare karakia, i nga kokinga o nga ara, kia kitea ai e te tangata. He pono taku e mea nei ki a koutou, Kei a ratou ano te utu mo ratou.</p> 
 <p><a name="an_6:6">6:6</a> Na, ka inoi koe, tomo atu ki tou ruma i roto rawa, a, no ka kati tou tatau, inoi ki tou Matua i te wahi ngaro; a ko tou Matua e kite nei i te wahi ngaro, mana koe e utu.</p> 
 <p><a name="an_6:7">6:7</a> Na, ka inoi koutou, aua e whakahuatia noatia ko aua kupu ano, kei pera me nga tauiwi: ki ta ratou hoki ma nga kupu maha e rangona ai ratou.</p> 
 <p><a name="an_6:8">6:8</a> Na, kei rite koutou ki a ratou: e matau ana hoki to koutou Matua ki nga mea e matea ana e koutou, i te mea kiano koutou i inoi ki a ia.</p> 
 <p><a name="an_6:9">6:9</a> ¶ Na kia penei ta koutou inoi: E to matou Matua i te rangi, Kia tapu tou ingoa.</p> 
 <p><a name="an_6:10">6:10</a> Kia tae mai tou rangatiratanga. Kia meatia tau e pai ai ki runga ki te whenua, kia rite ano ki to te rangi.</p> 
 <p><a name="an_6:11">6:11</a> Homai ki a matou aianei he taro ma matou mo tenei ra.</p> 
 <p><a name="an_6:12">6:12</a> Murua o matou hara, me matou hoki e muru nei i o te hunga e hara ana ki a matou.</p> 
 <p><a name="an_6:13">6:13</a> Aua hoki matou e kawea kia whakawaia; engari whakaorangia matou i te kino. Nou hoki te rangatiratanga, te kaha, me te kororia, ake, ake. Amine.</p> 
 <p><a name="an_6:14">6:14</a> Ki te whakarerea noatia iho hoki e koutou nga he o te tangata, ka whakarerea noatia iho ano o koutou e to koutou Matua i te rangi.</p> 
 <p><a name="an_6:15">6:15</a> A, ki te kore e whakarerea noatia iho e koutou nga he o nga tangata, e kore ano e whakarerea noatia iho o koutou he e to koutou Matua.</p> 
 <p><a name="an_6:16">6:16</a> ¶ Ka nohopuku hoki koutou, kei rite ki te hunga tinihanga, kaua e whakapoururu te kanohi; e whakaahua ke ana hoki ratou i o ratou kanohi, kia kitea ai e te tangata, e nohopuku ana. He pono taku e mea nei ki a koutou, Kei a ratou ano te utu mo rato u.</p> 
 <p><a name="an_6:17">6:17</a> Engari ka nohopuku koe, kaukauria tou upoko, horoia hoki tou kanohi;</p> 
 <p><a name="an_6:18">6:18</a> Kei kitea koe e te tangata e nohopuku ana, erangi e tou Matua i te wahi ngaro; a, ko tou Matua e kite nei i te wahi ngaro, mana koe e utu.</p> 
 <p><a name="an_6:19">6:19</a> ¶ Kaua e purangatia he taonga mo koutou ki te whenua, ki te wahi e whakangaro ai te huhu, te waikura: ki te wahi hoki e keri ai te tahae, tahae ai.</p> 
 <p><a name="an_6:20">6:20</a> Erangi purangatia mo koutou he taonga ki te rangi, ki te wahi e kore ai e whakangaro te huhu, te waikura, ki te wahi hoki e kore ai e keri te tahae, tahae ai:</p> 
 <p><a name="an_6:21">6:21</a> Ko te wahi hoki i o koutou taonga, ko reira ano o koutou ngakau.</p> 
 <p><a name="an_6:22">6:22</a> Ko te kanohi te rama o te tinana: na ki te atea tou kanohi, e marama katoa tou tinana.</p> 
 <p><a name="an_6:23">6:23</a> Tena ki te kino tou kanohi, ka pouri katoa tou tinana. Na ki te pouri te marama i roto i a koe, ano te nui o tena pouri!</p> 
 <p><a name="an_6:24">6:24</a> Kahore he tangata e pono te mahi ki nga rangatira tokorua: ka kino hoki ki tetahi, ka aroha ki tetahi; ka u ranei ki tetahi, a ka whakahawea ki tetahi. E kore e pono i a koutou te mahi ki te Atua, ki te taonga.</p> 
 <p><a name="an_6:25">6:25</a> ¶ Koia ahau ka mea nei ki a koutou, Kaua e manukanuka ki to koutou ora, ki ta koutou e kai ai, ki ta koutou e inu ai; ki o koutou tinana ranei, ki ta koutou e kakahu ai. Ehara oti te ora i te rahi atu i te kai, me te tinana i te kakahu?</p> 
 <p><a name="an_6:26">6:26</a> Tirohia nga manu o te rangi: kahore ratou e rui, kahore e kokoti, e kohikohi ranei ki nga whare witi; heoi e whangainga ana ratou e to koutou Matua i te rangi. Ehara oti koutou i te mea pai ake i era?</p> 
 <p><a name="an_6:27">6:27</a> Ko wai o koutou e taea e ia te whakaaro iho, te hono tetahi wahi ki tona roa, kia kotahi te whatianga?</p> 
 <p><a name="an_6:28">6:28</a> A he aha koutou i manukanuka ai ki te kakahu? Maharatia nga rengarenga o te whenua, te tupu; e kore nei e mahi, e kore nei ano e miro:</p> 
 <p><a name="an_6:29">6:29</a> Ko taku kupu tenei ki a koutou, Kihai a Horomona, me tona kororia katoa, i rite ki tetahi o enei te whai kakahu.</p> 
 <p><a name="an_6:30">6:30</a> Ha, ki te penei ta te Atua whakakakahu i te tarutaru o te whenua, e tupu nei inaianei, a apopo ka maka ki te oumu, e kore ianei tana i a koutou e rahi ake, e te hunga whakapono iti?</p> 
 <p><a name="an_6:31">6:31</a> Na kaua ra e manukanuka, e mea, He aha ta tatou e kai ai? He aha ta tatou e inu ai? Me whakakakahu tatou ki te aha?</p> 
 <p><a name="an_6:32">6:32</a> Ko enei mea katoa nei hoki ta nga tauiwi e rapu ai; e matau ana hoki to koutou Matua i te rangi e matea ana e koutou enei mea katoa.</p> 
 <p><a name="an_6:33">6:33</a> Engari matua rapua tona rangatiratanga, me ana mea tika; a ka tapiritia enei mea katoa ma koutou.</p> 
 <p><a name="an_6:34">6:34</a> No reira kaua e manukanuka ki o apopo: ma apopo ano ia e manukanuka. Kati ano i tona ra tona kino.</p> 
 <p><a name="an_7:1">7:1</a> ¶ Kaua e whakawa, kei whakawakia koutou.</p> 
 <p><a name="an_7:2">7:2</a> Na, ko te whakawakanga e whakawa ai koutou, koia ano hei whakawakanga mo koutou: a ko te mehua e mehua ai koutou, hei mehua ano tena ki a koutou.</p> 
 <p><a name="an_7:3">7:3</a> A he aha tau e titiro ki te otaota i roto i te kanohi o tou teina, te mahara ki te kurupae i roto i tou?</p> 
 <p><a name="an_7:4">7:4</a> Me pehea ranei tau kupu ki tou teina, Iaua, kia kapea atu e ahau te otaota i tou kanohi; a he kurupae ano tena kei roto i tou?</p> 
 <p><a name="an_7:5">7:5</a> E te tangata tinihanga, matua kapea e koe te kurupae i tou kanohi; katahi koe ka marama ki te kape i te otaota i roto i te kanohi o tou teina.</p> 
 <p><a name="an_7:6">7:6</a> Kaua e hoatu te mea tapu ki nga kuri, kaua ano e maka a koutou peara ki te aroaro o nga poaka, kei takatakahia e o ratou waewae, a ka tahuri, ka haehae i a koutou.</p> 
 <p><a name="an_7:7">7:7</a> ¶ Inoia, a ka hoatu ki a koutou; rapua, a ka kitea e koutou; patoto, a ka uakina ki a koutou;</p> 
 <p><a name="an_7:8">7:8</a> Ka whiwhi hoki te tangata ina inoi, ka kite ina rapu; ka uakina hoki ki te tangata e patoto ana.</p> 
 <p><a name="an_7:9">7:9</a> Ko tehea tangata ianei o koutou, ina inoi tana tama ki a ia he taro, e hoatu ki a ia he kohatu?</p> 
 <p><a name="an_7:10">7:10</a> A inoi ranei he ika, e hoatu ki a ia he nakahi?</p> 
 <p><a name="an_7:11">7:11</a> Na ki te matau koutou, te hunga kino, ki te hoatu mea papai ki a koutou tamariki, tera noa ake te homaitanga o nga mea papai e to koutou Matua i te rangi ki te hunga e inoi ana ki a ia.</p> 
 <p><a name="an_7:12">7:12</a> ¶ Na ko nga mea katoa, e pai ai koutou kia meatia e nga tangata ki a koutou, meatia hoki e koutou ki a ratou: ko tenei hoki ta te ture me ta nga poropiti.</p> 
 <p><a name="an_7:13">7:13</a> E tomo ma te kuwaha whaiti: he wharahi hoki te kuwaha, he whanui te ara, e tika ana ki te ngaromanga, a he tokomaha e haere ana ra reira.</p> 
 <p><a name="an_7:14">7:14</a> He kuiti hoki te kuwaha, he kiki te ara e tika ana ki te ora, a he tokoiti te hunga e kite.</p> 
 <p><a name="an_7:15">7:15</a> ¶ Kia tupato ki nga poropiti teka e haere nei ki a koutou, he hipi te kakahu, ko roto ia he wuruhi kai kino.</p> 
 <p><a name="an_7:16">7:16</a> Ma o ratou hua ka mohiotia ai ratou e koutou. E whakiia ranei te karepe i runga i te tataramoa, te piki ranei i te tumatakuru?</p> 
 <p><a name="an_7:17">7:17</a> Waihoki he ataahua nga hua o te rakau pai; he kino ia nga hua o te rakau kino.</p> 
 <p><a name="an_7:18">7:18</a> E kore te rakau pai e ahei te hua i te hua kino, e kore ano te rakau kino e hua i te hua ataahua.</p> 
 <p><a name="an_7:19">7:19</a> Ko nga rakau katoa e kore nei e hua i te hua ataahua ka tuaina ki raro, ka maka ki te ahi.</p> 
 <p><a name="an_7:20">7:20</a> Ina, ma o ratou hua ka mohiotia ai ratou e koutou.</p> 
 <p><a name="an_7:21">7:21</a> ¶ E kore e tomo ki te rangatiratanga o te rangi nga tangata katoa e mea mai ana ki ahau, E te Ariki, e te Ariki; engari ia e mea ana i ta toku Matua i te rangi i pai ai.</p> 
 <p><a name="an_7:22">7:22</a> He tokomaha e mea mai ki ahau i taua ra, E te Ariki, e te Ariki; kihai koia matou i poropiti i runga i tou ingoa? i pei rewera hoki i runga i tou ingoa? he tini hoki nga mahi nunui i meatia e matou i runga i tou ingoa?</p> 
 <p><a name="an_7:23">7:23</a> Ko reira ahau mea ai ki a ratou, Kahore rawa ahau i mohio ki a koutou; mawehe atu i ahau, e nga kaimahi i te tutu.</p> 
 <p><a name="an_7:24">7:24</a> Na ko te tangata e rongo ana ki enei kupu aku, e mahi ana hoki, ka whakaritea e ahau ki te tangata mahara, i hanga i tona whare ki runga ki te kamaka:</p> 
 <p><a name="an_7:25">7:25</a> A ka ua te ua, ka puta nga waipuke, ka pupuhi nga hau, te tino akinga ki taua whare; kihai hoki i hinga: no te mea i hanga ki runga ki te kamaka.</p> 
 <p><a name="an_7:26">7:26</a> A ko te tangata e rongo ana ki enei kupu aku, a kahore e mahi, ka whakaritea ki te tangata whakaarokore i hanga i tona whare ki runga ki te onepu:</p> 
 <p><a name="an_7:27">7:27</a> Na ka ua te ua, ka puta nga waipuke, ka pupuhi nga hau, a pa ana ki taua whare; na kua hinga: he rahi ano tona hinganga.</p> 
 <p><a name="an_7:28">7:28</a> A, no ka mutu enei korero a Ihu, ka miharo te whakaminenga ki tana ako:</p> 
 <p><a name="an_7:29">7:29</a> I rite hoki tana ako i a ratou ki ta te tangata whai mana, kihai hoki i rite ki ta nga karaipi.</p> 
 <p><a name="an_8:1">8:1</a> ¶ A, no ka heke iho ia i te maunga, he rahi te hui i aru i a ia.</p> 
 <p><a name="an_8:2">8:2</a> Na ka haere tetahi repera, ka koropiko ki a ia, ka mea, E te Ariki, ki te pai koe, e taea ahau e koe te mea kia ma.</p> 
 <p><a name="an_8:3">8:3</a> A ka totoro te ringa o Ihu, ka pa ki a ia, ka mea, E pai ana ahau; kia ma koe. A ma tonu iho tona repera.</p> 
 <p><a name="an_8:4">8:4</a> Katahi ka mea a Ihu ki a ia, Kia mahara, kei korerotia ki te tangata; erangi haere, kia kite te tohunga i a koe, mauria atu hoki te whakahere i whakaritea e Mohi, hei mea whakaatu ki a ratou.</p> 
 <p><a name="an_8:5">8:5</a> ¶ A, no ka tae a Ihu ki Kaperenauma, ka haere ki a ia tetahi keneturio, ka inoi ki a ia,</p> 
 <p><a name="an_8:6">8:6</a> Ka mea, E te Ariki, ko taku pononga kei te whare e takoto ana, he pararutiki, e ngaua kinotia ana.</p> 
 <p><a name="an_8:7">8:7</a> A ka mea a Ihu ki a ia, Ka haere ahau ki te whakaora i a ia.</p> 
 <p><a name="an_8:8">8:8</a> Na ko te whakahokinga a te keneturio, ko te meatanga, E te Ariki, ehara ahau i te tikanga tangata e haere ake ai koe ki raro i toku tuanui; engari kia puaki kau tau kupu, a ka ora taku pononga.</p> 
 <p><a name="an_8:9">8:9</a> He tangata hoki ahau e whakahaua ana, he hoia ano aku hei whakahaunga maku: ka mea ahau ki tenei, Haere, na ka haere ia; ki tetahi, Haere mai, a ka haere mai; ki taku pononga hoki, Meatia tenei, a ka meatia e ia.</p> 
 <p><a name="an_8:10">8:10</a> A, no te rongonga o Ihu, ka miharo, ka mea ki te hunga e aru ana, He pono taku e mea nei ki a koutou, Kahore ahau i kite noa i te whakapono hei rite mo tenei te nui i roto i a Iharaira.</p> 
 <p><a name="an_8:11">8:11</a> Ko taku kupu ano tenei ki a koutou, He tokomaha e haere mai i te rawhiti, i te hauauru, a e noho tahi i a Aperahama, i a Ihaka, i a Hakopa, ki te rangatiratanga o te rangi:</p> 
 <p><a name="an_8:12">8:12</a> Ko nga tamariki ia o te rangatiratanga ka maka ki te pouri i waho: ko te wahi tera o te tangi, o te tetea o nga niho.</p> 
 <p><a name="an_8:13">8:13</a> Na ka mea a Ihu ki te keneturio, Haere, kia rite ki tou whakapono te meatanga ki a koe. A ora ake ana taua pononga i taua wa pu ano.</p> 
 <p><a name="an_8:14">8:14</a> ¶ A, no ka tae a Ihu ki te whare o Pita, ka kite ia i tona hungawai wahine e takoto mate ana, he kirika.</p> 
 <p><a name="an_8:15">8:15</a> Na ka pa ia ki tona ringaringa, a mutu ake tona kirika: a ara ake ana ia ki te taka mea ma ratou.</p> 
 <p><a name="an_8:16">8:16</a> Na i te ahiahi he tokomaha te hunga e nohoia ana e nga rewera i mauria mai ki a ia: na ka peia e tana kupu nga wairua ki waho, a whakaorangia ake e ia te hunga mate katoa:</p> 
 <p><a name="an_8:17">8:17</a> I rite ai ta Ihaia poropiti i korero ai, i mea ai, nana i tango o tatou ngoikore, i waha o tatou mate.</p> 
 <p><a name="an_8:18">8:18</a> ¶ Na, i te kitenga o Ihu he rahi te hui e mui ana ki a ia, ka whakahau ia kia whakawhiti ki tawahi.</p> 
 <p><a name="an_8:19">8:19</a> A ka haere tetahi karaipi, ka mea ki a ia, E te Kaiwhakaako, ka aru ahau i a koe ki nga wahi katoa e haere ai koe.</p> 
 <p><a name="an_8:20">8:20</a> A ka mea a Ihu ki a ia, He rua o nga pokiha, he kowhanga o nga manu o te rangi; tena ko te Tama a te tangata, kahore ona wahi e takoto ai tona matenga.</p> 
 <p><a name="an_8:21">8:21</a> A i mea tetahi atu o ana akonga ki a ia, E te Ariki tukua ahau kia matua haere ki te tanu i toku papa.</p> 
 <p><a name="an_8:22">8:22</a> Na ka mea a Ihu ki a ia, Arumia ahau: a waiho ma nga tupapaku e tanu o ratou tupapaku.</p> 
 <p><a name="an_8:23">8:23</a> ¶ A, no ka eke ia ki te kaipuke, ka aru ana akonga i a ia.</p> 
 <p><a name="an_8:24">8:24</a> Na ka tutu te puehu o te moana, a ngaro iho te kaipuke i te ngaru; i te moe hoki ia.</p> 
 <p><a name="an_8:25">8:25</a> A ka haere ana akonga, ka whakaara i a ia, ka mea, E te Ariki, whakaorangia tatou, ka ngaro tatou.</p> 
 <p><a name="an_8:26">8:26</a> A ka mea ia ki a ratou, He aha ta koutou e wehi, e te hunga whakapono iti? Me i reira ka ara ia, a riria iho te hau me te moana; a takoto ana he marino nui.</p> 
 <p><a name="an_8:27">8:27</a> A miharo noa nga tangata, ka mea, He tangata aha tenei, ina, rongo rawa te hau me te moana ki a ia!</p> 
 <p><a name="an_8:28">8:28</a> ¶ A, no ka whiti ia ki tarawahi, ki te whenua o nga Kerekehini, ka tutaki ki a ia etahi tangata tokorua e nohoia ana e te rewera, e puta ana mai i roto i nga urupa, he hunga tutu rawa, te taea taua ara te haere e te tangata.</p> 
 <p><a name="an_8:29">8:29</a> Na ka karanga ake raua, ka mea, He aha maua nau, e Ihu, e te Tama a te Atua? kua tae mai oti koe ki te whakamamae i a maua i te mea kahore ano i rite te taima?</p> 
 <p><a name="an_8:30">8:30</a> Na tera tetahi kahui poaka i tawhiti atu i a ratou e kai ana, he tini.</p> 
 <p><a name="an_8:31">8:31</a> A ka inoi nga rewera ki a ia, ka mea, Ki te pei koe i a matou, tukua matou kia haere ki roto ki te kahui poaka.</p> 
 <p><a name="an_8:32">8:32</a> Na ka mea ia ki a ratou, Haere. Na, ko to ratou putanga ki waho, haere ana ki roto ki te kahui poaka; na ko te tino rerenga o te kahui poaka katoa ra te pari ki te moana, a mate iho ki roto ki te wai.</p> 
 <p><a name="an_8:33">8:33</a> Na ka whati nga kaiwhangai, a haere ana ki te pa, korero ana i nga mea katoa, me te meatanga ki te hunga i nohoia e nga rewera.</p> 
 <p><a name="an_8:34">8:34</a> Na puta katoa ana te pa ki waho, ki te whakatau i a Ihu; a ka kite i a ia, ka tohe kia haere atu ia i o ratou wahi.</p> 
 <p><a name="an_9:1">9:1</a> ¶ Na ka eke ia ki te kaipuke, ka whiti ki tawahi, ka haere ki tona pa.</p> 
 <p><a name="an_9:2">9:2</a> Na ka kawea mai e ratou ki a ia tetahi pararutiki, e takoto ana i runga i te moenga; no te kitenga o Ihu i to ratou whakapono ka mea ia ki te pararutiki, E tama, kia maia; ka oti ou hara te muru.</p> 
 <p><a name="an_9:3">9:3</a> Na ka mea etahi o nga karaipi ki a ratou ano, E kohukohu ana tenei tangata.</p> 
 <p><a name="an_9:4">9:4</a> A, ka kite a Ihu i o ratou whakaaro, ka mea ia, He aha i kino ai nga whakaaro o roto o o koutou ngakau?</p> 
 <p><a name="an_9:5">9:5</a> Ko tehea oti te mea takoto noa, ko te mea, Ka oti ou hara te muru; ko te mea ranei, Whakatika, haere?</p> 
 <p><a name="an_9:6">9:6</a> Otira kia matau ai koutou he mana muru hara to te Tama a te tangata i runga i te whenua, katahi ia ka mea runga i te whenua, katahi ia ka mea ki te pararutiki, Whakatika, tangohia ake tou moenga, a haere ki tou whare.</p> 
 <p><a name="an_9:7">9:7</a> Na whakatika ana ia, haere ana ki tona whare.</p> 
 <p><a name="an_9:8">9:8</a> No te kitenga ia o te hui, ka wehi, ka whakakororia i te Atua, i homai ai tenei mana ki nga tangata.</p> 
 <p><a name="an_9:9">9:9</a> ¶ A, i a Ihu e haere ana i reira, ka kite ia i tetahi tangata, ko Matiu te ingoa, e noho ana i te wahi tango takoha; a ka mea ki a ia, Arumia ahau. Na whakatika ana ia, aru ana i a ia.</p> 
 <p><a name="an_9:10">9:10</a> A, i a ia e noho ana ki te kai i roto i te whare, na he tokomaha nga pupirikana me nga tangata hara i haere mai, i noho tahi ki a Ihu ratou ko ana akonga.</p> 
 <p><a name="an_9:11">9:11</a> A, no te kitenga o nga Parihi, ka mea ki ana akonga, He aha to koutou Kaiwhakaako ka kai tahi ai me nga pupirikana, me nga tangata hara?</p> 
 <p><a name="an_9:12">9:12</a> Otira ka rongo a Ihu, ka mea ki a ratou, Kahore he aha o nga tangata ora e meatia ai e te rata, engari o te hunga e mate ana.</p> 
 <p><a name="an_9:13">9:13</a> Na haere, akona te tikanga o tenei, Ko taku e pai ai ko te tohu tangata, haunga te patunga tapu: kihai hoki ahau i haere mai ki te karanga i te hunga tika, engari i te hunga hara, kia ripeneta.</p> 
 <p><a name="an_9:14">9:14</a> ¶ Me i reira ka haere mai ki a ia nga akonga a Hoani, ka mea, He aha i maha ai o matou ko nga Parihi nohoanga pukutanga a kahore au akonga e nohopuku?</p> 
 <p><a name="an_9:15">9:15</a> Na ka mea a Ihu ki a ratou, E ahei ranei nga tamariki o te whare marena te tangi, i te mea kei a ratou te tane marena hou? Na, tera e tae mai nga ra, e tangohia ai te tane marena hou i a ratou, a ko reira nohopuku ai ratou.</p> 
 <p><a name="an_9:16">9:16</a> E kore e meatia e te tangata tetahi wahi o te kahu hou hei papaki mo te kahu tawhito, no te mea ka riro tetahi wahi o taua kakahu i te whakakapi, a ka nui rawa te pakaru.</p> 
 <p><a name="an_9:17">9:17</a> E kore e ringihia te waina hou ki nga ipu tawhito: kei pakaru nga ipu, a ka maringi te waina, kore ake nga ipu: erangi e ringihia ana te waina hou ki nga ipu hou, a ka ora taua rua.</p> 
 <p><a name="an_9:18">9:18</a> ¶ I a ia e korero ana i enei mea ki a ratou, na ka haere mai tetahi rangatira, ka koropiko ki a ia, ka mea, Tenei kua marere taku tamahine: otira mau e haere ake, e whakapa tou ringa ki a ia, a ka ora.</p> 
 <p><a name="an_9:19">9:19</a> Na ka whakatika a Ihu ratou ko ana akonga, a aru ana i a ia.</p> 
 <p><a name="an_9:20">9:20</a> Na ko te haerenga ki muri i a ia o tetahi wahine, tekau ma rua nga tau i mate ai i te pakaruhanga toto, a ka pa ki te taniko o tona kakahu:</p> 
 <p><a name="an_9:21">9:21</a> I mea hoki i roto i a ia, Kia pa kau oti ahau ki tona kakahu, ka ora ahau.</p> 
 <p><a name="an_9:22">9:22</a> Na ka tahuri a Ihu, a ka kite i a ia, ka mea, Kia maia, e ko; na tou whakapono koe i ora ai. A ora ake te wahine i taua wa ano.</p> 
 <p><a name="an_9:23">9:23</a> Na, i te taenga o Ihu ki te whare o te rangatira, ka kite i nga kaiwhakatangi putorino, i te huihui hoki e ngangau ana,</p> 
 <p><a name="an_9:24">9:24</a> Ka mea ia ki a ratou, Whakaatea: kahore hoki i mate te kotiro, erangi e moe ana. A kataina iho ia e ratou.</p> 
 <p><a name="an_9:25">9:25</a> Heoi, ka oti te huihui te pei ki waho, ka tomo ia ki roto, ka mau ki tona ringa, a ara ake ana te kotiro.</p> 
 <p><a name="an_9:26">9:26</a> A paku ana tenei rongo puta noa i taua whenua.</p> 
 <p><a name="an_9:27">9:27</a> ¶ A, i a Ihu e haere atu ana i reira, tokorua nga matapo i aru i a ia, ka karanga ake, ka mea, E te Tama a Rawiri, kia aroha ki a maua.</p> 
 <p><a name="an_9:28">9:28</a> A, ka tapoko ia ki te whare, ka haere atu nga matapo ki a ia: na ka mea a Ihu ki a raua, E whakapono ana ranei korua e taea tenei e ahau? Ka mea raua ki a ia, Ae, e te Ariki.</p> 
 <p><a name="an_9:29">9:29</a> Me i reira ka pa ia ki o raua kanohi, ka mea, Kia rite ki to korua whakapono te meatanga ki a korua.</p> 
 <p><a name="an_9:30">9:30</a> Na kua kite o raua kanohi; katahi ka whakatupato a Ihu i a raua, ka mea, Kia mahara kei rangona e te tangata.</p> 
 <p><a name="an_9:31">9:31</a> Ko raua ia i puta atu ki waho, a korerotia nuitia ana ia puta noa i taua whenua.</p> 
 <p><a name="an_9:32">9:32</a> I a raua e puta ana ki waho, ka kawea mai ki a ia tetahi tangata wahangu, he rewera tona.</p> 
 <p><a name="an_9:33">9:33</a> A, ka oti te rewera te pei, ka whai reo te wahangu; a miharo ana te mano, ka mea, Kahore ano i kitea te penei i roto i a Iharaira.</p> 
 <p><a name="an_9:34">9:34</a> Otira ka mea nga Parihi, Na te rangatira o nga rewera tana peinga rewera.</p> 
 <p><a name="an_9:35">9:35</a> ¶ Na ka haereerea e Ihu nga pa katoa me nga kainga, a ka ako i roto i o ratou whare karakia, ka kauwhau i te rongopai o te rangatiratanga, me te whakaora i te tini o nga mate, i te tini o nga turorotanga o te iwi.</p> 
 <p><a name="an_9:36">9:36</a> A, no tona kitenga i nga mano, ka toko ake tona ngakau aroha ki a ratou, e mauiui ana hoki ratou, e marara ke ana, me he hipi heparakore.</p> 
 <p><a name="an_9:37">9:37</a> Katahi ia ka mea ki ana akonga, He nui te kotinga, ko nga kaimahi ia he ruarua;</p> 
 <p><a name="an_9:38">9:38</a> Na inoi atu ki te Ariki nana te kotinga, kia tonoa e ia he kaimahi ki tana kotinga.</p> 
 <p><a name="an_10:1">10:1</a> ¶ A, ka oti te karanga e ia ana akonga tekau ma rua, ka hoatu ki a ratou he mana hei pei i nga wairua poke, hei whakaora hoki i nga mate katoa me nga turorotanga katoa.</p> 
 <p><a name="an_10:2">10:2</a> Na ko nga ingoa enei o nga apotoro kotahi tekau ma rua; te tuatahi ko Haimona, e kiia nei ko Pita, raua ko tona teina ko Anaru; ko Hemi tama a Heperi raua ko tona teina ko Hoani;</p> 
 <p><a name="an_10:3">10:3</a> Ko Piripi raua ko Patoromu; ko Tamati raua ko Matiu pupirikana; ko Hemi tama a Arapiu, ko Tariu;</p> 
 <p><a name="an_10:4">10:4</a> Ko Haimona Kanaani raua ko Hura Ikariote, nana nei ia i tuku.</p> 
 <p><a name="an_10:5">10:5</a> ¶ Ko tenei tekau ma rua i tonoa e Ihu, i ako ia i a ratou, i mea, Kaua e haere ki tetahi ara o nga tauiwi, kaua ano hoki e tomo ki tetahi pa o nga Hamari:</p> 
 <p><a name="an_10:6">10:6</a> Engari me haere ki nga hipi ngaro o te whare o Iharaira.</p> 
 <p><a name="an_10:7">10:7</a> Me kauwhau haere hoki, me ki, Kua tata te rangatiratanga o te rangi.</p> 
 <p><a name="an_10:8">10:8</a> Whakaorangia nga turoro, meinga kia ma nga repera, whakaarahia nga tupapaku, peia nga rewera; ka riro noa nei i a koutou, me hoatu noa e koutou.</p> 
 <p><a name="an_10:9">10:9</a> Kaua he koura ma koutou, kaua he hiriwa, kaua he parahi ki roto ki o koutou whitiki;</p> 
 <p><a name="an_10:10">10:10</a> Kaua ano he putea mo te ara; kaua e takiruatia nga koti, kaua he hu, kaua ano he tokotoko; ka ea hoki i te kaimahi tana kai.</p> 
 <p><a name="an_10:11">10:11</a> A, ka tomo koutou ki tetahi pa, ki tetahi kainga ranei, ui atu, ko wai te tangata pai o reira; a hei reira noho ai a haere noa.</p> 
 <p><a name="an_10:12">10:12</a> A, no ka tomo ki tetahi whare, me oha atu.</p> 
 <p><a name="an_10:13">10:13</a> A, ki te pai te whare, kia tau ta koutou rangimarie ki reira; a, ki te kahore e pai, kia hoki ta koutou rangimarie ki a koutou.</p> 
 <p><a name="an_10:14">10:14</a> Ki te kahore hoki tetahi e manako ki a koutou, ki te kore e whakarongo ki a koutou kupu, ka haere koutou ki waho o taua whare, o taua pa ranei, ka whakangahoro i te puehu o o koutou waewae.</p> 
 <p><a name="an_10:15">10:15</a> He pono taku e mea nei ki a koutou, Erangi to te whenua o Horoma raua ko Komora a te ra whakawa e mama i to taua pa.</p> 
 <p><a name="an_10:16">10:16</a> ¶ Nana, ka tonoa nei koutou e ahau ano he hipi ki roto ki nga wuruhi: na, kia rite ki te nakahi te mahara, ki te kukupa hoki te mahaki.</p> 
 <p><a name="an_10:17">10:17</a> Kia tupato ia i nga tangata: tera hoki koutou e tukua e ratou ki nga runanga, a tera koutou e whiua i roto i o ratou whare karakia;</p> 
 <p><a name="an_10:18">10:18</a> A ka kawea koutou ki nga kawana, ki nga kingi, mo te whakaaro ki ahau, hei mea whakaatu ki a ratou, ki nga tauiwi hoki.</p> 
 <p><a name="an_10:19">10:19</a> A, no ka tukua koutou e ratou, kaua e manukanuka ki te pehea, ki te aha, e korero ai koutou; ka hoatu ki a koutou i taua wa ta koutou e korero ai.</p> 
 <p><a name="an_10:20">10:20</a> Ehara hoki i a koutou nga korero, engari ko te Wairua o to koutou Matua te korero ana i roto i a koutou.</p> 
 <p><a name="an_10:21">10:21</a> Na ka tukua te tuakana e te teina ki te mate, te tama hoki e te papa; ka whakatika nga tamariki ki nga matua, ka mea kia whakamatea.</p> 
 <p><a name="an_10:22">10:22</a> A ka kinongia koutou e nga tangata katoa, he mea hoki mo toku ingoa; ko te tangata ia e u ana a taea noatia te mutunga, ka ora ia.</p> 
 <p><a name="an_10:23">10:23</a> Na, ki te whakatoia koutou i tenei pa, rere atu ki tetahi: he pono hoki taku e mea nei ki a koutou, E kore e poto i a koutou nga pa o Iharaira te haere, ko te Tama a te tangata kua tae mai.</p> 
 <p><a name="an_10:24">10:24</a> Kahore e nui ake te akonga i tona kaiwhakaako, kahore hoki te pononga e nui ake i tona rangatira.</p> 
 <p><a name="an_10:25">10:25</a> Heoi ma te akonga ko ia kia rite ki tona kaiwhakaako, ma te pononga kia rite ki tona rangatira. Ki te kiia e ratou te rangatira o te whare ko Perehepura, tera noa ake ta ratou mo nga tangata o tona whare.</p> 
 <p><a name="an_10:26">10:26</a> Na kaua e wehi i a ratou: kahore hoki he mea i hipokina e mahue te hura; he mea ranei i huna e mahue te mohio.</p> 
 <p><a name="an_10:27">10:27</a> Ko taku e korero nei ki a koutou i te pouri, me korero e koutou i te marama: ko ta o koutou taringa e rongo ai, me kauwhau ki runga i nga whare.</p> 
 <p><a name="an_10:28">10:28</a> A kaua e wehi i te hunga e whakamate nei i te tinana, a e kore nei e ahei te whakamate i te wairua; engari ia ko ta koutou e wehi ai, ko ia e kaha nei ki te whakangaro i te wairua raua tahi ko te tinana ki roto ki Kehena.</p> 
 <p><a name="an_10:29">10:29</a> Kahore ianei e hokona nga pihoihoi e rua ki te patene kotahi? a, ki te kahore to koutou Matua e mea, e kore tetahi o raua e taka ki te whenua:</p> 
 <p><a name="an_10:30">10:30</a> Otiia ko nga makawe o o koutou matenga kua oti katoa te tatau.</p> 
 <p><a name="an_10:31">10:31</a> No reira kaua e wehi: erangi ra koutou i nga pihoihoi maha.</p> 
 <p><a name="an_10:32">10:32</a> Na, ki te whakaae tetahi ki ahau i te aroaro o nga tangata, ka whakaaetia ia e ahau i te aroaro o toku Matua i te rangi.</p> 
 <p><a name="an_10:33">10:33</a> A, ki te whakakahore tetahi i ahau i te aroaro o nga tangata, ka whakakahoretia hoki ia e ahau i te aroaro o toku Matua i te rangi.</p> 
 <p><a name="an_10:34">10:34</a> Kei mea i haere mai ahau ki te kawe mai i te rangimarie ki te whenua: kihai ahau i haere mai ki te kawe mai i te rangimarie, engari i te hoari.</p> 
 <p><a name="an_10:35">10:35</a> I haere mai hoki ahau ki te mea i te tangata kia whawhai ki tona papa, i te tamahine ki tona whaea, i te hunaonga wahine ki tona hungawai wahine:</p> 
 <p><a name="an_10:36">10:36</a> A ko o te tangata hoariri ko nga tangata ano o tona whare.</p> 
 <p><a name="an_10:37">10:37</a> Ki te nui ake te aroha o tetahi ki tona papa, whaea ranei, i tona ki ahau, e kore ia e tikangatia maku; ki te nui ake hoki te aroha o tetahi ki tana tama, tamahine ranei, i tona ki ahau, e kore ia e tikangatia maku.</p> 
 <p><a name="an_10:38">10:38</a> Ki te kore hoki tetahi e mau ki tona ripeka, e aru i muri i ahau, e kore ia e tikangatia maku.</p> 
 <p><a name="an_10:39">10:39</a> Ko te tangata i whiwhi ki te ora e mate ano ia: a, kite mate tetahi mona i whakaaro ki ahau, ka whiwhi ano ia ki te ora.</p> 
 <p><a name="an_10:40">10:40</a> Ki te manako tetahi ki a koutou, e manako ana ia ki ahau, a, ki te manako tetahi ki ahau, e manako ana ia ki toku kaitono mai.</p> 
 <p><a name="an_10:41">10:41</a> Ki te manako tetahi ki te poropiti i runga i te ingoa o te poropiti, ka riro i a ia te utu o te poropiti; a, ki te manako tetahi ki te tangata tika i runga i te ingoa o te tangata tika, e riro i a ia te utu o te tangata tika.</p> 
 <p><a name="an_10:42">10:42</a> A, ki te whakainumia e tetahi tetahi o enei mea nonohi, ahakoa kotahi ano te kapu wai matao, i runga i te ingoa o te akonga, he pono taku e mea nei ki a koutou, e kore rawa ia e hapa i tona utu.</p> 
 <p><a name="an_11:1">11:1</a> ¶ A, ka mutu ta Ihu whakarite korero ki ana akonga kotahi tekau ma rua, ka haere atu ia i reira ki te whakaako, ki te kauwhau ki o ratou pa.</p> 
 <p><a name="an_11:2">11:2</a> Na, i te rongonga o Hoani i roto i te whare herehere ki nga mahi a te Karaiti, ka tonoa e ia etahi o ana akonga,</p> 
 <p><a name="an_11:3">11:3</a> Ka mea ki a ia, Ko koe ranei tenei e haere mai nei, me tatari ranei tatou ki tetahi atu?</p> 
 <p><a name="an_11:4">11:4</a> Na ka whakahoki a Ihu, ka mea ki a raua, Haere, korerotia ki a Hoani nga mea e rongo nei, e kite nei korua:</p> 
 <p><a name="an_11:5">11:5</a> Ko nga matapo e titiro ana, ko nga kopa e haereere ana, ko nga repera e meinga ana kia ma, ko nga turi e rongo ana, ko nga tupapaku e whakaarahia ana, a e kauwhautia ana te rongopai ki te hunga rawakore.</p> 
 <p><a name="an_11:6">11:6</a> A ka koa te tangata e kore e he ki ahau.</p> 
 <p><a name="an_11:7">11:7</a> ¶ A, i a raua e haere atu ana, ka timata a Ihu, ka korerotia a Hoani ki te mano, I haere koutou ki te koraha kia kite i te aha? I te kakaho e whakangaueuetia ana e te hau?</p> 
 <p><a name="an_11:8">11:8</a> Ano ra i haere koutou kia kite i te aha? I te tangata he kakahu maeneene ona? Na kei nga whare kingi te hunga i nga kakahu maeneene.</p> 
 <p><a name="an_11:9">11:9</a> Ano ra i haere koutou kia kite i te aha? I te poropiti? Ae ra, ko taku kupu tenei ki a koutou, tera atu ano i te poropiti.</p> 
 <p><a name="an_11:10">11:10</a> Ko ia hoki tenei mona te mea i tuhituhia, Na, ka tonoa e ahau taku karere ki mua i tou aroaro, mana e whakapai tou ara ki mua i a koe.</p> 
 <p><a name="an_11:11">11:11</a> He pono taku e mea nei ki a koutou, Kahore ano i maea ake i roto i nga whanau a te wahine he rahi ake i a Hoani Kaiiriiri: heoi rahi ake i a ia te iti rawa i te rangatiratanga o te rangi.</p> 
 <p><a name="an_11:12">11:12</a> A no nga ra mai ano i a Hoani Kaiiriiri a mohoa noa nei e tukinotia ana te rangatiratanga o te rangi, a e riro ana ia i te ringa kaha o nga tangata taikaha.</p> 
 <p><a name="an_11:13">11:13</a> No te mea i poropiti nga poropiti katoa me te ture a taea noatia a Hoani.</p> 
 <p><a name="an_11:14">11:14</a> A, ki te pai koutou koia ra, ko Iraia tenei, i meinga ra e haere mai ana.</p> 
 <p><a name="an_11:15">11:15</a> Ki te whai taringa tetahi hei whakarongo, kia rongo ia.</p> 
 <p><a name="an_11:16">11:16</a> ¶ Otiia me whakarite e ahau tenei whakatupuranga ki te aha? E rite ana ki nga tamariki e noho ana i nga wahi hokohoko, e karanga ana ki o ratou hoa,</p> 
 <p><a name="an_11:17">11:17</a> E mea ana, Whakatangi noa matou i te putorino ki a koutou, a kahore koutou i kanikani mai; aue noa matou ki a koutou, a kahore koutou i tangi mai.</p> 
 <p><a name="an_11:18">11:18</a> I haere mai hoki a Hoani, kihai i kai, kihai i inu, heoi e mea ana ratou, He rewera tona.</p> 
 <p><a name="an_11:19">11:19</a> I haere mai te Tama a te tangata me te kai me te inu, ka mea ratou, Na, he tangata kakai, he tangata inu waina, he hoa no nga pupirikana, no nga tangata hara! Otira ma ana mahi e whakatika te whakaaro nui.</p> 
 <p><a name="an_11:20">11:20</a> Katahi ia ka anga ka tawai ki nga pa i meinga ai te maha o ana merekara, mo ratou kihai i ripeneta:</p> 
 <p><a name="an_11:21">11:21</a> Aue, te mate mou, e Korahina! aue, te mate mou, e Petahaira! me i meatia ki Taira, ki Hairona nga merekara kua meatia nei ki a korua, kua ripeneta ke raua, he taratara te kakahu me te oke i te pungarehu.</p> 
 <p><a name="an_11:22">11:22</a> Ko taku kupu ia tenei ki a koutou, Erangi to Taira raua ko Hairona e mama i te ra whakawa i to korua.</p> 
 <p><a name="an_11:23">11:23</a> Me koe hoki, e Kaperenauma, e whakateiteitia ranei koe a tae noa ki te rangi? ka heke koe ki te reinga: me i meatia hoki ki Horoma nga merekara kua meatia nei ki a koe, kua tu tonu tera a taea noatia tenei ra.</p> 
 <p><a name="an_11:24">11:24</a> Ko taku kupu ia tenei ki a koutou, Erangi to te whenua o Horoma e mama i tou i te ra whakawa.</p> 
 <p><a name="an_11:25">11:25</a> ¶ I taua wa ka oho a Ihu, ka mea, He whakawhetai atu taku ki a koe, e Pa, e te Ariki o te rangi o te whenua, no te mea kua huna e koe enei mea i te hunga matau, i te hunga mahara, a hurahia ana ki nga kohungahunga.</p> 
 <p><a name="an_11:26">11:26</a> Ae ra, e Pa; i pai hoki te penei ki tau titiro.</p> 
 <p><a name="an_11:27">11:27</a> Kua tukua mai nga mea katoa ki ahau e toku Matua: a kahore tetahi e matau ki te Tama, ko te Matua anake; kahore hoki tetahi e matau ki te Matua, ko te Tama anake, me te tangata hoki e pai ai te Tama kia whakakitea ki a ia.</p> 
 <p><a name="an_11:28">11:28</a> Haere mai ki ahau, e koutou katoa e mauiui ana, e taimaha ana, a maku koutou e whakaokioki.</p> 
 <p><a name="an_11:29">11:29</a> Tangohia taku ioka ki runga ki a koutou, kia whakaakona koutou e ahau; he ngakau mahaki hoki toku, he ngakau papaku: a e whiwhi koutou ki te okiokinga mo o koutou wairua.</p> 
 <p><a name="an_11:30">11:30</a> He ngawari hoki taku ioka, he mama taku pikaunga.</p> 
 <p><a name="an_12:1">12:1</a> ¶ I taua wa i haere a Ihu i te hapati ra waenga witi; a e hiakai ana ana akonga, na ka anga ratou ka kato i nga witi, ka kai.</p> 
 <p><a name="an_12:2">12:2</a> A, no te kitenga o nga Parihi, ka mea ki a ia, Na, au akonga e mea na i te mea e kore e tika kia meinga i te hapati.</p> 
 <p><a name="an_12:3">12:3</a> Ka mea ia ki a ratou, Kahore koutou i kite i ta Rawiri i mea ai, i a ia e hiakai ana, ratou ko ona hoa:</p> 
 <p><a name="an_12:4">12:4</a> I tona tomokanga ki te whare o te Atua, i tana kainga i nga taro aroaro, i nga mea kihai nei i tika kia kainga e ia, e ona hoa ranei, engari ma nga tohunga anake?</p> 
 <p><a name="an_12:5">12:5</a> Kahore ano koutou i kite i roto i te ture, e whakanoatia ana te hapati e nga tohunga i roto i te temepara i nga hapati, a kahore he he?</p> 
 <p><a name="an_12:6">12:6</a> Ko taku kupu ia tenei ki a koutou, Kei konei tetahi, he rahi ke i te temepara.</p> 
 <p><a name="an_12:7">12:7</a> Otiia me i matau koutou ki tenei, Ko taku e pai ai ko te tohu tangata, haunga te patunga tapu, kahore koutou i whakahe i te hunga harakore.</p> 
 <p><a name="an_12:8">12:8</a> Ko te Tama nei hoki a te tangata te Ariki o te hapati.</p> 
 <p><a name="an_12:9">12:9</a> Na ka haere atu ia i reira, ka tomo ki to ratou whare karakia:</p> 
 <p><a name="an_12:10">12:10</a> Na he tangata tera kua memenge te ringa. A ka ui ratou ki a ia, He tika ranei te whakaora i te hapati? he mea hoki kia whakapangia ai e ratou he he ki a ia.</p> 
 <p><a name="an_12:11">12:11</a> Na ka mea ia ki a ratou, Ko tehea tangata o koutou, ki te mea kotahi ana hipi, a ka taka ki roto ki te poka i te hapati, e kore ranei ia e mau ki taua hipi, e hapai ake?</p> 
 <p><a name="an_12:12">12:12</a> Na tera noa atu to te tangata pai i to te hipi. Ina, he tika ano te mahi pai i nga hapati.</p> 
 <p><a name="an_12:13">12:13</a> Me i reira ka mea ia ki taua tangata, Totoro mai tou ringa. A, no te toronga, kua ora ano, kua pera me tetahi.</p> 
 <p><a name="an_12:14">12:14</a> ¶ Na ka haere nga Parihi ki waho, ka runanga mona me pehea e ngaro ai ia i a ratou.</p> 
 <p><a name="an_12:15">12:15</a> Otira i matau a Ihu, a haere atu ana i reira: a he rahi te hui i aru i a ia, a whakaorangia ana ratou katoa e ia;</p> 
 <p><a name="an_12:16">12:16</a> A i whakatupato ano ia i a ratou kei whakakitea ia.</p> 
 <p><a name="an_12:17">12:17</a> Na ka rite ta Ihaia poropiti i korero ai, i mea ai,</p> 
 <p><a name="an_12:18">12:18</a> Na, taku pononga, taku i whiriwhiri ai: taku i aroha ai, ta toku Wairua i ahuareka ai: ka waiho e ahau toku Wairua ki runga ki a ia, a mana e whakapuaki te whakawa ki nga tauiwi.</p> 
 <p><a name="an_12:19">12:19</a> E kore ia e totohe, e kore ia e hamama; e kore ano e rangona tona reo i nga ara;</p> 
 <p><a name="an_12:20">12:20</a> E kore e whatiia porokeretia e ia te kakaho i mangungu, e kore e tineia te muka e whakapaoa ana; kia puta ra ano i a ia te whakawa ki te wikitoria.</p> 
 <p><a name="an_12:21">12:21</a> Ka tumanako hoki nga tauiwi ki tona ingoa.</p> 
 <p><a name="an_12:22">12:22</a> ¶ Me i reira ka kawea mai ki a ia he tangata e nohoia ana e te rewera, he matapo, he wahangu; a whakaorangia ana e ia, no ka korero, ka kite taua matapo, taua wahangu.</p> 
 <p><a name="an_12:23">12:23</a> A ka ohomauri te mano katoa, ka mea, Ehara ianei tenei i te Tama a Rawiri?</p> 
 <p><a name="an_12:24">12:24</a> A, no te rongonga o nga Parihi, ka mea, Ehara i a ia nana i pei nga rewera nei, engari na Perehepura, na te rangatira o nga rewera.</p> 
 <p><a name="an_12:25">12:25</a> A i matau a Ihu ki o ratou whakaaro, ka mea ki a ratou, Ki te tahuri iho tetahi rangatiratanga ki a ia ano, ka kore; ki te tahuri iho hoki ki a ia ano tetahi pa, tetahi whare ranei, e kore e tu:</p> 
 <p><a name="an_12:26">12:26</a> Na, ki te pei a Hatana i a Hatana ano, e tahuri iho ana ki a ia ano; me pehea e tu ai tona rangatiratanga?</p> 
 <p><a name="an_12:27">12:27</a> A, ki te mea na Perehepura taku peinga rewera, na wai te peinga a a koutou tamariki? na ko ratou hei kaiwhakawa mo koutou.</p> 
 <p><a name="an_12:28">12:28</a> Tena, ki te mea na te Wairua o te Atua taku peinga rewera, ina, kua tae noa mai te rangatiratanga o te Atua ki a koutou.</p> 
 <p><a name="an_12:29">12:29</a> Me pehea oti ka tomo ai te tangata ki te whare o te tangata kaha, ka pahua ai i ona taonga, ki te kore ia e matua here i taua tangata kaha? ko reira pahua ai i tona whare.</p> 
 <p><a name="an_12:30">12:30</a> Ko te tangata ehara i te hoa noku, he hoariri ia ki ahau; ko te tangata kahore e kohikohi tahi maua, e titaritari ana.</p> 
 <p><a name="an_12:31">12:31</a> Koia ahau ka mea nei ki a koutou, Ko nga hara katoa me nga kohukohu, a te tangata e murua: tena ko te kohukohu ki te Wairau Tapu e kore e murua.</p> 
 <p><a name="an_12:32">12:32</a> Ki te korero whakahe hoki tetahi mo te Tama a te tangata, e murua tana: tena ki te korero whakahe tetahi mo te Wairua Tapu, e kore e murua tana i tenei ao, e kore ano i tera atu.</p> 
 <p><a name="an_12:33">12:33</a> Meinga ranei te rakau kia pai, a pai iho ona hua; meinga ranei te rakau kia kino, a kino iho ona hua; ma nga hua hoki ka mohiotia ai te rakau.</p> 
 <p><a name="an_12:34">12:34</a> E te uri nakahi, me pehea ka korero pai ai koutou, te hunga kino? he purenatanga hoki no te ngakau nga kupu a te mangai.</p> 
 <p><a name="an_12:35">12:35</a> Ko te tangata pai he pai ana e whakaputa ai i roto i nga taonga pai o te ngakau: ko te tangata kino hoki he kino ana e whakaputa ai i roto i nga taonga kino.</p> 
 <p><a name="an_12:36">12:36</a> Na ko taku kupu tenei ki a koutou, Me korero e nga tangata, i te ra whakawa, te tikanga o nga kupu pokanoa katoa e puaki i a ratou.</p> 
 <p><a name="an_12:37">12:37</a> Ma au kupu hoki koe ka whakatikaia ai, ma au kupu ano ka tau ai te he ki a koe.</p> 
 <p><a name="an_12:38">12:38</a> ¶ Me i reira ka ki etahi o nga karaipi, o nga Parihi, ka mea, E te Kaiwhakaako, e mea ana matou kia kite i tetahi tohu i a koe.</p> 
 <p><a name="an_12:39">12:39</a> Na ka whakahoki ia, ka mea ki a ratou, E rapu ana te whakatupuranga kino, puremu, i tetahi tohu; a e kore tetahi tohu e hoatu, ko te tohu anake o Hona poropiti:</p> 
 <p><a name="an_12:40">12:40</a> E toru hoki nga ra o Hona, e toru nga po i roto i te kopu o te tohora; waihoki ka toru nga ra, ka toru nga po o te Tama a te tangata ki te manawa o te whenua.</p> 
 <p><a name="an_12:41">12:41</a> E ara nga tangata o Ninewe me tenei whakatupuranga i te whakawakanga, e whakatau i te he ki a ratou: i ripeneta hoki ratou i te kauwhau a Hona; a tenei tetahi he nui ki i a Hona.</p> 
 <p><a name="an_12:42">12:42</a> E ara te kuini o te tonga me tenei whakatupuranga i te whakawakanga, e whakatau i te he ki a ratou: i haere mai hoki ia i nga pito o te whenua ki te whakarongo ki nga whakaaro nui o Horomona; a tenei tetahi he nui ke i a Horomona.</p> 
 <p><a name="an_12:43">12:43</a> Ka puta mai te wairua poke i roto i te tangata, ka haereere ra nga wahi maroke rapu okiokinga ai, a te kitea.</p> 
 <p><a name="an_12:44">12:44</a> Ka mea ia, Ka hoki ahau ki toku whare i puta mai ia ahau; a, no te taenga atu, rokohanga atu e takoto kau ana, oti rawa te tahi, te whakapai.</p> 
 <p><a name="an_12:45">12:45</a> Na ka haere ia, ka tango i etahi atu wairua tokowhitu hei hoa mona, he kino noa atu i a ia, ka tomo ratou, ka noho ki reira; a kino atu i te timatanga te whakamutunga ki taua tangata. Tera ano e pera tenei whakatupuranga kino.</p> 
 <p><a name="an_12:46">12:46</a> ¶ I a ia ano e korero ana ki te mano, na, ko tona whaea ratou ko ona teina e tu ana i waho, e whai ana kia korero ki a ia.</p> 
 <p><a name="an_12:47">12:47</a> A ka mea tetahi ki a ia, Na, tou whaea me ou teina te tu mai nei i waho, e whai ana kia korero ki a koe.</p> 
 <p><a name="an_12:48">12:48</a> Na ka whakahoki ia, ka mea ki te tangata i korero ki a ia, Ko wai toku whaea? ko wai hoki oku teina?</p> 
 <p><a name="an_12:49">12:49</a> Na ka totoro tona ringa ki ana akonga, ka mea, Na, toku whaea, oku teina!</p> 
 <p><a name="an_12:50">12:50</a> Ki te meatia hoki e tetahi ta toku Matua i te rangi e pai ai, hei teina ia ki ahau, hei tuahine, hei whaea.</p> 
 <p><a name="an_13:1">13:1</a> ¶ taua ra i haere atu a Ihu i te whare, ka noho ki te taha o te moana.</p> 
 <p><a name="an_13:2">13:2</a> Na he rahi he hui i huihui ki a ia, a ka eke ia ki te kaipuke noho ai; i te takutai ano te hui katoa e tu ana.</p> 
 <p><a name="an_13:3">13:3</a> A he maha ana korero ki a ratou, he mea whakarite; i mea ia, Na i haere te kairui ki te rui;</p> 
 <p><a name="an_13:4">13:4</a> A, i a ia e rui ana, ka ngahoro etahi o nga purapura ki te taha o te ara, a, ko te rerenga mai o nga manu, kainga ake:</p> 
 <p><a name="an_13:5">13:5</a> Ko etahi i ngahoro ki nga wahi kamaka, ki nga wahi kihai i nui te oneone: na pihi tonu ake, kahore hoki i hohonu te oneone:</p> 
 <p><a name="an_13:6">13:6</a> A, no te whitinga o te ra, ngaua iho; a, no te mea kahore he putake, memenge noa iho:</p> 
 <p><a name="an_13:7">13:7</a> Ko etahi i ngahoro ki roto ki nga tataramoa; a, no te tupunga ake o nga tataramoa, kowaowaotia ana nga purapura:</p> 
 <p><a name="an_13:8">13:8</a> Ko etahi i ngahoro ki te oneone pai, a ka hua, no etahi kotahi rau, no etahi e ono tekau, no etahi e toru tekau.</p> 
 <p><a name="an_13:9">13:9</a> Ki te whai taringa tetahi hei whakarongo, kia rongo ia.</p> 
 <p><a name="an_13:10">13:10</a> A ka haere nga akonga, ka mea ki a ia, He aha koe i korero whakarite tonu ai ki a ratou?</p> 
 <p><a name="an_13:11">13:11</a> Na, ka whakahoki ia ki a ratou, ka mea, No te mea kua hoatu ki a koutou te matauranga ki nga mea ngaro o te rangatiratanga o te rangi, ki a ratou ia kahore i hoatu.</p> 
 <p><a name="an_13:12">13:12</a> Ki te whai mea hoki tetahi, ka hoatu ano ki a ia, a ka maha atu ana: ki te kahore ia he mea a tetahi, ka tangohia i a ia ana ake.</p> 
 <p><a name="an_13:13">13:13</a> Na reira enei kupu whakarite aku ki a ratou; no te mea kite rawa ratou, a kahore e kite; rongo rawa, kahore hoki e matau.</p> 
 <p><a name="an_13:14">13:14</a> A ka rite i a ratou te poropititanga a Ihaia, e mea nei, Rongo noa koutou, kahore e matau; titiro noa koutou, kahore e kite:</p> 
 <p><a name="an_13:15">13:15</a> Kua matotoru hoki te ngakau o tenei iwi, kua puhoi nga taringa ki te whakarongo, ko nga kanohi kua oti te whakamoe e ratou; kei kite o ratou kanohi, kei rongo nga taringa, a ka matau te ngakau, na ka tahuri ratou a ka whakaorangia e ahau.</p> 
 <p><a name="an_13:16">13:16</a> Ka koa ia o koutou kanohi, no te mea ka kite: o koutou taringa hoki, no te mea ka rongo.</p> 
 <p><a name="an_13:17">13:17</a> He pono hoki taku e mea nei ki a koutou, He tokomaha nga poropiti me nga tangata tika i hiahia kia kite i nga mea e kite nei koutou, a kahore i kite; kia rongo hoki i nga mea e rongo nei koutou, a kahore i rongo.</p> 
 <p><a name="an_13:18">13:18</a> Na whakarongo ki te kupu i whakaritea ki te kairui.</p> 
 <p><a name="an_13:19">13:19</a> Ki te rongo tetahi ki te kupu o te rangatiratanga, a e kore e matau, na ka haere mai te wairua kino, ka kapo i te mea ka oti na te rui ki tona ngakau. Ko te tangata tenei i nga purapura i te taha o te ara.</p> 
 <p><a name="an_13:20">13:20</a> Ko te tangata ia i nga purapura i nga wahi kohatu, ko te tangata i rongo ki te kupu, a hohoro tonu te tango, hari tonu;</p> 
 <p><a name="an_13:21">13:21</a> Otiia kahore ona pakiaka i roto i a ia, e mau noa ana mo te wa poto: a, no te panga o te whakapawera, o te whakatoi ranei, mo te kupu, na he tonu iho.</p> 
 <p><a name="an_13:22">13:22</a> Ko te tangata i nga purapura i waenga tataramoa, ko te tangata tena i rongo ki te kupu; a, ko te whakaaronga ki tenei ao, me te hangaru o nga taonga, hei whakakowaowao i te kupu, a kore ake he hua.</p> 
 <p><a name="an_13:23">13:23</a> Ko te tangata ia i nga purapura i te oneone pai, ko te tangata e rongo ana ki te kupu, a e matau ana; a ka whai hua, ea ake, no tetahi kotahi rau, no tetahi e ono tekau, no tetahi e toru tekau.</p> 
 <p><a name="an_13:24">13:24</a> ¶ Tenei ake ano tetahi kupu whakarite i maka e ia ki a ratou, i mea ia, Ka rite te rangatiratanga o te rangi ki tetahi tangata i rui i te purapura pai ki tana mara:</p> 
 <p><a name="an_13:25">13:25</a> A, i nga tangata e moe ana, ka haere mai tona hoariri, ruia iho he taru kino ki waenga witi, a haere ana.</p> 
 <p><a name="an_13:26">13:26</a> A, no ka pihi ake te rau, ka hua, katahi ka kitea hoki nga taru.</p> 
 <p><a name="an_13:27">13:27</a> Na ka haere mai nga pononga a taua rangatira, ka mea ki a ia, E mara, kihai ianei koe i rui i te purapura pai ki tau mara? No hea ra ona taru?</p> 
 <p><a name="an_13:28">13:28</a> Na ka ki atu ia ki a ratou, Na te hoariri tenei i mea. Katahi ka mea nga pononga ki a ia, E pai ranei koe kia haere matou ki te whakawhaiti i aua taru?</p> 
 <p><a name="an_13:29">13:29</a> A ka mea ia, Kahore; kei hutia ngatahitia te witi ina whakawhaititia nga taru.</p> 
 <p><a name="an_13:30">13:30</a> Tukua kia tupu tahi, a taea noatia te kotinga; a i te wa o te kotinga ka mea ahau ki nga kaikokoti, Matua whakawhaiti i nga taru, ka paihere ai hei paihere kia tahuna; ko te witi ia me kohi ki toku whare witi.</p> 
 <p><a name="an_13:31">13:31</a> Tenei ake ano tetahi kupu whakarite i maka e ia ki a ratou, i mea ia, He rite te rangatiratanga o te rangi ki te pua nani, i kawea e te tangata, i ruia ki tana mara:</p> 
 <p><a name="an_13:32">13:32</a> He iti rawa ia i nga purapura katoa: a ka tupu, ko ia te nui rawa o nga otaota, a whakarakau ana, no ka rere mai nga manu o te rangi, ka noho ki ona manga.</p> 
 <p><a name="an_13:33">13:33</a> Tenei ake ano tetahi kupu whakarite i korerotia e ia ki a ratou, He rite te rangatiratanga o te rangi ki te rewena i tangohia e tetahi wahine, a whaongia ana ki roto ki nga mehua paraoa e toru, no ka rewenatia katoatia.</p> 
 <p><a name="an_13:34">13:34</a> Ko enei mea katoa i korerotia e Ihu ki te mano, he mea whakarite; a heoi ano ana kupu ki a ratou he kupu whakarite anake:</p> 
 <p><a name="an_13:35">13:35</a> I rite ai ta te poropiti i korero ai, i mea ai, E puaki i toku mangai nga kupu whakarite; ka korerotia e ahau nga mea i ngaro no te timatanga ra ano o te ao.</p> 
 <p><a name="an_13:36">13:36</a> Katahi ka mahue i a Ihu te mano, ka tomo ia ki te whare: na ka haere mai ana akonga ki a ia, ka mea, Whakaaturia mai ki a matou te kupu i whakaritea ki nga taru i te mara.</p> 
 <p><a name="an_13:37">13:37</a> Na ka whakahoki ia, ka mea ki a ratou, Ko te kairui o te purapura pai ko te Tama a te tangata;</p> 
 <p><a name="an_13:38">13:38</a> Ko te mara ko te ao; ko te purapura pai ko nga tamariki o te rangatiratanga; nga taru ko nga tamariki a te kino;</p> 
 <p><a name="an_13:39">13:39</a> Ko te hoariri i ruia ai ko te rewera; te kotinga ko te mutunga o te ao; nga kaikokoti ko nga anahera.</p> 
 <p><a name="an_13:40">13:40</a> Na e huihuia ana nga taru, e tahuna ana ki te ahi; ka pera ano i te mutunga o tenei ao.</p> 
 <p><a name="an_13:41">13:41</a> Ka tono te Tama a te tangata i ana anahera ki te huihui i roto i tona rangatiratanga i nga mea katoa e tutuki ai te waewae, i nga kaimahi ano i te kino;</p> 
 <p><a name="an_13:42">13:42</a> A ka maka e ratou ki roto ki te oumu ahi; ko te wahi tera o te tangi me te tetea o nga niho.</p> 
 <p><a name="an_13:43">13:43</a> Ko reira te hunga tika whiti ai me te ra i te rangatiratanga o to ratou Matua. Ki te whai taringa tetahi hei whakarongo, kia rongo ia.</p> 
 <p><a name="an_13:44">13:44</a> ¶ He rite ano te rangatiratanga o te rangi ki te taonga i huna ki te mara; no te kitenga a tetahi tangata, na ka huna e ia, a haere ana, he koa hoki nona, na hokona ana ana mea katoa, a hokona ana mai taua mara mana.</p> 
 <p><a name="an_13:45">13:45</a> He rite ano te rangatiratanga o te rangi ki te kaihokohoko, e rapu ana i nga peara papai:</p> 
 <p><a name="an_13:46">13:46</a> A, no tona kitenga i tetahi peara utu nui, haere ana, hokona ana ana mea katoa, a hokona ana mai taua peara mana.</p> 
 <p><a name="an_13:47">13:47</a> He rite ano te rangatiratanga o te rangi ki te kupenga i tukua ki te moana, a haoa ana he ika o ia ahua, o ia ahua:</p> 
 <p><a name="an_13:48">13:48</a> A, ka ki, ka kumea ki uta, a noho ana, kohikohia ana nga ika papai ki nga kete, ko nga mea kikino ia i akiritia ki waho.</p> 
 <p><a name="an_13:49">13:49</a> Ka pera ano a te mutunga o te ao: ka haere nga anahera, ka wehewehe i te hunga kino i roto i te hunga tika,</p> 
 <p><a name="an_13:50">13:50</a> A ka maka i a ratou ki roto ki te oumu ahi: ko te wahi tera o te tangi, o te tetea o nga niho.</p> 
 <p><a name="an_13:51">13:51</a> Ka mea a Ihu ki a ratou, Kua matau ranei koutou ki enei mea katoa? Ka mea ratou ki a ia, Ae, e te Ariki.</p> 
 <p><a name="an_13:52">13:52</a> Na ka mea ia ki a ratou, Koia te karaipi, i akona ki te rangatiratanga o te rangi, i rite ai ki tetahi rangatira whare e whakaputa mai ana i nga mea hou, i nga mea tawhito, i roto i tana toa.</p> 
 <p><a name="an_13:53">13:53</a> ¶ A, ka mutu enei kupu whakarite a Ihu, ka haere atu ia i reira.</p> 
 <p><a name="an_13:54">13:54</a> A, ka tae ki tona kainga tupu, ka ako i a ratou i roto i to ratou whare karakia, a miharo noa ratou, ka mea, No hea enei whakaaro nui me nga merekara a tenei tangata?</p> 
 <p><a name="an_13:55">13:55</a> Ehara ianei tenei i te tama a te kamura? He teka ianei ko Meri te ingoa o tona whaea? Ko Hemi hoki ratou ko Hohepa, ko Haimona, ko Hura, ona teina?</p> 
 <p><a name="an_13:56">13:56</a> Me ona tuahine, kahore ianei ratou katoa i a tatou nei? No hea ra enei mea katoa a tenei tangata?</p> 
 <p><a name="an_13:57">13:57</a> Heoi ka he ratou ki a ia. Otira ka mea a Ihu ki a ratou, Kei tona kainga, kei tona whare anake te poropiti hapa ai i te honore.</p> 
 <p><a name="an_13:58">13:58</a> A kihai i maha nga merekara i meatia e ia ki reira, i to ratou whakaponokore hoki.</p> 
 <p><a name="an_14:1">14:1</a> ¶ I taua wa ka rongo a Herora te tetaraki ki te rongo o Ihu,</p> 
 <p><a name="an_14:2">14:2</a> A ka mea ki ana pononga, Ko Hoani Kaiiriiri tenei; kua ara mai ia i te hunga mate; a na reira i mahi ai nga merekara i roto i a ia.</p> 
 <p><a name="an_14:3">14:3</a> I hopukia hoki a Hoani e Herora, a hereherea ana e ia, a maka ana ki te whare herehere, he mea hoki na Heroriaha, na te wahine a tona tuakana, a Piripi.</p> 
 <p><a name="an_14:4">14:4</a> I mea hoki a Hoani ki a ia, E kore e tika kia riro ia i a koe.</p> 
 <p><a name="an_14:5">14:5</a> A, i a ia e mea ana ki te whakamate i a ia, ka wehi i te mano; ki ta ratou hoki he poropiti ia.</p> 
 <p><a name="an_14:6">14:6</a> Otira i te taenga ki te ra whanau o Herora, ka kanikani te tamahine a Heroriaha i waenganui i a ratou, a ka ahuareka a Herora.</p> 
 <p><a name="an_14:7">14:7</a> Katahi ia ka mea ki a ia, oati rawa, kia hoatu ki a ia tana mea e tono ai.</p> 
 <p><a name="an_14:8">14:8</a> Na, he mea whakakiki ia na tona whaea, ka mea, Homai ki konei ki ahau i runga i te rihi te matenga o Hoani Kaiiriiri.</p> 
 <p><a name="an_14:9">14:9</a> Heoi ka pouri te kingi: otiia i whakaaro ia ki te oati, ki te hunga hoki e noho tahi ana me ia, a ka mea kia hoatu.</p> 
 <p><a name="an_14:10">14:10</a> Na ka tono tangata ia, a poutoa ana te matenga o Hoani i roto i te whare herehere.</p> 
 <p><a name="an_14:11">14:11</a> A i mauria tona matenga i runga i te rihi, i hoatu ki te kotiro: kawea atu ana e ia ki tona whaea.</p> 
 <p><a name="an_14:12">14:12</a> Na ka haere ana akonga, ka tango i te tinana, a tanumia ana e ratou, a haere ana, korero ana ki a Ihu.</p> 
 <p><a name="an_14:13">14:13</a> ¶ Na, i te rongonga o Ihu, ka haere atu ia i reira ra te kaipuke ki te koraha, ki te wahi motu ke: a, no ka rongo te mano, ka aru i a ia ra uta i roto i nga pa.</p> 
 <p><a name="an_14:14">14:14</a> A ka puta atu a Ihu, ka kite i te huihuinga nui, ka aroha ia ki a ratou, a whakaorangia ana e ia o ratou turoro.</p> 
 <p><a name="an_14:15">14:15</a> A, no ka ahiahi, ka haere atu ana akonga ki a ia, ka mea, He wahi koraha tenei, kua heke noa atu te ra; tonoa atu te mano, kia haere ai ratou ki nga kainga ki te hoko kai ma ratou.</p> 
 <p><a name="an_14:16">14:16</a> Ano ra ko Ihu ki a ratou, Kahore he mea e haere ai ratou; ma koutou e hoatu he kai ma ratou.</p> 
 <p><a name="an_14:17">14:17</a> Ka mea ratou ki a ia, Heoi ano a matou i konei, e rima nga taro, e rua hoki nga ika.</p> 
 <p><a name="an_14:18">14:18</a> Na ka mea ia, Mauria mai ki konei ki ahau.</p> 
 <p><a name="an_14:19">14:19</a> Na ka mea ia ki te mano kia noho ki runga i te tarutaru, ka mau i nga taro e rima, i nga ika hoki e rua, ka titiro ki runga ki te rangi, ka whakapai, ka whawhati, a hoatu ana e ia nga taro ki nga akonga, a na nga akonga ki te mano.</p> 
 <p><a name="an_14:20">14:20</a> A kai katoa ana ratou, a ka makona: a kotahi tekau ma rua nga kete i kohia ake e ratou, ki tonu i nga whatiwhatinga i toe.</p> 
 <p><a name="an_14:21">14:21</a> Ko te hunga i kai ra me te mea e rima mano nga tane, haunga nga wahine me nga tamariki.</p> 
 <p><a name="an_14:22">14:22</a> ¶ Na akiaki tonu a Ihu i ana akonga kia eke ki te kaipuke, kia whakawhiti i mua i a ia ki tawahi, i a ia e tuku ana i nga mano kia haere.</p> 
 <p><a name="an_14:23">14:23</a> A, ka oti te mano te tuku, ka kake ia ki runga ki te maunga ki te wahi motu ke ki te inoi: na kua ahiahi, a ko ia anake i reira.</p> 
 <p><a name="an_14:24">14:24</a> Na, tera te kaipuke te akina ra e te ngaru i waenga moana: i he hoki te hau.</p> 
 <p><a name="an_14:25">14:25</a> A i te wha o nga mataaratanga o te po ka haere a Ihu ki a ratou, i haere maori i runga i te moana.</p> 
 <p><a name="an_14:26">14:26</a> A, i te kitenga o nga akonga i a ia e haere ana i runga i te moana, ka ihiihi, ka mea, He wairua; ka aue i te wehi.</p> 
 <p><a name="an_14:27">14:27</a> Na kua hohoro te korero a Ihu ki a ratou, te mea, Kia manawanui, ko ahau tenei; aua e wehi.</p> 
 <p><a name="an_14:28">14:28</a> Na ka whakahoki a Pita ki a ia, ka mea, E te Ariki, ki te mea ko koe tena, kiia mai ahau kia haere atu ki a koe i runga i te wai.</p> 
 <p><a name="an_14:29">14:29</a> Na ka mea ia, Haere mai. A ka marere atu a Pita i te kaipuke, ka haere i runga i te wai, kia tae ai ki a Ihu.</p> 
 <p><a name="an_14:30">14:30</a> Otira ka kite ia i te hau e kaha ana, ka wehi; a ka timata te totohu, ka karanga ake, ka mea, Ahau, e te Ariki, whakaorangia.</p> 
 <p><a name="an_14:31">14:31</a> Hohoro tonu te totoro o te ringa o Ihu, ka hopu i a ia, ka mea ki a ia, E te tangata whakapono iti, he aha koe i ngakau rua ai?</p> 
 <p><a name="an_14:32">14:32</a> Ano ka eke raua ki te kaipuke, mutu pu te hau.</p> 
 <p><a name="an_14:33">14:33</a> Na ka haere mai te hunga i runga i te kaipuke, ka koropiko ki a ia, ka mea, He pono ko te Tama koe a te Atua.</p> 
 <p><a name="an_14:34">14:34</a> ¶ A, i to ratou whitinga atu, ka tae ki te whenua o Kenehareta.</p> 
 <p><a name="an_14:35">14:35</a> A, ka mohio nga tangata o taua wahi ki a ia, ka tono tangata puta noa i nga wahi tutata katoa o reira, hei kawe mai i nga turoro katoa ki a ia;</p> 
 <p><a name="an_14:36">14:36</a> Ka inoi ki a ia kia pa kau ratou ki te taniko o tona kakahu; a ora ake nga tangata katoa i pa.</p> 
 <p><a name="an_15:1">15:1</a> ¶ Na ka haere ki a Ihu etahi karaipi me etahi Parihi no Hiruharama, ka mea,</p> 
 <p><a name="an_15:2">15:2</a> He aha au akonga ka takahi ai i te whakarerenga iho a nga kaumatua? Kahore hoki ratou e horoi i o ratou ringa ina kai taro.</p> 
 <p><a name="an_15:3">15:3</a> Na ka whakahoki ia, ka mea ki a ratou, He aha hoki i waiho ai e koutou ta koutou whakarerenga iho hei takahi mo ta te Atua kupu ako?</p> 
 <p><a name="an_15:4">15:4</a> I mea hoki te Atua, Whakahonoretia tou papa me tou whaea: a, Ki te kohukohu hoki tetahi i tona papa, i tona whaea ranei kia mate ia, mate rawa.</p> 
 <p><a name="an_15:5">15:5</a> Ko koutou ia hei mea, Ki te mea tetahi ki tona papa, ki tona whaea ranei, Ko taku mea hei atawhainga mou kua tapaea atu ki te Atua;</p> 
 <p><a name="an_15:6">15:6</a> Na kaua ia e whakahonore i tona papa. Heoi waiho ana e koutou ta koutou whakarerenga iho hei whakakahore i te kupu a te Atua.</p> 
 <p><a name="an_15:7">15:7</a> E te hunga tinihanga, tika rawa ta Ihaia i poropiti ai mo koutou, i mea ai,</p> 
 <p><a name="an_15:8">15:8</a> Te iwi nei ko o ratou ngutu hei whakahonore moku; matara noa atu ia i ahau o ratou ngakau.</p> 
 <p><a name="an_15:9">15:9</a> Maumau karakia noa ratou ki ahau, ko ta ratou nei hoki e whakaako ai ko nga whakahau a te tangata.</p> 
 <p><a name="an_15:10">15:10</a> ¶ A karangatia ana e ia te mano ki a ia, ka mea ki a ratou, Kia rongo, kia matau:</p> 
 <p><a name="an_15:11">15:11</a> E kore te tangata e poke i te mea e tapoko ana ki te mangai; engari te mea e puta mai ana i roto i te mangai, ma tena e poke ai te tangata.</p> 
 <p><a name="an_15:12">15:12</a> Me i reira ka haere ana akonga, ka mea ki a ia, E mohio ana ranei koe i he nga Parihi i to ratou rongonga i taua kupu?</p> 
 <p><a name="an_15:13">15:13</a> Na ka whakahoki ia ka mea, Ka hutia nga mahuri katoa kihai i whakatokia e toku Matua i te rangi.</p> 
 <p><a name="an_15:14">15:14</a> Waiho atu ratou: he matapo ratou e arahi ana i te matapo. Ki te arahina te matapo e te matapo, ka taka tahi raua ki te waikeri.</p> 
 <p><a name="an_15:15">15:15</a> Ka whakahoki a Pita, ka mea ki a ia, Whakaaturia ki a matou tenei kupu whakarite.</p> 
 <p><a name="an_15:16">15:16</a> Ka mea a Ihu, Kei te kuware tonu ano koutou?</p> 
 <p><a name="an_15:17">15:17</a> Kiano koutou i matau noa, ko nga mea katoa e tapoko atu ana ki te mangai ka riro ki roto ki te kopu, a e akiritia ana ki te poka?</p> 
 <p><a name="an_15:18">15:18</a> Tena ko nga mea e puta mai ana i te mangai e haere ake ana i te ngakau; ma ena e poke ai te tangata.</p> 
 <p><a name="an_15:19">15:19</a> No roto hoki no te ngakau te putanga ake o nga whakaaro kino, o nga kohuru, o nga puremu, o nga moepuku, o nga tahae, o nga whakapae teka, o nga kohukohu:</p> 
 <p><a name="an_15:20">15:20</a> Ko nga mea enei e noa ai te tangata: tena ko te kai me nga ringa kihai i horoia, e kore te tangata e noa i tena.</p> 
 <p><a name="an_15:21">15:21</a> ¶ A ka haere atu a Ihu i reira, ka anga ki nga wahi o Taira, o Hairona.</p> 
 <p><a name="an_15:22">15:22</a> Na, ko te haerenga mai i aua wahi o tetahi wahine, he Kanaani, ka karanga ki a ia, ka mea, E te Ariki, e te Tama a Rawiri, kia aroha ki ahau; ko taku tamahine e ngaua kinotia ana e te rewera.</p> 
 <p><a name="an_15:23">15:23</a> A kahore ana kupu i whakahoki ai ki a ia. Na ka haere mai ana akonga, ka tohe ki a ia, ka mea, Tonoa kia haere; e karanga ana hoki i muri i a tatou.</p> 
 <p><a name="an_15:24">15:24</a> Otira ka whakahoki ia, ka mea, Heoi nga mea i tonoa mai ai ahau, ko nga hipi ngaro o te whare o Iharaira.</p> 
 <p><a name="an_15:25">15:25</a> Ka haere tonu mai tera, ka koropiko ki a ia, ka mea, E te Ariki, kia puta tou whakaaro ki ahau.</p> 
 <p><a name="an_15:26">15:26</a> Na ka whakahoki ia, ka mea, Ehara i te tika kia tangohia te taro a nga tamariki, kia maka ma nga kuri.</p> 
 <p><a name="an_15:27">15:27</a> Ka mea tera, Ae ra, e te Ariki: e kai ana ano nga kuri i nga kongakonga e ngahoro iho ana i te tepu a o ratou rangatira.</p> 
 <p><a name="an_15:28">15:28</a> Katahi ka whakahoki a Ihu, ka mea ki a ia, E tai, nui atu tou whakapono: waiho i tau i pai ai. A ora ake tana tamahine i taua wa pu ano.</p> 
 <p><a name="an_15:29">15:29</a> ¶ Na ka whakatika a Ihu i reira, ka haere ki te taha o te moana o Kariri: a kake ana ki te maunga, noho ana i reira.</p> 
 <p><a name="an_15:30">15:30</a> He rahi hoki te hui i haere ki a ia, i a ratou ano nga kopa, nga matapo, nga wahangu, nga mutu, me te tini ke atu, a tukua iho e ratou ki nga waewae o Ihu; a whakaorangia ana ratou e ia:</p> 
 <p><a name="an_15:31">15:31</a> Miharo noa te mano i to ratou kitenga i nga wahangu e korero ana, i nga mutu e ora ana, i nga kopa e haere ana, i nga matapo e titiro ana: a whakakororiatia ana e ratou te Atua o Iharaira.</p> 
 <p><a name="an_15:32">15:32</a> Na ka karangatia e Ihu ana akonga, ka mea, E aroha ana ahau ki te huihui nei, ka toru nei hoki o ratou ra e noho ana ki ahau, kahore hoki a ratou kai: e kore ahau e pai ki tona pukutia kei hemo ki te ara.</p> 
 <p><a name="an_15:33">15:33</a> Na ko te meatanga a ana akonga ki a ia, no hea a tatou taro i te koraha, e makona ai tenei ope nui?</p> 
 <p><a name="an_15:34">15:34</a> Na ka mea a Ihu ki a ratou, E hia a koutou taro? Ka mea ratou, E whitu, me nga ika nonohi, torutoru nei.</p> 
 <p><a name="an_15:35">15:35</a> Na ka mea ia ki te mano kia noho ki te whenua;</p> 
 <p><a name="an_15:36">15:36</a> A ka mau ia ki nga taro e whitu, ki nga ika; ka whakawhetai, ka whawhati, a hoatu ana e ia ki nga akonga, a na nga akonga ki te mano.</p> 
 <p><a name="an_15:37">15:37</a> A kai ana ratou katoa, a ka makona: e whitu hoki nga kete i kohia e ratou, ki tonu i nga whatiwhatinga i toe.</p> 
 <p><a name="an_15:38">15:38</a> A, ko te hunga i kai, e wha mano nga tane, haunga nga wahine, nga tamariki.</p> 
 <p><a name="an_15:39">15:39</a> A, ka oti te mano te tono atu e ia, ka eke ia ki te kaipuke; na kua u ki nga wahi o Makarana.</p> 
 <p><a name="an_16:1">16:1</a> ¶ Na ka haere mai nga Parihi me nga Haruki, ka whakamatautau ka tono kia whakakitea e ia ki a ratou tetahi tohu i te rangi.</p> 
 <p><a name="an_16:2">16:2</a> Na ka whakahoki ia, ka mea ki a ratou, Ka ahiahi, ka mea koutou, He paki; ina he whero te rangi.</p> 
 <p><a name="an_16:3">16:3</a> A i te ata, He awha aianei; he whero nei te rangi, e tukupu ana. E te hunga tinihanga, e matau ana koutou ki te titiro ki te mata o te rangi; te taea e koutou nga tohu o nga taima.</p> 
 <p><a name="an_16:4">16:4</a> E rapu tohu ana te whakatupuranga kino, puremu; a heoi ano tohu e hoatu ki a ratou ko te tohu o Hona poropiti. Na whakarerea ana ratou e ia, a haere ana.</p> 
 <p><a name="an_16:5">16:5</a> ¶ A ka u nga akonga ki tera taha, kua wareware ki te mau taro atu.</p> 
 <p><a name="an_16:6">16:6</a> Na ka mea a Ihu ki a ratou, Kia mahara kia tupato i te rewena a nga Parihi, a nga Haruki.</p> 
 <p><a name="an_16:7">16:7</a> A ka korerorero ratou ki a ratou ano, ka mea, No te mea kahore tatou i mau taro mai.</p> 
 <p><a name="an_16:8">16:8</a> A ka mohio a Ihu, ka mea ki a ratou, He aha koutou ka korerorero ai ki a koutou, e te hunga whakapono iti, no te mea kihai i maua mai he taro e koutou?</p> 
 <p><a name="an_16:9">16:9</a> Kiano koutou i matau noa, kiano koutou i mahara ki nga taro e rima a nga mano e rima, ki te maha hoki o nga kete i riro i a koutou?</p> 
 <p><a name="an_16:10">16:10</a> Ki nga taro hoki e whitu a nga mano e wha, ki te maha ano o nga kete i riro i a koutou?</p> 
 <p><a name="an_16:11">16:11</a> He aha koutou te matau ai, ehara i te mea mo te taro taku i mea ai ki a koutou, kia tupato i te rewena a nga Parihi, a nga Haruki?</p> 
 <p><a name="an_16:12">16:12</a> Katahi ratou ka matau kihai ia i mea kia tupato i te rewena o te taro, engari i te ako a nga Parihi, a nga Haruki.</p> 
 <p><a name="an_16:13">16:13</a> ¶ Ka tae a Ihu ki nga wahi o Hiharia Piripai, ka ui ia ki ana akonga, ka mea, Ko wai ra ahau, te Tama a te tangata, ki ta nga tangata ki?</p> 
 <p><a name="an_16:14">16:14</a> Na ka mea ratou, Ki ta etahi ko Hoani Kaiiriiri; ki ta etahi ko Iraia; ki ta etahi ko Heremaia, ko tetahi ranei o nga poropiti.</p> 
 <p><a name="an_16:15">16:15</a> Ka mea ia ki a ratou, A ki ta koutou ko wai ahau?</p> 
 <p><a name="an_16:16">16:16</a> Na ka whakahoki a Haimona Pita, ka mea, Ko te Karaiti koe, ko te Tama a te Atua ora.</p> 
 <p><a name="an_16:17">16:17</a> Na ka whakahoki a Ihu, ka mea ki a ia, Ka koa koe, e Haimona Parahona: ehara hoki i te kikokiko, i te toto, nana tenei i whakakite ki a koe, engari na toku Matua i te rangi.</p> 
 <p><a name="an_16:18">16:18</a> Na ko taku kupu ano tenei ki a koe, Ko Pita koe, a ka hanga e ahau taku hahi ki runga ki tenei kamaka; e kore ano e taea taua hahi e nga kuwaha o te reinga.</p> 
 <p><a name="an_16:19">16:19</a> Ka hoatu ano e ahau ki a koe nga ki o te rangatiratanga o te rangi: a ko au e here ai i te whenua e herea ano i te rangi; ko au hoki e wewete ai i te whenua e wetekia ano i te rangi.</p> 
 <p><a name="an_16:20">16:20</a> Me i reira ka whakatupato ia i ana akonga, kia kaua e korerotia e ratou ki te tangata ko te Karaiti ia.</p> 
 <p><a name="an_16:21">16:21</a> ¶ No reira mai ano i timata ai a Ihu te whakaatu ki ana akonga, kua takoto te tikanga kia haere ia ki Hiruharama, a he maha nga mamae e mamae ai ia i nga kaumatua, i nga tohunga nui, i nga karaipi, a ka whakamatea ia, a hei te toru o nga ra ka ara.</p> 
 <p><a name="an_16:22">16:22</a> Na ka mau a Pita ki a ia, ka anga ka whakahe ki tana, ka mea, Aue! kauaka, e te Ariki! kauaka ra tenei e pa ki a koe.</p> 
 <p><a name="an_16:23">16:23</a> Na ka tahuri ia, ka mea ki a Pita, Haere ki muri i ahau, e Hatana: he tutukitanga waewae koe ki ahau: kahore hoki ou ngakau ki nga mea a te Atua, engari ki a te tangata.</p> 
 <p><a name="an_16:24">16:24</a> ¶ Katahi a Ihu ka mea ki ana akonga, Ki te mea tetahi kia haere mai ki te whai i ahau, me whakakahore ia e ia ano, me amo tona ripeka, ka aru ai i ahau.</p> 
 <p><a name="an_16:25">16:25</a> Ki te whai hoki tetahi kia ora, ka mate ano ia; ki te mate tetahi, mona i whakaaro ki ahau, ka kite ano ia i te ora.</p> 
 <p><a name="an_16:26">16:26</a> He aha hoki te pai ki te tangata, ki te riro i a ia te ao katoa, a ka kore he ora mona? He aha hoki ta te tangata e hoatu ai hei utu mona kia ora?</p> 
 <p><a name="an_16:27">16:27</a> Tenei ake hoki ka haere mai te Tama a te tangata, ratou ko ana anahera, i runga i te kororia o tona Matua; a ko reira hoatu ai e ia ki tenei, ki tenei, te utu o tana mahi.</p> 
 <p><a name="an_16:28">16:28</a> He pono taku e mea nei ki a koutou, Tenei ano etahi e tu nei e kore e pangia e te mate, kia kite ra ano i te Tama a te tangata e haere mai ana i runga i tona rangatiratanga.</p> 
 <p><a name="an_17:1">17:1</a> ¶ A ka pahure nga ra e ono, ka mau a Ihu ki a Pita, ki a Hemi raua ko tona teina ko Hoani, na kawea ana ratou e ia ki runga ki tetahi maunga tiketike ki te wahi motu ke.</p> 
 <p><a name="an_17:2">17:2</a> A ka puta ke tona ahua i to ratou aroaro: whiti tonu tona mata me te ra, ma tonu ona kakahu me te marama.</p> 
 <p><a name="an_17:3">17:3</a> Na, ka kitea e ratou a Mohi raua ko Iraia e korerorero ana ki a ia.</p> 
 <p><a name="an_17:4">17:4</a> Katahi ka oho a Pita, ka mea ki a Ihu, E te Ariki, he pai kia noho tatou i konei: ki te pai koe, ma matou e hanga etahi wharau ki konei kia toru; kia kotahi mou, kia kotahi mo Mohi, kia kotahi mo Iraia.</p> 
 <p><a name="an_17:5">17:5</a> I a ia ano e korero ana, na ka taumarumaru iho te kapua marama i runga i a ratou: na he reo no te kapua e mea ana, Ko taku Tama tenei i aroha ai, ko taku i ahuareka ai; whakarongo ki a ia.</p> 
 <p><a name="an_17:6">17:6</a> Ano ka rongo nga akonga, ka takoto tapapa ratou, he nui hoki to ratou wehi.</p> 
 <p><a name="an_17:7">17:7</a> Na ka haere a Ihu, ka pa ki a ratou, ka mea, Whakatika, kaua e wehi.</p> 
 <p><a name="an_17:8">17:8</a> A, no ka ara ake o ratou kanohi, kahore he tangata i kitea e ratou, ko Ihu anake.</p> 
 <p><a name="an_17:9">17:9</a> Na, i a ratou e heke iho ana i te maunga, ka whakatupato a Ihu i a ratou, ka mea, Kaua e korerotia ki te tangata te mea i kitea nei, kia ara ake ra ano te Tama a te tangata i te hunga mate.</p> 
 <p><a name="an_17:10">17:10</a> A ka ui ana akonga ki a ia, ka mea, He aha nga karaipi ka mea ai, ko Iraia kia matua puta mai?</p> 
 <p><a name="an_17:11">17:11</a> Na ka whakahoki a Ihu, ka mea ki a ratou, Ko Iraia ano e matua puta hei whakatika i nga mea katoa;</p> 
 <p><a name="an_17:12">17:12</a> Ko taku ia tenei ki a koutou, Kua tae noa mai a Iraia a kihai ratou i mohio ki a ia, heoi meatia ana e ratou ki a ia ta ratou i pai ai. E pera ano te Tama a te tangata te mamae i a ratou.</p> 
 <p><a name="an_17:13">17:13</a> Katahi ka mohio nga akonga ko Hoani Kaiiriiri tana i korero ai ki a ratou.</p> 
 <p><a name="an_17:14">17:14</a> ¶ A, no ka tae ratou ki te mano, ka haere mai ki a ia tetahi tangata, ka tuturi nga turi ki a ia, ka mea,</p> 
 <p><a name="an_17:15">17:15</a> E te ariki, kia aroha ki taku tana; he haurangi hoki ia, he kino tona mamae: he maha hoki ona hinganga ki te kapura, he maha ki te wai.</p> 
 <p><a name="an_17:16">17:16</a> A i kawea ia e ahau ki au akonga, heoi kihai ia i taea te whakaora e ratou.</p> 
 <p><a name="an_17:17">17:17</a> Na ka oho a Ihu, ka mea, E te uri whakaponokore, parori ke, kia pehea te roa o toku noho ki a koutou? Kia pehea te roa o toku manawanui ki a koutou? Kawea mai ia ki konei, ki ahau.</p> 
 <p><a name="an_17:18">17:18</a> Na ka riria te rewera e Ihu; a puta ana i roto i a ia; a ora ake te tamaiti i taua wa pu ano.</p> 
 <p><a name="an_17:19">17:19</a> Me i reira ka haere puku nga akonga ki a Ihu, ka mea, He aha ra te ahei ai i a matou te pei i a ia ki waho?</p> 
 <p><a name="an_17:20">17:20</a> Na ka mea a Ihu ki a ratou, Na to koutou whakapono iti; he pono hoki taku e mea nei ki a koutou, Ki te mea he whakapono to koutou, pera me to te pua nani te rahi, e mea koutou ki tenei maunga, Neke atu i konei ki tera wahi; a ka neke; kahore hok i he mea e kore e taea e koutou.</p> 
 <p><a name="an_17:21">17:21</a> Otira e kore e puta noa te pena, ma te inoi anake me te nohopuku.</p> 
 <p><a name="an_17:22">17:22</a> ¶ A, i a ratou e noho ana i Kariri, ka mea a Ihu ki a ratou, Meake tukua te Tama a te tangata ki nga ringa o nga tangata:</p> 
 <p><a name="an_17:23">17:23</a> A ka whakamatea e ratou, a i te toru o nga ra ka ara. A nui atu to ratou pouri.</p> 
 <p><a name="an_17:24">17:24</a> ¶ A, no to ratou taenga ki Kaperenauma, ka haere mai ki a Pita nga kaikohikohi i te hawhe hekere, ka mea, E kore ianei tou Kaiwhakaako e homai i te hawhe hekere?</p> 
 <p><a name="an_17:25">17:25</a> Ka mea ia, E hoatu ano. A, no ka tapoko ia ki te whare, ko Ihu kua korero ki a ia, kua mea, E pehea ana tou whakaaro, e Haimona? E tangohia ana e nga kingi o te ao nga takoha taonga me te takoha tangata i a wai? i a ratou ake tama, i a nga tanga ta ke ranei?</p> 
 <p><a name="an_17:26">17:26</a> Ka mea a Pita ki a ia, I a nga tangata ke. Na ko te kianga a Ihu ki a ia, Ha, pena ka haere noa nga tamariki.</p> 
 <p><a name="an_17:27">17:27</a> Ahakoa ra kei whai take he mai ratou ki a tatou, haere ki te moana, piua tetahi matau, a ka eke te ika matamua, tangohia; na, ka whakatuwhera i tona mangai, ka kite ai koe i tetahi moni: tangohia tena, ka hoatu ki a ratou, hei mea moku, mou.</p> 
 <p><a name="an_18:1">18:1</a> ¶ I taua wa ka haere mai nga akonga ki a Ihu, ka mea, Ko wai te nui rawa i te rangatiratanga o te rangi?</p> 
 <p><a name="an_18:2">18:2</a> Na ka karangatia e Ihu tetahi tamaiti nohinohi, ka whakaturia e ia ki waenganui i a ratou,</p> 
 <p><a name="an_18:3">18:3</a> Ka mea, He pono taku e mea nei ki a koutou, Ki te kore koutou e tahuri, a e penei me nga tamariki nonohi, e kore koutou e tomo ki te rangatiratanga o te rangi.</p> 
 <p><a name="an_18:4">18:4</a> Na, ki te whakaiti tetahi i a ia, a ka rite ki tenei tamaiti nohinohi, ko ia te nui rawa i te rangatiratanga o te rangi.</p> 
 <p><a name="an_18:5">18:5</a> A, ki te manako tetahi ki tetahi tamaiti nohinohi penei, he whakaaro hoki ki toku ingoa, e manako ana ki ahau.</p> 
 <p><a name="an_18:6">18:6</a> Tena ko tenei, ka he i tetahi tangata tetahi o enei mea nonohi e whakapono nei ki ahau, nui ke te pai ki a ia me i whakawerewerea ki tona kaki te kohatu mira kaihe, me i pungaia ia ki te rire o te moana.</p> 
 <p><a name="an_18:7">18:7</a> ¶ Aue te mate mo te ao i nga take he! kua tino takoto rawa hoki he putanga mo nga take he; otiia aue te mate no tera tangata e puta ai te take he!</p> 
 <p><a name="an_18:8">18:8</a> Ki te he koe i tou ringa, i tou waewae ranei, poutoa, maka atu: pai ke hoki mou te tomo ki te ora he kopa, he ringa mutu, i te maka ki te ahi ka tonu, he ringa rua, he waewae rua.</p> 
 <p><a name="an_18:9">18:9</a> Ki te he hoki koe i tou kanohi, tikarohia, maka atu: pai ke hoki mou te tomo kanohi tahi ki te ora, i te maka kanohi rua ki te kapura o Kehena.</p> 
 <p><a name="an_18:10">18:10</a> Kia mahara kei whakahawea ki tetahi o enei mea nohinohi: ko taku kupu hoki tenei ki a koutou, E titiro tonu ana o ratou anahera i te rangi ki te kanohi o toku Matua i te rangi.</p> 
 <p><a name="an_18:11">18:11</a> I haere mai hoki te Tama a te tangata ki te whakaora i te mea i ngaro.</p> 
 <p><a name="an_18:12">18:12</a> Pehea to koutou whakaaro? ki te mea he rau nga hipi a tetahi tangata, a ka kotiti ke tetahi, e kore ianei e waiho e ia nga iwa tekau ma iwa, ka haere i runga i nga maunga, rapu ai i te mea i kotiti ke?</p> 
 <p><a name="an_18:13">18:13</a> A, ki te kitea, he pono taku e mea nei ki a koutou, tera atu, tona hari ki taua hipi, i te hari ki nga iwa tekau ma iwa kihai i kotiti ke.</p> 
 <p><a name="an_18:14">18:14</a> Waihoki kahore he ngakau o to koutou Matua i te rangi kia ngaro tetahi o enei mea nonohi.</p> 
 <p><a name="an_18:15">18:15</a> ¶ A, ki te hara tou teina ki a koe, haere, korerotia tona hara ki a ia, korua anake: ki te whakarongo ia ki a koe, ka riro i a koe tou teina.</p> 
 <p><a name="an_18:16">18:16</a> A, ki te kore ia e whakarongo, kawea atu hei hoa mou kia kotahi, kia tokorua ranei, kia mau ai nga kupu katoa i nga mangai o nga kaiwhakarongo tokorua, tokotoru ranei.</p> 
 <p><a name="an_18:17">18:17</a> A, kite pake ia ki a raua, korerotia ki te hahi: a ki te pake ano ia ki te hahi, me waiho e koe hei tautangata, hei pupirikana.</p> 
 <p><a name="an_18:18">18:18</a> He pono taku e mea nei ki a koutou, Ko a koutou e here ai i te whenua e herea ano ki te rangi: ko a koutou e wewete ai i te whenua e wetekia ano ki te rangi.</p> 
 <p><a name="an_18:19">18:19</a> Tenei ano taku kupu ki a koutou, Ki te mea ka tokorua o koutou e rite tahi ana nga whakaaro i te whenua mo tetahi mea e inoi ai raua, e meinga ano mo raua e toku Matua i te rangi.</p> 
 <p><a name="an_18:20">18:20</a> Na, ko te wahi e whakaminea ai te hunga tokorua, tokotoru ranei, he whakaaro ki toku ingoa, kei reira ahau kei waenganui i a ratou.</p> 
 <p><a name="an_18:21">18:21</a> ¶ Katahi ka haere a Pita ki a ia, ka mea, E te Ariki, kia hia nga haranga o toku teina ki ahau, me taku whakarere noa iho i tona hara? kia whitu?</p> 
 <p><a name="an_18:22">18:22</a> Ka mea a Ihu ki a ia, E kore ahau e mea ki a koe, Kia whitu: engari, Kia whitu tekau whitu.</p> 
 <p><a name="an_18:23">18:23</a> Koia ka rite ai te rangatiratanga o te rangi ki tetahi kingi, i mea kia korerotia ki a ia ana moni e ana pononga.</p> 
 <p><a name="an_18:24">18:24</a> A, ka timata ia te ui, ka kawea ki a ia he tangata, tekau mano nga taranata i a ia.</p> 
 <p><a name="an_18:25">18:25</a> A te whai rawa ia hei utu, ka mea tona ariki kia hokona ia, tana wahine me ana tamariki, me ana taonga katoa, hei whakautu.</p> 
 <p><a name="an_18:26">18:26</a> Na ka tapapa iho taua pononga, ka koropiko ki a ia, ka mea, E te Ariki, kia ata hanga ki ahau, a ka utua katoatia e ahau ki a koe.</p> 
 <p><a name="an_18:27">18:27</a> Na ka oho i te aroha te ariki o taua pononga, tuku ana i a ia, a whakarerea noatia iho e ia ana moni tarewa.</p> 
 <p><a name="an_18:28">18:28</a> Heoi te putanga o taua pononga ki waho, ka kite i tetahi o ona hoa pononga, kotahi rau ana pene i a ia: na hopukia ana e ia, notia iho te kaki, me te ki ano, Utua taku nama.</p> 
 <p><a name="an_18:29">18:29</a> Heoi tapapa ana tona hoa pononga ki ona waewae, ka inoi ka a ia, ka mea, Kia ata hanga ki ahau, a ka utua katoatia e ahau ki a koe.</p> 
 <p><a name="an_18:30">18:30</a> A kihai ia i pai: heoi haere ana, maka ana i a ia ki te whare herehere, kia utua katoatia ra ano te nama.</p> 
 <p><a name="an_18:31">18:31</a> Heoi, no te kitenga o ona hoa pononga i taua meatanga, nui atu to ratou pouri, a haere ana, whakaaturia ana ki to ratou ariki nga mea katoa i meatia.</p> 
 <p><a name="an_18:32">18:32</a> Katahi ka karanga tona ariki i a ia, ka mea ki a ia, Pononga kino, i whakarerea noatia e ahau taua moni tarewa katoa i a koe, nau hoki i inoi ki ahau:</p> 
 <p><a name="an_18:33">18:33</a> Ehara oti i te tika kia tohungia e koe tou hoa pononga, me ahau hoki i tohu i a koe?</p> 
 <p><a name="an_18:34">18:34</a> Na ka riri tona ariki, a tukua ana ia ki nga kaiwhakamamae, kia utua katoatia ra ano tana nama.</p> 
 <p><a name="an_18:35">18:35</a> Tera ano e pera toku Matua i te rangi ki a koutou, ki te kore e whakarerea noatia i roto i o koutou ngakau nga he o te teina o tenei, o tenei, o koutou.</p> 
 <p><a name="an_19:1">19:1</a> ¶ A, ka mutu enei kupu a Ihu, ka turia atu e ia i Kariri, a ka tae ki nga wahi o Huria, ki tawahi atu o Horano;</p> 
 <p><a name="an_19:2">19:2</a> He rahi hoki te hui i aru i a ia; a whakaorangia ana ratou e ia i reira.</p> 
 <p><a name="an_19:3">19:3</a> ¶ Na ka haere mai nga Parihi ki a ia, ki te whakamatautau i a ia, ka mea ki a ia, He mea tika ranei kia whakarerea e te tangata tana wahine mo tetahi take?</p> 
 <p><a name="an_19:4">19:4</a> Na ka whakahoki ia, ka mea ki a ratou, Kiano koutou i kite noa, i hanga raua e te Kaihanga i te timatanga, he tane, he wahine,</p> 
 <p><a name="an_19:5">19:5</a> I mea ano ia, Mo konei ka mahue i te tangata tona papa, tona wahea, ka piri ki tana wahine: a hei kikokiko kotahi raua tokorua?</p> 
 <p><a name="an_19:6">19:6</a> Na heoi ano to raua tokoruatanga, engari kotahi ano kikokiko. Na ko a te Atua i hono ai, kaua e wehea e te tangata.</p> 
 <p><a name="an_19:7">19:7</a> Ka mea ratou ki a ia, He aha ra a Mohi i ako ai kia hoatu he pukapuka whakarere, ka whakarere ai i a ia?</p> 
 <p><a name="an_19:8">19:8</a> Ka mea ia ki a ratou, Na te pakeke o o koutou ngakau i tukua ai koutou e Mohi kia whakarere i a koutou wahine: i te timatanga iho ia kahore i pena.</p> 
 <p><a name="an_19:9">19:9</a> A tenei taku kupu ki a koutou, Ki te whakarere tetahi i tana wahine, ehara nei i te take moepuku, a ka marenatia ki tetahi atu, e puremu ana ia: a ki te marena tetahi i te wahine i whakarerea, e puremu ana ia.</p> 
 <p><a name="an_19:10">19:10</a> Ka mea ana akonga ki a ia, Ki te penei te tikanga mo te tangata raua ko tana wahine, ehara te marena.</p> 
 <p><a name="an_19:11">19:11</a> Otira ka mea ia ki a ratou, E kore tenei kupu e rite i nga tangata katoa, engari i te hunga i hoatu ai.</p> 
 <p><a name="an_19:12">19:12</a> He unaka hoki etahi no te whanautanga mai i te kopu o te whaea: ko etahi unaka he mea whakaunaka na te tangata: ko etahi unaka he mea whakaunaka na ratou ano, he whakaaro hoki ki te rangatiratanga o te rangi. Ki te taea tenei te whakarite e teta hi, mana e whakarite.</p> 
 <p><a name="an_19:13">19:13</a> ¶ I reira ka kawea mai he tamariki nonohi ki a ia, kia whakapa ai ia i ona ringa ki a ratou, kia inoi: a riria iho ratou e nga akonga.</p> 
 <p><a name="an_19:14">19:14</a> Na ko te kianga a Ihu, Tukua mai nga tamariki nonohi, aua hoki e araia atu ta ratou haere mai ki ahau: no nga penei hoki te rangatiratanga o te rangi.</p> 
 <p><a name="an_19:15">19:15</a> A whakapakia iho e ia ona ringa ki a ratou, a haere atu ana i reira.</p> 
 <p><a name="an_19:16">19:16</a> ¶ Na ka haere mai tetahi ki a ia, ka mea, E te Kaiwhakaako, he aha te mahi pai maku, e whiwhi ai ahau ki te ora tonu?</p> 
 <p><a name="an_19:17">19:17</a> Na ko tana meatanga ki a ia, He aha ka ui koe ki ahau mo te mea pai? Tera ano tetahi i pai, kotahi tonu: ki te mea koe kia tomo ki te ora, whakaritea nga ture.</p> 
 <p><a name="an_19:18">19:18</a> Ka mea ia ki a ia, Ko ehea? Na ka mea a Ihu, Kaua e patu tangata, Kaua e puremu, Kaua e tahae, Kaua e whakapae teka,</p> 
 <p><a name="an_19:19">19:19</a> Whakahonoretia tou papa me tou whaea: me tenei, Kia aroha ki tou hoa tata ano ko koe.</p> 
 <p><a name="an_19:20">19:20</a> Ka mea taua taitama ki a ia, Kua rite i ahau enei mea katoa no toku tamarikitanga: tena hoki tetahi mea e hapa ana i ahau?</p> 
 <p><a name="an_19:21">19:21</a> Ka mea a Ihu ki a ia, Ki te mea koe kia tino tika, haere, hokona ou taonga, ka hoatu ki nga rawakore, a e whai taonga koe ki te rangi: a haere mai i muri i ahau.</p> 
 <p><a name="an_19:22">19:22</a> Na, ka rongo taua taitama i taua kupu, haere pouri ana ia: he maha hoki ona taonga.</p> 
 <p><a name="an_19:23">19:23</a> ¶ Ka mea a Ihu ki ana akonga, He pono taku kupu ki a koutou, E tapoko whakauaua te tangata taonga ki te rangatiratanga o te rangi.</p> 
 <p><a name="an_19:24">19:24</a> Tenei ano taku kupu ki a koutou, He ngawari ke atu te haere o te kamera ra te kowhao o te ngira i te haere o te tangata taonga ki roto ki te rangatiratanga o te Atua.</p> 
 <p><a name="an_19:25">19:25</a> A, no ka rongo ana akonga, nui rawa to ratou miharo, ka mea, Ko wai ra e ora?</p> 
 <p><a name="an_19:26">19:26</a> Na ka titiro a Ihu ki a ratou, ka mea, Ki te tangata e kore tenei e taea; ki te Atua ia e taea nga mea katoa.</p> 
 <p><a name="an_19:27">19:27</a> Katahi ka whakahoki a Pita, ka mea ki a ia, Na, kua mahue nei i a matou nga mea katoa, kua aru nei i a koe, he aha ra ma matou?</p> 
 <p><a name="an_19:28">19:28</a> Ka ki a Ihu ki a ratou, He pono taku e mea nei ki a koutou, Ko koutou i aru nei i ahau, kia taea te whanautanga houtanga, te wa e noho ai te Tama a te tangata ki runga ki te torona o tona kororia, ka noho ano koutou ki runga ki etahi torona kota hi tekau ma rua, ki te whakawa i nga iwi kotahi tekau ma rua o Iharaira.</p> 
 <p><a name="an_19:29">19:29</a> A, ki te mea kua mahue i tetahi he whare, he teina, he tuahine ranei, he papa, he whaea, he tamariki, he whenua, i tona whakaaro ki toku ingoa, ka tataki rau nga mea e riro i a ia, a ka whiwhi ia ki te ora tonu.</p> 
 <p><a name="an_19:30">19:30</a> He tokomaha ia o mua e waiho ki muri; ko o muri ki mua.</p> 
 <p><a name="an_20:1">20:1</a> ¶ He rite hoki te rangatiratanga o te rangi ki tetahi rangatira whare, i haere i te atatu ki te korero kaimahi mo tana mara waina.</p> 
 <p><a name="an_20:2">20:2</a> A, no ka oti te whakarite ki nga kaimahi kia kotahi ra he pene, tonoa ana ratou e ia ki tana mara waina.</p> 
 <p><a name="an_20:3">20:3</a> A ka haere atu ia i te toru o nga haora, ka kite i etahi atu e tu mangere ana i te kainga hokohoko,</p> 
 <p><a name="an_20:4">20:4</a> Ka mea ki a ratou, Haere hoki koutou ki te mara waina, a ka hoatu e ahau ki a koutou te mea e tika ana. Na haere ana ratou.</p> 
 <p><a name="an_20:5">20:5</a> I haere ano ia i te ono, i te iwa o nga haora, a pera ana ano.</p> 
 <p><a name="an_20:6">20:6</a> I te tekau ma tahi o nga haora ka haere atu ano ia, ka kite i etahi atu e tu ana, ka mea ki a ratou, He aha ta koutou e tu mangere i konei i te ra roa nei?</p> 
 <p><a name="an_20:7">20:7</a> Ka mea ratou ki a ia, No te mea ra kahore he tangata i korero ki a matou ki te mahi. Ka mea ia ki a ratou, Haere ano koutou ki te mara waina, ko te mea tika koia tera e whiwhi ai koutou.</p> 
 <p><a name="an_20:8">20:8</a> A, no te ahiahi ka mea te rangatira o te mara waina ki tana kaiwhakahauhau, Karangatia nga kaimahi, utua hoki ratou, hei o muri timata ai puta noa ki o mua.</p> 
 <p><a name="an_20:9">20:9</a> A, no te taenga mai o te hunga i korerotia i te tekau ma tahi o nga haora, kotahi te pene i riro i tetahi, i tetahi.</p> 
 <p><a name="an_20:10">20:10</a> Ka tae ano o mua, hua noa ratou tera atu te mea e riro i a ratou; heoi katahi ano te pene i riro i a ratou.</p> 
 <p><a name="an_20:11">20:11</a> A, no ka riro i a ratou, ka amuamu ki taua rangatira whare,</p> 
 <p><a name="an_20:12">20:12</a> Ka mea, Kotahi te haora i mahi ai enei o muri, a ka oti ratou te whakarite ki a matou, ki te hunga i pehia nei e te taimaha e te tikakatanga o te ra.</p> 
 <p><a name="an_20:13">20:13</a> A ka whakahoki ia, ka mea ki tetahi o ratou, E hoa, kahore aku he ki a koe: kihai koe i whakarite ki ahau me pene?</p> 
 <p><a name="an_20:14">20:14</a> Tangohia tau, haere: e pai ana ahau kia rite ki tau te mea e hoatu ki tenei o muri.</p> 
 <p><a name="an_20:15">20:15</a> Ehara ianei i te tika kia meatia e ahau taku e pai ai ki aku mea? He kino oti tou kanohi no te mea he pai ahau?</p> 
 <p><a name="an_20:16">20:16</a> Heoi, ko o muri e meinga ki mua, ko o mua ki muri: he tokomaha hoki e karangatia, he ruarua ia e whiriwhiria.</p> 
 <p><a name="an_20:17">20:17</a> ¶ A, i a Ihu e haere ana ki Hiruharama, i a ratou i te ara, ka kawea e ia ana akonga kotahi tekau ma rua ki tahaki, a ka mea ki a ratou,</p> 
 <p><a name="an_20:18">20:18</a> Na e haere ana tenei tatou ki Hiruharama; a ka tukua te Tama a te tangata ki nga tohunga nui, ki nga karaipi, ka kiia ia e ratou kia mate,</p> 
 <p><a name="an_20:19">20:19</a> Ka tukua ia ki nga tauiwi kia tawaia, kia whiua, kia ripekatia: a i te toru o nga ra ka whakaarahia ake.</p> 
 <p><a name="an_20:20">20:20</a> ¶ Me i reira ka tae ki a ia te whaea o nga tama a Heperi, ratou ko ana tama, a ka koropiko, ka inoi ki tetahi mea i a ia.</p> 
 <p><a name="an_20:21">20:21</a> Na ka mea ia ki a ia, He hiahia aha tou? Ka mea ia ki a ia, Whakaaetia enei tama tokorua aku, kia noho, tetahi ki tou matau, tetahi ki tou maui, i tou rangatiratanga.</p> 
 <p><a name="an_20:22">20:22</a> Otira ka whakahoki a Ihu, ka mea, Kahore korua e mohio ki ta korua e inoi nei. E ahei ranei korua te inu i te kapu meake inumia e ahau, kia iriiria hoki ki te iriiringa ka iriiria nei ahau? Ka mea raua ki a ia, E ahei ano.</p> 
 <p><a name="an_20:23">20:23</a> Ka mea ia ki a raua, E inu ano korua i taku kapu, e iriiria ki te iriiringa e iriiria ai ahau: ko te noho ia ki toku matau, ki toku maui, ehara i ahau mana e hoatu, engari ka riro i te hunga i whakaritea nei e toku Matua mo ratou.</p> 
 <p><a name="an_20:24">20:24</a> A, no ka rongo te tekau, ka riri ki aua hoa tokorua.</p> 
 <p><a name="an_20:25">20:25</a> Otira ka karangatia ratou e Ihu, a ka mea ia, E matau ana koutou, ko nga kawana o nga tauiwi hei whakatupu rangatira ki a ratou, ko nga tangata rarahi hei akiaki i a ratou.</p> 
 <p><a name="an_20:26">20:26</a> E kore e pera i roto i a koutou: engari ki te mea tetahi kia tupu ia hei tangata nui i roto i a koutou, me whakatupu kaimahi ia ma koutou;</p> 
 <p><a name="an_20:27">20:27</a> A ki te mea tetahi kia tupu ko ia hei tino tangata i roto i a koutou, me whakatupu pononga ia ma koutou:</p> 
 <p><a name="an_20:28">20:28</a> Pera i te Tama a te tangata, kihai nei i haere mai kia mahia he mea mana, engari kia mahi ia, a kia tuku i a ia kia mate hei whakautu mo nga tangata tokomaha.</p> 
 <p><a name="an_20:29">20:29</a> ¶ A, i a ratou e haere atu ana i Heriko, he rahi te hui i aru i a ia.</p> 
 <p><a name="an_20:30">20:30</a> Na tokorua nga matapo e noho ana i te taha o te ara: ka rongo raua ko Ihu tera e haere atu ana, ka karanga ake, ka mea, Kia aroha ki a maua, e te Ariki, e te Tama a Rawiri.</p> 
 <p><a name="an_20:31">20:31</a> A i riria raua e te mano kia noho puku: heoi rahi ake ta raua karanga, ka mea, Kia aroha ki a maua, e te Ariki, e te Tama a Rawiri.</p> 
 <p><a name="an_20:32">20:32</a> Na ka tu a Ihu, ka karanga i a raua, ka mea, Kia ahatia korua e ahau?</p> 
 <p><a name="an_20:33">20:33</a> Ka mea raua ki a ia, E te Ariki, kia kite o maua kanohi.</p> 
 <p><a name="an_20:34">20:34</a> Na ka aroha a Ihu, ka pa ki o raua kanohi: a titiro tonu ake o raua kanohi, a aru ana raua i a ia.</p> 
 <p><a name="an_21:1">21:1</a> ¶ A, no ka tata ratou ki Hiruharama, ka tae ki Petapaki, ki Maunga Oriwa, ka tonoa atu e Ihu nga akonga tokorua,</p> 
 <p><a name="an_21:2">21:2</a> Ka mea ia ki a raua, Haere ki te kainga e anga mai ana ki a korua; na ka kite tonu korua i tetahi kaihe e here ana me tana kuao: wetekia, ka arahi mai ki ahau.</p> 
 <p><a name="an_21:3">21:3</a> A, ki te whai kupu tetahi tangata ki a korua, ki atu, E mea ana te Ariki ki a raua mana; na ka tukua tonutia mai raua e ia.</p> 
 <p><a name="an_21:4">21:4</a> I meinga tenei katoa hei whakarite mo te kupu a te poropiti, i mea ai,</p> 
 <p><a name="an_21:5">21:5</a> Mea atu ki te tamahine o Hiona, Na, ko tou kingi e haere mai na ki a koe, he ngakau mahaki tona, e noho ana i runga i te kaihe, i te kuao hoki, i te tama a te kaihe.</p> 
 <p><a name="an_21:6">21:6</a> Na haere ana nga akonga, meatia ana ta Ihu i mea ai ki a raua.</p> 
 <p><a name="an_21:7">21:7</a> Arahina mai ana te kaihe me te kuao, wharikitia ana ki runga o raua kakahu, a noho ana ia ki runga.</p> 
 <p><a name="an_21:8">21:8</a> A he nui rawa te hui ki te whariki i o ratou kakahu ki te ara; ko etahi i tapahi manga mai i nga rakau, a wharikitia ana ki te ara.</p> 
 <p><a name="an_21:9">21:9</a> Ko nga mano i haere i mua, me te hunga i haere i muri, kei te karanga, kei te mea, Ohana ki te Tama a Rawiri: Ka whakapaingia tenei e haere mai nei i runga i te ingoa o te Ariki; Ohana i runga rawa.</p> 
 <p><a name="an_21:10">21:10</a> A, no ka uru ia ki Hiruharama, ka oho katoa te pa, ka mea, Ko wai tenei?</p> 
 <p><a name="an_21:11">21:11</a> Ka mea te mano, Ko Ihu tenei, ko te poropiti o Nahareta o Kariri.</p> 
 <p><a name="an_21:12">21:12</a> ¶ A ka tomo a Ihu ki te temepara o te Atua, na peia katoatia ana e ia te hunga e hoko mai ana, e hoko atu ana i roto i te temepara, turakina ake nga tepu a nga kaiwhakawhitiwhiti moni, me nga nohoanga o te hunga hoko kukupa,</p> 
 <p><a name="an_21:13">21:13</a> A ka mea ki a ratou, Kua oti te tuhituhi, Ka kiia toku whare he whare inoi; heoi kua oti nei te mea e koutou hei ana mo nga kaipahua.</p> 
 <p><a name="an_21:14">21:14</a> A i haere mai ki a ia ki roto ki te temepara nga matapo me nga kopa; a whakaorangia ake ratou e ia.</p> 
 <p><a name="an_21:15">21:15</a> No te kitenga ia o nga tohunga nui, o nga karaipi i nga mea whakamiharo i meatia e ia, i nga tamariki hoki e karanga ana i te temepara, e mea ana, Ohana ki te Tama a Rawiri; ka riri ratou,</p> 
 <p><a name="an_21:16">21:16</a> Ka mea ki a ia, E rongo ana koe ki ta enei e mea nei? Ka mea a Ihu ki a ratou, Ae ra; kiano koutou i kite noa, Pumau tonu i a koe te whakamoemiti a te waha o nga kohungahunga, o nga mea ngote u?</p> 
 <p><a name="an_21:17">21:17</a> A ka mahue ratou i a ia, haere ana ia ki waho o te pa, ki Petani; a moe ana i reira.</p> 
 <p><a name="an_21:18">21:18</a> ¶ Na, i te ata, i a ia e hoki ana ki te pa, ka hiakai ia.</p> 
 <p><a name="an_21:19">21:19</a> A, i tona kitenga i tetahi piki i te taha o te ara, ka haere ia ki taua rakau, heoi kihai i kitea tetahi mea i runga, he rau anake; ka mea ia ki te rakau, Kei whai hua koe a ake ake. A maroke tonu ake te piki.</p> 
 <p><a name="an_21:20">21:20</a> A, no te kitenga o nga akonga, ka miharo, ka mea, I peheatia i hohoro ai te maroke o te piki nei?</p> 
 <p><a name="an_21:21">21:21</a> Na ka whakahoki a Ihu, ka mea ki a ratou, He pono taku e mea nei ki a koutou, Me he whakapono to koutou, kahore i ruarua te whakaaro, e kore e meatia e koutou ko tenei anake i meatia nei ki te piki, engari ahakoa mea noa koutou ki tenei maunga, Kia ranga atu koe, kia whakataka ki te moana; ka meatia.</p> 
 <p><a name="an_21:22">21:22</a> Ko nga mea katoa hoki e tono ai koutou ina inoi, ki te whakapono, ka riro i a koutou.</p> 
 <p><a name="an_21:23">21:23</a> ¶ A, ka tae ia ki roto ki te temepara, ka haere mai nga tohunga nui me nga kaumatua o te iwi, i a ia ano e ako ana, a ka mea, Tena koa te mana i meatia ai enei mea e koe? na wai i hoatu tenei mana ki a koe?</p> 
 <p><a name="an_21:24">21:24</a> Na ka whakahoki a Ihu, ka mea ki a ratou, Maku e ui ki a koutou kia kotahi kupu, ki te korerotia e koutou ki ahau, maku hoki e korero ki a koutou te mana i mea ai ahau i enei mea.</p> 
 <p><a name="an_21:25">21:25</a> Ko te iriiringa a Hoani, no hea koia? no te rangi, no nga tangata ranei? A ka korerorero ratou ki a ratou ano, ka mea, Ki te mea tatou, No te rangi; e mea mai ia ki a tatou, Ha, he aha koutou te whakapono ai ki a ia?</p> 
 <p><a name="an_21:26">21:26</a> A, ki te mea tatou, No nga tangata; ka wehi tatou i te mano; ki ta ratou katoa hoki he poropiti a Hoani.</p> 
 <p><a name="an_21:27">21:27</a> Na ka whakahoki ratou ki a Ihu, ka mea, Kahore matou e mohio. Na ko tana meatanga ki a ratou, E kore ano e korerotia e ahau ki a koutou te mana i mea ai ahau i enei mea.</p> 
 <p><a name="an_21:28">21:28</a> ¶ Na e pehea ana to koutou whakaaro? Tokorua nga tama a tetahi tangata; a ka haere ia ki to mua, ka mea, E tama, haere ki te mahi aianei ki taku mara waina.</p> 
 <p><a name="an_21:29">21:29</a> Na ka whakahoki ia, ka mea, Kahore ahau e pai: otira i muri iho ka puta ke tona whakaaro a haere ana.</p> 
 <p><a name="an_21:30">21:30</a> A ka haere mai ia ki te tuarua, ka pera ano tana kupu. No ka whakahoki tera, ka mea, E kara, ka haere ahau: a kihai i tae.</p> 
 <p><a name="an_21:31">21:31</a> Ko wai o taua tokorua i mea i ta tona matua i pai ai? Ka mea ratou ki a ia, Ko to mua. Ka mea a Ihu ki a ratou, He pono taku e mea nei ki a koutou, Ko nga pupirikana me nga wahine kairau e tika ana i mua i a koutou ki te rangatiratanga o te Atua.</p> 
 <p><a name="an_21:32">21:32</a> I haere hoki a Hoani ki a koutou ra te ara o te tika, a kihai koutou i whakapono ki a ia: tena ko nga pupirikana me nga wahine kairau i whakapono ki a ia: ko koutou ia, i to koutou kitenga, kihai i puta ke o koutou whakaaro i muri, kihai i whaka pono ki a ia.</p> 
 <p><a name="an_21:33">21:33</a> ¶ Whakarongo ki tetahi atu kupu whakarite: Tera tetahi rangatira whare i whakato i te mara waina, a taiepatia ana a taka noa, keria ana e ia te takahanga waina i roto, hanga ana tetahi whare tiketike, tukua ana e ia ki nga kaimahi, a haere ana ia ki tawhiti:</p> 
 <p><a name="an_21:34">21:34</a> A, no ka tata te po hua, ka tonoa e ia ana pononga ki nga kaimahi, ki te tiki i ona hua.</p> 
 <p><a name="an_21:35">21:35</a> Na ka mau nga kaimahi ki ana pononga, whiua ana tetahi, whakamatea ana tetahi, a akina ana tetahi ki te kohatu.</p> 
 <p><a name="an_21:36">21:36</a> Na ka tonoa ano e ia etahi atu pononga, he tokomaha atu i o mua: heoi i peratia ano ratou.</p> 
 <p><a name="an_21:37">21:37</a> Na, muri rawa iho, ka tono ia i tana tama ki a ratou, i mea ia, E hopohopo ratou ki taku tama.</p> 
 <p><a name="an_21:38">21:38</a> No te kitenga ia o nga kaimahi i te tama, ka mea ki a ratou ano, Ko te tangata tenei mona te kainga; tena, tatou ka whakamate i a ia, ka tango i tona kainga.</p> 
 <p><a name="an_21:39">21:39</a> Na ka maru ratou ki a ia, maka ana ki waho o te mara waina, a whakamatea iho.</p> 
 <p><a name="an_21:40">21:40</a> Na, ina tae te rangatira o te mara waina, ka peheatia e ia aua kaimahi?</p> 
 <p><a name="an_21:41">21:41</a> Ka mea ratou ki a ia, Pouriuri ana aianei tana whakangaro i taua hunga whakarihariha; a ka tukua te mara waina ki etahi atu kaimahi, ki te hunga e tukua ai ki a ia nga hua i nga po hua.</p> 
 <p><a name="an_21:42">21:42</a> Ka mea a Ihu ki a ratou, Kiano koutou i kite noa i roto i nga karaipiture, ko te kohatu i kapea e nga kaihanga, kua meinga tenei hei mo te kokonga: na te Ariki tenei, he mea whakamiharo hoki ki o tatou kanohi?</p> 
 <p><a name="an_21:43">21:43</a> Koia ahau ka mea nei ki a koutou, Ka tangohia te rangatiratanga o te Atua i a koutou, a ka hoatu ki tetahi iwi, e puta ai nga hua o taua rangatiratanga.</p> 
 <p><a name="an_21:44">21:44</a> Ko te tangata e hinga ki runga ki tenei kohatu, na mongamonga ana ia: ki te taka ia taua kohatu ki runga ki tetahi, na ngotangota noa ia me he puehu.</p> 
 <p><a name="an_21:45">21:45</a> A, ka rongo nga tohunga nui me nga Parihi ki ana kupu whakarite, ka mohio mo ratou ana korero.</p> 
 <p><a name="an_21:46">21:46</a> Na, i a ratou e whai ana kia hopukia ia, ka wehi i te mano, ki ta ratou hoki he poropiti ia.</p> 
 <p><a name="an_22:1">22:1</a> ¶ A ka oho ake a Ihu, ka korero kupu whakarite ano ki a ratou, ka mea,</p> 
 <p><a name="an_22:2">22:2</a> Ka rite te rangatiratanga o te rangi ki tetahi kingi, i whakatakoto marena mo tana tama,</p> 
 <p><a name="an_22:3">22:3</a> A tonoa ana ana pononga, hei karanga i te hunga i korerotia ki te marena: heoi kihai ratou i pai ki te haere.</p> 
 <p><a name="an_22:4">22:4</a> Ka tono ano ia i era atu pononga, ka mea, Mea atu ki te hunga i korerotia, Na kua rite taku hakari; kua oti aku puru, aku mea momona te patu, a kua rite katoa nga mea: haere mai ki te marena.</p> 
 <p><a name="an_22:5">22:5</a> Otira i paopaongia e ratou, haere ana ko tetahi ki tana mara, ko tetahi ki tana hokohoko.</p> 
 <p><a name="an_22:6">22:6</a> Na hopukina ana ana pononga e nga mea i mahue, tukinotia ana ratou, a whakamatea iho.</p> 
 <p><a name="an_22:7">22:7</a> Otiia i riri te kingi: a tonoa atu ana ana taua, whakangaromia ana taua hunga kohuru, tahuna iho to ratou pa.</p> 
 <p><a name="an_22:8">22:8</a> Katahi ia ka mea ki ana pononga, E rite ana te marena, ko te hunga ia i karangatia kihai i pai.</p> 
 <p><a name="an_22:9">22:9</a> Na haere koutou ki nga pekanga o nga ara, a tonoa mai ki te marena te hunga katoa e kite ai koutou.</p> 
 <p><a name="an_22:10">22:10</a> Na ka haere aua pononga ki nga ara, a huihuia katoatia ana te hunga i kitea e ratou, ana pai, ana kino: na kiki ana te marena i nga manuhiri.</p> 
 <p><a name="an_22:11">22:11</a> Otiia, no te tapokoranga, o te kingi kia kite i nga manuhiri, ka kitea e ia i reira he tangata kahore nei ona kakahu marena:</p> 
 <p><a name="an_22:12">22:12</a> A ka mea ki a ia, E hoa, he aha koe i tomo mai ai ki konei kahore nei ou kahu marena? Heoi kihai ia i kuihi.</p> 
 <p><a name="an_22:13">22:13</a> Na ka mea te kingi ki nga kaimahi, Herea ona ringa, ona waewae, kawea atu, maka ki te pouri i waho rawa; ko te wahi tera o te tangi, o te tetea o nga niho.</p> 
 <p><a name="an_22:14">22:14</a> He tokomaha hoki e karangatia, he ruarua ia e whiriwhiria.</p> 
 <p><a name="an_22:15">22:15</a> ¶ Me i reira ka haere nga Parihi, ka runanga ki te pehea e mau ai tetahi kupu ana.</p> 
 <p><a name="an_22:16">22:16</a> A ka tonoa ki a ia a ratou akonga me nga tangata piri ki a Herora, hei mea, E te Kaiwhakaako, e matau ana matou he pono koe, e whakaako ana koe i te ara a te Atua i runga i te pono, e kore ano ta te tangata e whakaaroa e koe: e kore nei hoki koe e titiro ki te kanohi tangata.</p> 
 <p><a name="an_22:17">22:17</a> Tena, korerotia ki a matou, E pehea ana tou whakaaro? He mea tika ranei te hoatu takoha ki a Hiha, kahore ranei?</p> 
 <p><a name="an_22:18">22:18</a> Otiia i mohio a Ihu ki to ratou whakaaro kino, a ka mea, He aha ta koutou e whakamatautau na i ahau, e te hunga tinihanga?</p> 
 <p><a name="an_22:19">22:19</a> Tena koa, kia kite ahau i te moni takoha. A mauria mai ana e ratou ki a ia he pene.</p> 
 <p><a name="an_22:20">22:20</a> Na ka mea ia ki a ratou, No wai tenei ahua me te tuhituhinga?</p> 
 <p><a name="an_22:21">22:21</a> Ka mea ratou ki a ia, No Hiha. Katahi ia ka mea ki a ratou, Hoatu ki a Hiha nga mea a Hiha; ki te Atua ano nga mea a te Atua.</p> 
 <p><a name="an_22:22">22:22</a> Ka rongo ratou, ka miharo: a mahue ake ia i a ratou, a haere ana ratou.</p> 
 <p><a name="an_22:23">22:23</a> ¶ I taua ra ka haere mai ki a ia nga Haruki, e mea nei kahore he aranga, ka ui ki a ia,</p> 
 <p><a name="an_22:24">22:24</a> Ka mea, E te Kaiwhakaako, i mea a Mohi, Ki te mate te tangata, a kahore ana tamariki, ma tona teina e marena tana wahine, e whakatupu ake he uri mo tona tuakana.</p> 
 <p><a name="an_22:25">22:25</a> Na tokowhitu tetahi whanau i a matou, he tuakana, he teina: te marenatanga o te tuatahi, ka mate, a hore ona uri, waiho iho tana wahine ma tona teina.</p> 
 <p><a name="an_22:26">22:26</a> Me te tuarua ano, me te tuatoru, puta noa i te tuawhitu.</p> 
 <p><a name="an_22:27">22:27</a> A, muri iho i a ratou katoa, ka mate te wahine.</p> 
 <p><a name="an_22:28">22:28</a> Na, i te aranga, ma wai o te tokowhitu te wahine? i a ratou katoa nei hoki ia.</p> 
 <p><a name="an_22:29">22:29</a> Na ka whakahoki a Ihu, ka mea ki a ratou, E he ana koutou, te mohio ki nga karaipiture, ki te kaha ano o te Atua.</p> 
 <p><a name="an_22:30">22:30</a> I te aranga hoki e kore ratou e marena, e kore ano e hoatu kia marenatia, engari ka rite ki nga anahera a te Atua i te rangi.</p> 
 <p><a name="an_22:31">22:31</a> Na, ko te aranga o te hunga mate, kahore ano koutou i kite i ta te Atua i korero ai ki a koutou, i mea ai,</p> 
 <p><a name="an_22:32">22:32</a> Ko ahau te Atua o Aperahama, te Atua o Ihaka, te Atua o Hakopa? ehara te Atua i te Atua no te hunga mate, engari no te hunga ora.</p> 
 <p><a name="an_22:33">22:33</a> A, no ka rongo te mano, ka miharo ki tana ako.</p> 
 <p><a name="an_22:34">22:34</a> ¶ No te rongonga ia o nga Parihi, kua kapi i a ia te mangai o nga Haruki, ka whakamine tahi ratou.</p> 
 <p><a name="an_22:35">22:35</a> Na ka ui tetahi o ratou, he kaiako i te ture, ka whakamatautau i a ia, ka mea,</p> 
 <p><a name="an_22:36">22:36</a> E te Kaiwhakaako, ko tehea te kupu nui o te ture?</p> 
 <p><a name="an_22:37">22:37</a> Ka mea a Ihu ki a ia, Kia whakapaua tou ngakau, tou wairua, tou hinengaro, ki te aroha ki te Ariki, ki tou Atua.</p> 
 <p><a name="an_22:38">22:38</a> Ko te tuatahi tenei, ko te kupu nui.</p> 
 <p><a name="an_22:39">22:39</a> He rite ano te tuarua ki tenei, Kia aroha koe ki tou hoa tata, ano ko koe.</p> 
 <p><a name="an_22:40">22:40</a> Kei runga i enei kupu e rua e iri ana te ture me nga poropiti.</p> 
 <p><a name="an_22:41">22:41</a> ¶ A, i nga Parihi e noho huihui ana, ka ui a Ihu ki a ratou,</p> 
 <p><a name="an_22:42">22:42</a> Ka mea, He pehea o koutou whakaaro ki a te Karaiti? Na wai ia tama? Ka mea ratou ki a ia, Na Rawiri.</p> 
 <p><a name="an_22:43">22:43</a> Ka mea ia ki a ratou, He aha ra a Rawiri, i a ia e nohoia ana e te Wairua, i karanga ai i a ia he Ariki? i mea hoki ia,</p> 
 <p><a name="an_22:44">22:44</a> I mea te Ariki ki toku Ariki, hei toku matau koe noho ai, kia meinga ra ano e ahau ou hoariri hei turanga waewae mou.</p> 
 <p><a name="an_22:45">22:45</a> Na, ka kiia nei ia e Rawiri he Ariki, he pehea i tama ai ki a ia?</p> 
 <p><a name="an_22:46">22:46</a> A hore he tangata i ahei te whakahoki kupu ki a ia, kihai rawa ano tetahi i maia ki te ui ki a ia i taua ra iho ano.</p> 
 <p><a name="an_23:1">23:1</a> ¶ Me i reira ka korero a Ihu ki te mano, ki ana akonga hoki,</p> 
 <p><a name="an_23:2">23:2</a> Ka mea, Kei te nohoanga o Mohi nga karaipi ratou ko nga Parihi e noho ana:</p> 
 <p><a name="an_23:3">23:3</a> Ko nga mea katoa e mea ai ratou hei pupuri ma koutou, puritia, mahia; kei rite ia a koutou mahi ki a ratou mahi: ko ta ratou hoki he korero, kahore he mahi.</p> 
 <p><a name="an_23:4">23:4</a> E hereherea ana hoki e ratou nga wahanga taimaha, he uaua me ka pikaua, a whakawaha iho ki runga ki nga pokohiwi o te tangata; heoi kahore ratou e pai kia whakakorikoria ki tetahi o o ratou maihao.</p> 
 <p><a name="an_23:5">23:5</a> Ko a ratou mahi katoa e meatia ana hei matakitaki ma te tangata; e whakawhanuitia ana e ratou a ratou pairakere; e whakanuia ana ano nga taniko o o ratou kakahu;</p> 
 <p><a name="an_23:6">23:6</a> Ko ta ratou e rawe ai ko nga nohoanga rangatira i nga hakari, me nga nohoanga rangatira i nga whare karakia,</p> 
 <p><a name="an_23:7">23:7</a> Me nga ohatanga i nga kainga hokohoko, a kia karangatia e te tangata, E Rapi.</p> 
 <p><a name="an_23:8">23:8</a> Otiia aua koutou e karangatia, E Rapi: kotahi hoki to koutou kaiwhakaako; a he tuakana, he teina, koutou katoa.</p> 
 <p><a name="an_23:9">23:9</a> Kaua ano tetahi e kiia hei matua mo koutou i runga i te whenua: kotahi hoki to koutou Matua, ko tera i te rangi.</p> 
 <p><a name="an_23:10">23:10</a> Kaua ano koutou e kiia he kaiarahi: kotahi ano to koutou kaiarahi, ko te Karaiti.</p> 
 <p><a name="an_23:11">23:11</a> Ko te mea nui rawa hoki o koutou, hei kaimahi ia ma koutou.</p> 
 <p><a name="an_23:12">23:12</a> Ki te whakahira hoki tetahi i a ia, ka whakaititia; a ki te whakaiti tetahi i a ia, ka whakahirangia.</p> 
 <p><a name="an_23:13">23:13</a> ¶ Aue, te mate mo koutou, e nga karaipi, e nga Parihi, e te hunga tinihanga! e tutakina ana hoki e koutou te rangatiratanga o te rangi ki nga tangata: kahore koutou e tomo, kahore ano e tukua te hunga e tomo ana kia tapoko.</p> 
 <p><a name="an_23:14">23:14</a> Aue, te mate mo koutou, e nga karaipi, e nga Parihi, e te hunga tinihanga! no te mea ka pau i a koutou nga whare o nga pouaru, a e maminga ana ki te inoi roa: mo reira he nui rawa te he e tau ki a koutou.</p> 
 <p><a name="an_23:15">23:15</a> Aue, te mate mo koutou, e nga karaipi, e nga Parihi, e te hunga tinihanga! e taiawhiotia ana hoki e koutou te moana me te whenua, kia tahuri mai ai tetahi hei porohiraiti, a, no ka riro mai, ka meinga ia e koutou hei tamaiti mo Kehena, kino noa atu i a koutou.</p> 
 <p><a name="an_23:16">23:16</a> Aue, te mate mo koutou, e nga kaiarahi matapo, e mea nei, Ki te oatitia te whare tapu e tetahi, he mea noa ano; otira ki te oatitia e tetahi te koura o te whare tapu, ka mau tana!</p> 
 <p><a name="an_23:17">23:17</a> E nga kuware, e nga matapo: ko tehea te mea nui, ko te koura ranei, ko te whare tapu ranei i tapu ai te koura?</p> 
 <p><a name="an_23:18">23:18</a> Me tenei, Ki te oatitia e tetahi te aata, he mea noa ano: otira ki te oatitia te whakahere i runga i te aata, ka mau tana.</p> 
 <p><a name="an_23:19">23:19</a> E nga kuware, e nga matapo, ko tehea te mea nui, ko te whakahere, ko te aata ranei i tapu ai te whakahere?</p> 
 <p><a name="an_23:20">23:20</a> Na, ki te oatitia e tetahi te aata, e oatitia ana e ia tera mea, me nga mea katoa i runga.</p> 
 <p><a name="an_23:21">23:21</a> Ki te oatitia e tetahi te whare tapu, e oatitia ana e ia tera mea, me te kainoho o roto.</p> 
 <p><a name="an_23:22">23:22</a> Ki te oatitia hoki e tetahi te rangi, e oatitia ana e ia te torona o te Atua, me te kainoho o runga.</p> 
 <p><a name="an_23:23">23:23</a> Aue, te mate mo koutou, e nga karaipi, e nga Parihi, e te hunga tinihanga! e hoatu ana e koutou te wahi whakatekau o te miniti, o te anihi, o te kumine, a kapea ake nga mea nunui o te ture, te whakawa, te tohu tangata, te whakapono: he tika kia meatia e koutou enei, engari kaua tera ra e kapea.</p> 
 <p><a name="an_23:24">23:24</a> E nga kaiarahi matapo, e tatari nei i te waeroa, a horomia ake te kamera.</p> 
 <p><a name="an_23:25">23:25</a> Aue, te mate mo koutou e nga karaipi, e nga Parihi, e te hunga tinihanga! e horoi nei i waho o te kapu, o te pereti, ko roto ia ki tonu i te pahua, i te taikaha.</p> 
 <p><a name="an_23:26">23:26</a> E te Parihi matapo, matua horoia a roto o te kapu, o te pereti, kia ma ai hoki a waho.</p> 
 <p><a name="an_23:27">23:27</a> Aue, te mate mo koutou, e nga karaipi, e nga Parihi, e te hunga tinihanga! he rite hoki koutou ki nga urupa kua oti te pani ki te paru ma, ko waho he ataahua ki te titiro atu, ko roto ia ki tonu i nga koiwi tupapaku, i nga mea poke katoa.</p> 
 <p><a name="an_23:28">23:28</a> He pena hoki koutou, ko waho e tika ana ki ta te tangata titiro, ko roto ia e ki ana i te tinihanga, i te kino.</p> 
 <p><a name="an_23:29">23:29</a> Aue, te mate mo koutou, e nga karaipi, e nga Parihi, e te hunga tinihanga? ko koutou nei hoki hei hanga i nga tanumanga o nga poropiti, hei whakapaipai i nga urupa o nga tangata tika,</p> 
 <p><a name="an_23:30">23:30</a> Me te ki ano, Me i nga ra tatou o o tatou matua, kihai tatou i uru tahi me ratou ki te whakaheke i te toto o nga poropiti.</p> 
 <p><a name="an_23:31">23:31</a> He whakaatu tera na koutou, ko koutou nga tamariki a te hunga nana i patu nga poropiti.</p> 
 <p><a name="an_23:32">23:32</a> Tena ra, kia ki a koutou te mehua a o koutou matua.</p> 
 <p><a name="an_23:33">23:33</a> E nga neke, e te uri nakahi, me aha ka rere ai koutou i te kupu tuku ki te reinga?</p> 
 <p><a name="an_23:34">23:34</a> ¶ Na ka tonoa atu e ahau ki a koutou nga poropiti, nga tangata mahara, nga karaipi: ko etahi o ratou e whakamatea e koutou, e ripekatia; ko etahi e whiua i roto i o koutou whare karakia, e whaia hoki i tetahi pa ki tetahi pa:</p> 
 <p><a name="an_23:35">23:35</a> A ka utaina ki a koutou nga toto katoa o te hunga tika i whakahekea ki te whenua, no te toto o Apera, o te tangata tika tae iho ki te toto o Hakaraia, o te tama a Parakia, i kohurutia e koutou i waenganui o te whare tapu, o te aata.</p> 
 <p><a name="an_23:36">23:36</a> He pono taku e mea nei ki a koutou. Tera e pa enei mea katoa ki tenei whakatupuranga.</p> 
 <p><a name="an_23:37">23:37</a> E Hiruharama, e Hiruharama, e whakamate nei i nga poropiti, e aki nei ki te kamaka i te hunga e tonoa ana ki a koe, ano te tini o aku meatanga kia whakaminea au tamariki, kia peratia me te heihei e whakamine nei i ana pi ki raro i ona parirau, a kihai koutou i pai!</p> 
 <p><a name="an_23:38">23:38</a> Na ka mahue atu ki a koutou to koutou whare kia takoto noa ana.</p> 
 <p><a name="an_23:39">23:39</a> Ko taku kupu hoki tenei ki a koutou, E kore koutou e kite i ahau a mua ake nei, kia mea ra ano koutou, Ka whakapaingia ia e haere mai ana i runga i te ingoa o te Ariki.</p> 
 <p><a name="an_24:1">24:1</a> ¶ A ka puta atu a Ihu ki waho o te temepara, ka haere; na ka tae mai ana akonga ki a ia kia whakakitea ki a ia nga whare i hanga mo te temepara.</p> 
 <p><a name="an_24:2">24:2</a> Otira ka mea ia ki a ratou, Kahore ianei koutou e kite i enei mea katoa? He pono taku e mea nei ki a koutou, E kore e toe ki konei tetahi kohatu ki runga ake i tetahi kohatu, engari ka whakahoroa katoatia.</p> 
 <p><a name="an_24:3">24:3</a> A, i a ia e noho ana i runga i maunga Oriwa, ka haere puku mai nga akonga ki a ia, ka mea, Korerotia ki a matou, ko ahea enei mea? he aha te tohu o tou haerenga mai, o te mutunga hoki o te ao?</p> 
 <p><a name="an_24:4">24:4</a> ¶ Na ka whakahoki a Ihu, ka mea ki a ratou, Kia tupato kei mamingatia koutou e te tangata.</p> 
 <p><a name="an_24:5">24:5</a> He tokomaha hoki e haere mai i runga i toku ingoa, e mea, Ko te Karaiti ahau, a he tokomaha e whakapohehetia.</p> 
 <p><a name="an_24:6">24:6</a> A tera koutou e rongo ki nga pakanga, ki nga hau korero pakanga: kia tupato kei ohorere koutou: ta te mea kua rite kia puta enei mea katoa, taihoa ia te mutunga.</p> 
 <p><a name="an_24:7">24:7</a> E whakatika hoki tetahi iwi ki tetahi iwi, tetahi rangatiratanga ki tetahi rangatiratanga: a e puta nga po matekai, nga mate uruta, me nga ru, ki nga tini wahi.</p> 
 <p><a name="an_24:8">24:8</a> Otira ko te timatanga kau enei katoa o nga mamae.</p> 
 <p><a name="an_24:9">24:9</a> Ko reira koutou tukua ai kia tukinotia, a e whakamatea koutou; a e kino hoki nga iwi katoa ki a koutou, he whakaaro ki toku ingoa.</p> 
 <p><a name="an_24:10">24:10</a> A he tokomaha e he, a ka tuku tetahi i tetahi, ka kino ano tetahi ki tetahi.</p> 
 <p><a name="an_24:11">24:11</a> He tokomaha ano nga poropiti teka e whakatika, a he tokomaha e whakapohehetia e ratou.</p> 
 <p><a name="an_24:12">24:12</a> A, i te kino ka hua, ka matoke haere te aroha o te tini tangata.</p> 
 <p><a name="an_24:13">24:13</a> Ko te tangata ia e u ana, a taea noatia te mutunga, ka ora ia.</p> 
 <p><a name="an_24:14">24:14</a> A e kauwhautia tenei rongopai o te rangatiratanga puta noa i te ao, hei mea whakaatu ki nga iwi katoa; a ko reira puta ai te mutunga.</p> 
 <p><a name="an_24:15">24:15</a> A e kite koutou i te mea whakarihariha, i te mea whakangaro, i korerotia ai e Raniera poropiti, i a ia e tu ana i te wahi tapu, kia matau te kaititiro pukapuka,</p> 
 <p><a name="an_24:16">24:16</a> Ko reira kia rere te hunga i Huria ki nga maunga:</p> 
 <p><a name="an_24:17">24:17</a> Ko te tangata i runga i te whare, kei heke iho ki te tiki mea i roto i tona whare:</p> 
 <p><a name="an_24:18">24:18</a> Kauaka ano te tangata i te mara e hoki ki te tiki i ona kakahu.</p> 
 <p><a name="an_24:19">24:19</a> Aue, te mate mo te hunga e hapu ana, mo nga mea hoki e whangai ana ki te u, i aua ra!</p> 
 <p><a name="an_24:20">24:20</a> Me inoi koutou kei rokohanga koutou e te whati i te hotoke, i te hapati ranei:</p> 
 <p><a name="an_24:21">24:21</a> Kei taua wa hoki te whiu nui, kahore ona rite mai o te timatanga o te ao a mohoa noa nei, e kore ano e pera a mua ake nei.</p> 
 <p><a name="an_24:22">24:22</a> A, me i kahore aua ra i poroa i waenga, hore he kikokiko e ora: otira ka whakaaroa te hunga i whiriwhiria, a ka poroa aua ra.</p> 
 <p><a name="an_24:23">24:23</a> Ki te mea tetahi ki a koutou i reira, Na, tenei a te Karaiti; na, tera; aua e whakaponohia.</p> 
 <p><a name="an_24:24">24:24</a> E whakatika hoki nga Karaiti teka, me nga poropiti teka, a ka hoatu e ratou nga tohu nunui, me nga mea whakamiharo; a mehemea e taea, ka mamingatia ano te hunga i whiriwhiria.</p> 
 <p><a name="an_24:25">24:25</a> Na kua korerotia wawetia nei e ahau ki a koutou.</p> 
 <p><a name="an_24:26">24:26</a> Na, ahakoa mea ratou ki a koutou, Na, kei te koraha ia; aua e haere atu: Na, kei nga ruma o roto rawa; aua e whakaponohia.</p> 
 <p><a name="an_24:27">24:27</a> Ka rite hoki ki te uira e puta mai nei i te rawhiti, a hiko tonu atu ki te uru, te haerenga mai o te Tama a te tangata.</p> 
 <p><a name="an_24:28">24:28</a> Ko te wahi hoki i te tupapaku, ko reira huihui ai nga kahu.</p> 
 <p><a name="an_24:29">24:29</a> A, muri tonu iho i te whakapawera i aua ra, ka whakapouritia te ra, e kore ano e titi te atarau, ka taka iho nga whetu i te rangi, a ka ngaueue nga mea kaha o nga rangi:</p> 
 <p><a name="an_24:30">24:30</a> Ko reira ano puta ai te tohu o te Tama a te tangata i te rangi: a ko reira nga iwi katoa o te whenua tangi ai, a e kite ratou i te Tama a te tangata e haere mai ana i runga i nga kapua o te rangi me te kaha, me te kororia nui.</p> 
 <p><a name="an_24:31">24:31</a> A, e tonoa e ia ana anahera me te tetere tangi nui, a ka huihuia e ratou ana i whiriwhiri ai i nga hau e wha, i tetahi pito o te rangi puta noa i tetahi pito.</p> 
 <p><a name="an_24:32">24:32</a> ¶ Na kia akona koutou e te piki ki tetahi kupu whakarite: i tona manga e ngawari ana ano, a ka puta ona rau, ka mohio koutou ka tata te raumati:</p> 
 <p><a name="an_24:33">24:33</a> Waihoki ko koutou, ina kite i enei mea katoa, ka matau koutou ka tata ia, kei nga kuwaha tonu.</p> 
 <p><a name="an_24:34">24:34</a> He pono taku e mea nei ki a koutou, E kore rawa tenei whakatupuranga e pahemo, kia puta katoa ra ano enei mea.</p> 
 <p><a name="an_24:35">24:35</a> Ko te rangi me te whenua e pahemo, ko aku kupu ia e kore e pahemo.</p> 
 <p><a name="an_24:36">24:36</a> Otira kahore tetahi tangata e mohio ki taua ra, ki taua haora, kahore rawa nga anahera o te rangi, kahore te Tama a te tangata, ko toku Matua anake.</p> 
 <p><a name="an_24:37">24:37</a> Ka rite hoki ki nga ra i a Noa te haerenga mai o te Tama a te tangata.</p> 
 <p><a name="an_24:38">24:38</a> Ka rite hoki ki ta ratou i nga ra i mua atu o te waipuke; e kai ana, e inu ana, e marena ana, e hoatu ana kia marenatia, a tae noa ki te ra i tomo ai a Noa ki roto ki te aaka,</p> 
 <p><a name="an_24:39">24:39</a> A kahore ratou i mohio, a pakaru noa te waipuke, a kahakina ana ratou katoa: e pera ano te haerenga mai o te Tama a te tangata.</p> 
 <p><a name="an_24:40">24:40</a> I taua wa tokorua ki te mara; kotahi e tangohia, kotahi e waiho:</p> 
 <p><a name="an_24:41">24:41</a> Tokorua wahine e huri ana i te mira; kotahi e tangohia, kotahi e waiho.</p> 
 <p><a name="an_24:42">24:42</a> Kia mataara rapea; e kore hoki koutou e mohio ki te haora e puta mai ai to koutou Ariki.</p> 
 <p><a name="an_24:43">24:43</a> Kia mohio ki tenei, me i matau te tangata o te whare ki te mataaratanga e puta ai te tahae, kua tautiaki ia, a kahore i tukua tona whare kia pokaia.</p> 
 <p><a name="an_24:44">24:44</a> Na kia mataara hoki koutou: no te mea ka puta mai te Tama a te tangata i te haora e kore ai koutou e mahara.</p> 
 <p><a name="an_24:45">24:45</a> Ko wai ra te pononga pono, mahara, i meinga e tona ariki hei rangatira mo ana tangata, hei hoatu i te kai ma ratou i te wa e tika ai?</p> 
 <p><a name="an_24:46">24:46</a> Ka koa taua pononga ki te rokohanga e tona ariki, ina haere mai, e pera ana.</p> 
 <p><a name="an_24:47">24:47</a> He pono taku e mea nei ki a koutou, Ka meinga ia hei rangatira mo ona taonga katoa.</p> 
 <p><a name="an_24:48">24:48</a> Otira ki te mea taua pononga kino i roto i tona ngakau, Ka roa te putanga mai o toku ariki;</p> 
 <p><a name="an_24:49">24:49</a> A ka anga ka patu i ona hoa pononga, ka kai, ka inu tahi me te hunga haurangi;</p> 
 <p><a name="an_24:50">24:50</a> E tae mai te ariki o taua pononga i te ra e kore ai ia e mahara, i te haora e kore ai ia e mohio,</p> 
 <p><a name="an_24:51">24:51</a> Ka hatepea putia ia, ka meinga he wahi mona i roto i te hunga tinihanga: ko te wahi tera o te tangi, o te tetea o nga niho.</p> 
 <p><a name="an_25:1">25:1</a> ¶ Na ka rite te rangatiratanga o te rangi ki nga wahine kotahi tekau, i mau i a ratou rama, a haere ana ki te whakatau i te tana marena hou;</p> 
 <p><a name="an_25:2">25:2</a> Tokorima o ratou he maharakore, tokorima he mahara.</p> 
 <p><a name="an_25:3">25:3</a> Ko nga mea maharakore i mau i a ratou rama, kihai ia i mau hinu:</p> 
 <p><a name="an_25:4">25:4</a> Ko te hunga mahara i mau hinu atu i roto i a ratou ipu me a ratou rama.</p> 
 <p><a name="an_25:5">25:5</a> Ka whakaroa te tane marena hou, ka tunewha ratou katoa, ka moe.</p> 
 <p><a name="an_25:6">25:6</a> Na, i waenganui po, ka pa te karanga, E, ko te tane marena hou! Puta mai koutou ki te whakatau i a ia.</p> 
 <p><a name="an_25:7">25:7</a> Katahi ka ara katoa aua wahine, ka whakapai i a ratou rama.</p> 
 <p><a name="an_25:8">25:8</a> Na ka mea te hunga maharakore ki te hunga mahara, Homai ki a matou tetahi wahi o ta koutou hinu: ka pirau hoki a matou rama.</p> 
 <p><a name="an_25:9">25:9</a> Na ka whakahoki te hunga mahara, ka mea, Kahore; kei kore e ranea ma matou, ma koutou: engari me haere koutou ki nga kaihoko, hoko ai i tetahi ma koutou.</p> 
 <p><a name="an_25:10">25:10</a> A, no to ratou haerenga atu ki te hoko, ka tae mai te tane marena hou: a tomo tahi ana me ia ki te marena te hunga kua ata rite: a tutakina ana te tatau.</p> 
 <p><a name="an_25:11">25:11</a> Muri iho ka tae era wahine, ka mea, E te Ariki, e te Ariki, uakina ki a matou.</p> 
 <p><a name="an_25:12">25:12</a> Na ka whakahoki ia, ka mea, He pono taku e mea nei ki a koutou, Kahore ahau e mohio ki a koutou.</p> 
 <p><a name="an_25:13">25:13</a> Kia mataara rapea koutou, e kore hoki koutou e mohio ki te ra, ki te haora, e puta mai ai te Tama a te tangata.</p> 
 <p><a name="an_25:14">25:14</a> ¶ Ka rite hoki ki te tangata e haere ana ki tawhiti, karangatia ana e ia ana pononga ake, a hoatu ana ki a ratou ana taonga.</p> 
 <p><a name="an_25:15">25:15</a> Ki tetahi i hoatu e ia e rima taranata, ki tetahi e rua, ki tetahi kotahi; ki ia tangata, ki ia tangata, he mea whakarite ki to ratou uaua; a haere ana ia.</p> 
 <p><a name="an_25:16">25:16</a> Na ko te haerenga o te tangata i a ia nei nga taranata e rima, hokohokona ana aua mea e ia, a riro ana i a ia e rima atu nga taranata.</p> 
 <p><a name="an_25:17">25:17</a> Pera ano hoki te tangata i nga mea e rua; e rua atu i riro i a ia.</p> 
 <p><a name="an_25:18">25:18</a> Ko te tangata ia i te mea kotahi, haere ana, kei te keri ki te whenua, a huna ana e ia te moni a tona ariki.</p> 
 <p><a name="an_25:19">25:19</a> A, roa rawa iho, ka puta te ariki o aua pononga, ka mea kia korerotia ana moni e ratou ki a ia.</p> 
 <p><a name="an_25:20">25:20</a> A, ko te haerenga o te tangata i a ia nei nga taranata e rima, ka mauria mai e ia e rima atu nga taranata, a ka mea, E te ariki, e rima au taranata i homai ai ki ahau: na, e rima atu nga taranata kua riro mai i ahau hei tapiri mo era.</p> 
 <p><a name="an_25:21">25:21</a> Ka mea tona ariki ki a ia, Pai rawa, e te pononga pai, e te pononga pono; pono tau mahi ki nga mea ruarua, maku koe e mea hei rangatira mo nga mea maha: uru mai koe ki te hari o tou ariki.</p> 
 <p><a name="an_25:22">25:22</a> Me tera hoki i a ia nei nga taranata e rua, ka haere mai, ka mea, E te ariki, e rua au taranata i homai ai ki ahau: na e rua atu nga taranata kua riro mai i ahau hei tapiri mo era.</p> 
 <p><a name="an_25:23">25:23</a> Ka mea tona ariki ki a ia, Pai rawa, e te pononga pai, e te pononga pono; pono tonu tau mahi ki nga mea ruarua, maku koe e mea hei rangatira mo nga mea maha: uru mai koe ki te hari o tou ariki.</p> 
 <p><a name="an_25:24">25:24</a> A, ko te haerenga mai hoki o te tangata i a ia nei te taranata kotahi, ka mea, E te ariki, i matau ahau ki a koe he tangata pakeke koe, e kokoti ana i te wahi kihai i ruia e koe, e kohikohi ana i te wahi kihai i whakatitaria e koe:</p> 
 <p><a name="an_25:25">25:25</a> Na ka wehi ahau, a haere ana, huna ana i tau taranata ki te whenua: na, tau na.</p> 
 <p><a name="an_25:26">25:26</a> Na ka whakahoki tona ariki, ka mea ki a ia, Pononga kino, pononga mangere, i matau koe e kokoti ana ahau i te wahi kihai i ruia e ahau, e kohikohi ana i te wahi kihai i whakatitaria e ahau:</p> 
 <p><a name="an_25:27">25:27</a> Ko te mea tika hoki kia kawea e koe taku moni ki nga rangatira peeke moni, a ka tae mai ahau, ka riro mai taku me ona hua ano.</p> 
 <p><a name="an_25:28">25:28</a> Ko tenei, tangohia te taranata i a ia, hoatu ki tera i nga taranata kotahi tekau.</p> 
 <p><a name="an_25:29">25:29</a> Ki te whai mea hoki tetahi, ka hoatu ano ki a ia, a ka maha atu ana: a, ki te kahore he mea a tetahi, ko ana mea ake ka tangohia i a ia.</p> 
 <p><a name="an_25:30">25:30</a> Na maka te pononga huakore ki te pouri i waho: ko te wahi tera o te tangi, o te tetea o nga niho.</p> 
 <p><a name="an_25:31">25:31</a> ¶ Na, hei te taenga mai o te Tama a te tangata me tona kororia, ratou tahi ko nga anahera, ko reira ia noho ai ki runga ki te torona o tona kororia:</p> 
 <p><a name="an_25:32">25:32</a> A ka whakaminea ki tona aroaro nga iwi katoa: ka wehea ratou e ia etahi i etahi, ka peratia me te hepara e wehe nei i nga hipi, i nga koati:</p> 
 <p><a name="an_25:33">25:33</a> Ka whakaturia e ia nga hipi ki tona matau, ko nga koati ki maui.</p> 
 <p><a name="an_25:34">25:34</a> Katahi te Kingi ka mea ki te hunga i tona matau, Haere mai, e te hunga whakapai a toku Matua, nohoia te rangatiratanga kua rite noa ake mo koutou no te orokohanganga ra ano o te ao:</p> 
 <p><a name="an_25:35">25:35</a> I hiakai hoki ahau, a whangainga ana e koutou: i matewai ahau, a whakainumia ana e koutou: he manene ahau, a whakamanuhiritia ana e koutou:</p> 
 <p><a name="an_25:36">25:36</a> I tu tahanga, a whakakakahuria ana e koutou: he turoro, a tirotirohia ana ahau e koutou: i te whare herehere ahau, a haere mai ana koutou ki ahau.</p> 
 <p><a name="an_25:37">25:37</a> Na ka whakahoki te hunga tika ki a ia, ka mea, E te Ariki, nonahea matou i kite ai i a koe e hiakai ana, a whangai ana i a koe? e mate ana ranei i te wai, e whakainu ana i a koe?</p> 
 <p><a name="an_25:38">25:38</a> Nohea matou i kite ai i a koe e manene ana, a whakamanuhiri ana i a koe? e tu tahanga ana ranei, a whakakakahu ana i a koe?</p> 
 <p><a name="an_25:39">25:39</a> Nonahea hoki matou i kite ai i a koe e turoro ana, i te whare herehere ranei, a haere ana ki a koe?</p> 
 <p><a name="an_25:40">25:40</a> Ko reira whakahoki ai te Kingi, mea ai ki a ratou, He pono taku e mea nei ki a koutou, Ko ta koutou i mea ai ki tetahi o aku teina, ahakoa ki te iti rawa, he meatanga tena ki ahau.</p> 
 <p><a name="an_25:41">25:41</a> Ko reira ia ki atu ai ki te hunga i te taha ki maui, Mawehe atu i ahau, e te hunga ka oti nei te kanga, ki te ahi ka tonu, kua ka noa ake mo te rewera ratou ko ana anahera:</p> 
 <p><a name="an_25:42">25:42</a> I hiakai hoki ahau, a kihai i whangainga e koutou: i mate i te wai, a kihai i whakainumia e koutou:</p> 
 <p><a name="an_25:43">25:43</a> He manene ahau, a kihai i whakamanuhiritia e koutou: i tu tahanga, a kihai i whakakakahuria e koutou: he turoro ahau, i te whare herehere, a kihai koutou i tirotiro i ahau.</p> 
 <p><a name="an_25:44">25:44</a> Ko reira ano ratou whakahoki ai ki a ia, mea ai, E te Ariki, nonahea matou i kite ai i a koe e hiakai ana, e mate wai ana, e manene ana, e tu tahanga ana, e turoro ana, i te whare herehere ranei, a kihai i mahi mea mau?</p> 
 <p><a name="an_25:45">25:45</a> Ko reira whakahoki ai ia ki a ratou, mea ai, He pono taku e mea nei ki a koutou, I te mea kihai nei i meatia e koutou ki tetahi o nga nonohi rawa nei, ina, kihai i meatia ki ahau.</p> 
 <p><a name="an_25:46">25:46</a> Na ko enei e haere ki te whiu utu hara kahore nei ona mutunga: ko te hunga tika ia ki te ora tonu.</p> 
 <p><a name="an_26:1">26:1</a> ¶ A, ka mutu enei kupu katoa a Ihu, ka mea ia ki ana akonga,</p> 
 <p><a name="an_26:2">26:2</a> E matau ana koutou kia rua ake ra ko te kapenga, a ka tukua te Tama a te tangata kia ripekatia,</p> 
 <p><a name="an_26:3">26:3</a> Na ka whakamine nga tohunga nui, nga karaipi, me nga kaumatua o te iwi, ki te whare o te tohunga nui, ko Kaiapa te ingoa.</p> 
 <p><a name="an_26:4">26:4</a> Ka whakatakoto tikanga nanakia e mau ai a Ihu, e whakamatea ai.</p> 
 <p><a name="an_26:5">26:5</a> Otira i mea ratou, Kauaka i te hakari, kei ngangau te iwi.</p> 
 <p><a name="an_26:6">26:6</a> ¶ Na, i a Ihu i Petani i te whare o Haimona repera,</p> 
 <p><a name="an_26:7">26:7</a> Ka haere mai tetahi wahine ki a ia me te pouaka kohatu, ki tonu i te hinu kakara utu nui, a ringihia ana ki runga ki tona matenga, i a ia e noho ana ki te kai.</p> 
 <p><a name="an_26:8">26:8</a> No te kitenga ia o ana akonga, ka riri, ka mea, Hei aha tenei maumau?</p> 
 <p><a name="an_26:9">26:9</a> He nui hoki te utu me i hokona tenei hinu kakara, ka hoatu ki te hunga rawakore.</p> 
 <p><a name="an_26:10">26:10</a> A i mohio a Ihu, ka mea ki a ratou, He aha ta koutou e whakapawerawera i te wahine nei? he mahi pai hoki tana i mea nei ki ahau.</p> 
 <p><a name="an_26:11">26:11</a> Kei a koutou tonu hoki te hunga rawakore i nga wa katoa; tena ko ahau e kore e noho tonu ki a koutou.</p> 
 <p><a name="an_26:12">26:12</a> I ringihia ai hoki tenei hinu kakara ki toku tinana, he mea mo toku tanumanga.</p> 
 <p><a name="an_26:13">26:13</a> He pono taku e mea nei ki a koutou, Ko nga wahi o te ao katoa e kauwhautia ai tenei rongopai, ka korerotia ano ta tenei wahine i mea ai, hei whakamahara ki a ia.</p> 
 <p><a name="an_26:14">26:14</a> ¶ Katahi ka haere tetahi o te tekau ma rua, ko Hura Ikariote te ingoa, ki nga tohunga nui,</p> 
 <p><a name="an_26:15">26:15</a> Ka mea, he aha ta koutou e pai ai kia homai ki ahau, a maku ia e tuku ki a koutou? A ka paunatia e ratou e toru tekau hiriwa ki a ia.</p> 
 <p><a name="an_26:16">26:16</a> A no reira mai ano ia i rapu ai i te wa pai e tukua ai ia.</p> 
 <p><a name="an_26:17">26:17</a> ¶ Na i te ra tuatahi o te taro rewenakore ka haere nga akonga ki a Ihu, ka mea ki a ia, Ko hea tau e pai ai kia taka e matou te kapenga hei kai mau?</p> 
 <p><a name="an_26:18">26:18</a> Na ka mea ia, Haere ki te pa, ki a mea, ka ki atu ki a ia, E mea ana te Kaiwhakaako, Ka tata toku taima; hei a koe matou ko aku akonga mea ai i te kapenga.</p> 
 <p><a name="an_26:19">26:19</a> A meatia ana e nga akonga ta Ihu i whakarite ai ki a ratou; taka ana e ratou te kapenga.</p> 
 <p><a name="an_26:20">26:20</a> Ka ahiahi, ka noho ia me te tekau ma rua.</p> 
 <p><a name="an_26:21">26:21</a> A, i a ratou e kai ana, ka mea ia, He pono taku e mea nei ki a koutou, ma tetahi o koutou ahau e tuku.</p> 
 <p><a name="an_26:22">26:22</a> A pouri noa iho ratou, ka anga ka korero takitahi ki a ia, Ko ahau ranei, e te Ariki?</p> 
 <p><a name="an_26:23">26:23</a> A ka whakahoki ia, ka mea, Ko te tangata, e toutou tahi nei o maua ringa ki te rihi, mana ahau e tuku.</p> 
 <p><a name="an_26:24">26:24</a> E haere ana hoki te Tama a te tangata, e pera ana me te mea i tuhituhia mona: otiia aue te mate mo te tangata e tukua ai te Tama a te tangata! he pai mo taua tangata me i kaua ia e whanau.</p> 
 <p><a name="an_26:25">26:25</a> Katahi a Hura, tona kaituku, ka oho ake, ka mea, E te Kaiwhakaako, ko ahau ranei? Ano ra ko ia ki a ia, Kua korerotia na e koe.</p> 
 <p><a name="an_26:26">26:26</a> ¶ A, i a ratou e kai ana, ka mau a Ihu ki te taro, a, ka mutu te whakapai, ka whawhati, ka hoatu ki nga akonga, ka mea, Tangohia, kainga; ko toku tinana tenei.</p> 
 <p><a name="an_26:27">26:27</a> Na ka mau ia ki te kapu, a, ka mutu te whakawhetai, ka hoatu ki a ratou, ka mea, Inumia tetahi wahi o tenei e koutou katoa;</p> 
 <p><a name="an_26:28">26:28</a> Ko oku toto hoki enei, ko o te kawenata hou, e whakahekea ana mo te tini, hei murunga hara.</p> 
 <p><a name="an_26:29">26:29</a> Na ko taku kupu tenei ki a koutou, E kore ahau e inu i tenei hua o te waina a mua ake nei, kia taea ra ano taua ra e inumia houtia ai e tatou i te rangatiratanga o toku Matua.</p> 
 <p><a name="an_26:30">26:30</a> A, no ka mutu ta ratou himene, ka haere ki Maunga Oriwa.</p> 
 <p><a name="an_26:31">26:31</a> ¶ Katahi a Ihu ka mea ki a ratou, Ka he katoa koutou ki ahau i tenei po: kua oti hoki te tuhituhi, Ka patua e ahau te hepara, a ka whakamararatia nga hipi o te kahui.</p> 
 <p><a name="an_26:32">26:32</a> Otira, muri iho i toku aranga, ka haere ahau i mua i a koutou ki Kariri.</p> 
 <p><a name="an_26:33">26:33</a> Na ka whakahoki a Pita, ka mea ki a ia, Ahakoa he noa te katoa ki a koe, e kore rawa ahau e he.</p> 
 <p><a name="an_26:34">26:34</a> Ka mea a Ihu ki a ia, He pono taku e mea nei ki a koe, Ko tenei po ano, i te mea kahore ano i tangi noa te tikaokao, ka toru au whakakahoretanga i ahau.</p> 
 <p><a name="an_26:35">26:35</a> Ka mea a Pita ki a ia, Ahakoa kua takoto te tikanga kia mate tahi taua, e kore ahau e whakakahore i a koe. I pera ano te ki a nga akonga katoa.</p> 
 <p><a name="an_26:36">26:36</a> ¶ Katahi ka haere ratou ko Ihu ki tetahi wahi, tona ingoa nei ko Kehemane, a ka mea ia ki ana akonga, Hei konei koutou noho ai, kia haere ahau ki koina inoi ai.</p> 
 <p><a name="an_26:37">26:37</a> Na ka mau ia ki a Pita ratou ko nga tama tokorua a Heperi, a ka timata te pouri, te tumatatenga.</p> 
 <p><a name="an_26:38">26:38</a> Na ka mea ia ki a ratou, Ki tonu toku wairua i te pouri, tata pu ki te mate: hei konei koutou noho ai, kia mataara tahi tatou.</p> 
 <p><a name="an_26:39">26:39</a> A haere ana ia ki tahaki tata atu, ka takoto tapapa, ka inoi, ka mea, E toku Matua, ki te mea e ahei, kia pahemo atu tenei kapu i ahau: otira kaua e waiho i taku e pai ai, engari i tau.</p> 
 <p><a name="an_26:40">26:40</a> A ka haere ia ki ana akonga, rokohanga atu e moe ana, na ka mea ia ki a Pita, Ha, ko ta koutou tenei, te mataara tahi tatou kia kotahi haora?</p> 
 <p><a name="an_26:41">26:41</a> Kia mataara me te inoi, kei uru ki te whakamatautauranga. He hihiko te wairua, ko te kikokiko ia he ngoikore.</p> 
 <p><a name="an_26:42">26:42</a> Ka haere atu ano ia, ko te rua o ona hokinga, ka inoi, ka mea, E toku Matua, ki te kore e ahei kia pahemo atu tenei kapu i ahau, a me inu ano e ahau, waiho i tau i pai ai.</p> 
 <p><a name="an_26:43">26:43</a> Ko tona haerenga mai ano, na rokohanga mai e moe ana ano ratou; i taimaha hoki o ratou kanohi.</p> 
 <p><a name="an_26:44">26:44</a> Na ka waiho ano ratou e ia, a haere ana ano, ka inoi, ko te toru o nga inoinga, me te whakahua i taua kupu ano.</p> 
 <p><a name="an_26:45">26:45</a> Katahi ia ka haere ki ana akonga, ka mea ki a ratou, Moe tonu, takoto marie: na ka tata te haora, ka tukua te Tama a te tangata ki nga ringa o te hunga hara.</p> 
 <p><a name="an_26:46">26:46</a> Maranga, ka haere tatou: nana, ka tata te kaituku i ahau.</p> 
 <p><a name="an_26:47">26:47</a> ¶ A, i a ia ano e korero ana, na ka tae mai a Hura, tetahi o te tekau ma rua, he tini hoki nga tangata i a ia, me nga hoari, me nga patu, he mea tono mai na nga tohunga nui, na nga kaumatua o te iwi.</p> 
 <p><a name="an_26:48">26:48</a> Kua oti hoki tetahi tohu te whakarite ki a ratou e tona kaituku, i mea ia, Na, ko taku tangata e kihi ai, koia tena: hopukia.</p> 
 <p><a name="an_26:49">26:49</a> Na tika tonu ia ki a Ihu, ka mea, Tena koe, e te Kaiwhakaako; a kihi ana i a ia.</p> 
 <p><a name="an_26:50">26:50</a> Na ka mea a Ihu ki a ia, E hoa, meinga tau i haere mai ai ki te mahi. Me i reira ka haere mai ratou, ka pa o ratou ringa ki a Ihu, a hopukia ana ia.</p> 
 <p><a name="an_26:51">26:51</a> Na ka totoro te ringa o tetahi o nga hoa o Ihu, a unuhia ana tana hoari, ka haua iho te pononga a te tino tohunga, tapahia ana tona taringa.</p> 
 <p><a name="an_26:52">26:52</a> Katahi ka mea a Ihu ki a ia, Whakahokia iho tau hoari ki tona pukoro: ka mate hoki i te hoari te hunga hapai hoari.</p> 
 <p><a name="an_26:53">26:53</a> E hua koe e kore e ahei i ahau aianei te inoi ki toku Matua, a e homai e ia ki ahau he anahera maha atu i nga rihiona kotahi tekau ma rua?</p> 
 <p><a name="an_26:54">26:54</a> Nei ra, ma te aha ka rite ai ta nga karaipiture, ara ko tenei kia meatia?</p> 
 <p><a name="an_26:55">26:55</a> I taua wa ka mea a Ihu ki nga mano, He tahae ahau i haere mai ai koutou me nga hoari me nga patu ki te hopu i ahau? I a koutou ahau e noho ana i te temepara, e ako ana i tena ra, i tena ra, a kihai koutou i hopu i ahau.</p> 
 <p><a name="an_26:56">26:56</a> Na i meatia tenei katoa hei whakarite mo nga karaipiture a nga poropiti. Na ka whakarere nga akonga katoa i a ia, a oma ana.</p> 
 <p><a name="an_26:57">26:57</a> ¶ Katahi ka kawea a Ihu e nga kaihopu ki te whare o Kaiapa, o te tino tohunga, i reira hoki nga karaipi me nga kaumatua e huihui ana.</p> 
 <p><a name="an_26:58">26:58</a> Ko Pita ia i aru i a ia i tawhiti ki te marae o te tino tohunga, a tomo atu ana, noho tahi ana me nga kaimahi, kia kite i te mutunga.</p> 
 <p><a name="an_26:59">26:59</a> Na ka rapu nga tohunga nui, me nga kaumatua, me te runanga katoa, ki te whakapae teka mo Ihu, kia mate ai ia:</p> 
 <p><a name="an_26:60">26:60</a> Heoi kihai i kitea: ahakoa he tokomaha nga kaiwhakapae teka i haere mai. Muri iho ka puta nga kaiwhakapae teka tokorua,</p> 
 <p><a name="an_26:61">26:61</a> Ka ki, i mea ia, E taea e ahau te whakahoro te whare tapu o te Atua, a kia toru nga ra ka oti i hau te hanga.</p> 
 <p><a name="an_26:62">26:62</a> Na kua whakatika te tino tohunga, ka mea ki a ia, Kahore au kupu? he aha ta enei e whakaatu nei mou?</p> 
 <p><a name="an_26:63">26:63</a> Heoi kihai a Ihu i kuihi. Na ka ki ano te tino tohunga, ka mea ki a ia, Ko te Atua ora taku whakaoati mou, na korero mai ki a matou, ko te Karaiti ranei koe, ko te Tama a te Atua?</p> 
 <p><a name="an_26:64">26:64</a> Ka mea a Ihu ki a ia, Kua korerotia mai na e koe: otira tenei ano taku kupu ki a koutou, Tenei ake ka kite koutou i te Tama a te tangata e noho ana ki matau o te kaha, e haere mai ana i runga i nga kapua o te rangi.</p> 
 <p><a name="an_26:65">26:65</a> Katahi ka haehae te tino tohunga i ona kakahu, ka mea, Kua kohukohu; hei aha atu ma tatou nga kaiwhakaatu? Na kua rongo nei koutou i tana kohukohu,</p> 
 <p><a name="an_26:66">26:66</a> E pehea ana o koutou whakaaro? Na ka whakahoki ratou, ka mea, Ka tika kia mate.</p> 
 <p><a name="an_26:67">26:67</a> Na ka tuwhaina tona mata e ratou, ka kurua ia; ko etahi i papaki i a ia,</p> 
 <p><a name="an_26:68">26:68</a> I mea, Poropiti ki a matou, e te Karaiti, Na wai koe i papaki?</p> 
 <p><a name="an_26:69">26:69</a> ¶ Na i waho a Pita e noho ana, i te marae: a ka haere mai tetahi kotiro ki a ia, ka mea, Ko koe hoki i a Ihu o Kariri.</p> 
 <p><a name="an_26:70">26:70</a> Otira ka whakahore ia i te aroaro o ratou katoa, ka mea, Kahore ahau e mohio ki tau e ki mai na.</p> 
 <p><a name="an_26:71">26:71</a> A ka puta atu ia ki waho ki te whakamahau, ka kite ano tetahi atu kotiro i a ia, a ka mea tera ki te hunga i reira, I a Ihu ano o Nahareta tenei.</p> 
 <p><a name="an_26:72">26:72</a> A ka whakahore ano ia, me te oati ano, Kahore ahau e mohio ki tena tangata.</p> 
 <p><a name="an_26:73">26:73</a> A, muri tata iho, ka haere mai te hunga e tu ana, ka mea ki a Pita, Koia ano, ko koe tetahi o ratou; na tou reo koe i whakaatu.</p> 
 <p><a name="an_26:74">26:74</a> Katahi ia ka timata te kanga, te oati, Kahore rawa ahau e mohio ki tena tangata. A tangi tonu iho te tikaokao.</p> 
 <p><a name="an_26:75">26:75</a> Na ka mahara a Pita ki ta Ihu kupu i mea ai ki a ia, E kore e tangi te tikaokao, ka toru au whakakahoretanga i ahau. Na haere ana ia ki waho, a nui atu tona tangi.</p> 
 <p><a name="an_27:1">27:1</a> ¶ A, ka takiri te ata, ka runanga nga tohunga nui katoa me nga kaumatua o te iwi mo Ihu kia whakamatea:</p> 
 <p><a name="an_27:2">27:2</a> A, no ka oti ia te here, ka arahina atu, tukua ana ki a Pirato, ki te kawana.</p> 
 <p><a name="an_27:3">27:3</a> A, no te kitenga o Hura, o te kaituku i a ia, kua whakaaetia ia kia whakamatea, ka puta ke tona whakaaro, whakahokia ana e ia nga hiriwa e toru tekau ki nga tohunga nui ratou ko nga kaumatua,</p> 
 <p><a name="an_27:4">27:4</a> Ka mea, Kua hara ahau i taku tukunga i te toto harakore. Ka mea ratou, Hei aha ma matou? mau tena e titiro.</p> 
 <p><a name="an_27:5">27:5</a> Na maka iho e ia nga hiriwa ki te whare tapu, a puta ana ki waho, haere ana, tarona ana i a ia.</p> 
 <p><a name="an_27:6">27:6</a> Na ka tango nga tohunga nui i nga hiriwa, ka mea, E kore e tika kia panga enei ki te takotoranga moni, he utu toto hoki.</p> 
 <p><a name="an_27:7">27:7</a> No ka runanga ratou, a hokona ana ki aua mea te mara a te kaihanga rihi, hei tanumanga mo nga manene.</p> 
 <p><a name="an_27:8">27:8</a> Na reira hoki i huaina ai taua mara, Ko te Mara o te Toto, a mohoa noa nei,</p> 
 <p><a name="an_27:9">27:9</a> Katahi ka rite ta Heremaia poropiti i korero ai, i mea ai, Tangohia ana e ratou nga hiriwa e toru tekau, te utu mo te tangata i whakaritea nei ona utu, i whakaritea nei nga utu e etahi o nga tama a Iharaira;</p> 
 <p><a name="an_27:10">27:10</a> A hoatu ana mo te mara a te kaihanga rihi; i pera ano me ta te `Ariki i whakarite ai ki ahau.</p> 
 <p><a name="an_27:11">27:11</a> ¶ Na i te tu tera a Ihu i te aroaro o te kawana; ka ui te kawana ki a ia, ka mea, Ko koe ranei te Kingi o nga Hurai? Ka mea a Ihu ki a ia, Kua korerotia mai na e koe.</p> 
 <p><a name="an_27:12">27:12</a> A, i te whakapanga a nga tohunga nui ratou ko nga kaumatua i tetahi he ki a ia, kihai ia i whakahoki kupu atu.</p> 
 <p><a name="an_27:13">27:13</a> Katahi ka mea a Pirato ki a ia, Kahore koe e rongo i te tini o nga mea e korerotia nei e ratou mou?</p> 
 <p><a name="an_27:14">27:14</a> Heoi kahore kia kotahi kupu i whakahokia e ia ki a ia; tino miharo noa te kawana.</p> 
 <p><a name="an_27:15">27:15</a> Na ko ta te kawana tikanga i taua hakari he tuku i tetahi herehere ki te iwi, i ta ratou e pai ai.</p> 
 <p><a name="an_27:16">27:16</a> I reira ano i a ratou tetahi herehere ingoa nui, ko Parapa te ingoa.</p> 
 <p><a name="an_27:17">27:17</a> A, no ra ka mine ratou, ka mea a Pirato ki a ratou, Ko wai ta koutou e pai ai kia tukua e ahau ki a koutou? ko Parapa, ko Ihu ranei e huaina nei ko te Karaiti?</p> 
 <p><a name="an_27:18">27:18</a> I mahara hoki ia he hae no ratou i tukua ai ia.</p> 
 <p><a name="an_27:19">27:19</a> Na, i a ia e noho ana i runga i te nohoanga whakawa, ka tono tangata mai tana wahine ki a ia. ka mea, Kei ahatia e koe taua tangata tika: he maha hoki nga mea i pa moemoea mai ki ahau inaianei, he mea mona.</p> 
 <p><a name="an_27:20">27:20</a> Otiia i whakakikitia e nga tohunga nui ratou ko nga kaumatua te mano, kia inoia a Parapa, kia whakangaromia a Ihu.</p> 
 <p><a name="an_27:21">27:21</a> Na ka whakahoki te kawana, ka mea ki a ratou, Ko tehea o te tokorua ta koutou e pai ai kia tukua e ahau ki a koutou? Ka mea ratou, Ko Parapa.</p> 
 <p><a name="an_27:22">27:22</a> Ka mea a Pirato ki a ratou, Me aha oti e ahau a Ihu, e huaina nei ko to Karaiti? Ka mea ratou katoa ki a ia, Ripekatia.</p> 
 <p><a name="an_27:23">27:23</a> Na ka mea te kawana, He aha koia tana kino i mea ai? Heoi nui noa atu ta ratou hamama, ka mea, Ripekatia ia.</p> 
 <p><a name="an_27:24">27:24</a> A, i te kitenga o Pirato kahore ia i whai wahi, engari ka nui ke atu te ngangau, ka mau ia ki te wai, ka horoi i ona ringa i te aroaro o te mano, ka mea. Kahore ahau e whai hara i te toto o tenei tangata tika: ma koutou tena e titiro.</p> 
 <p><a name="an_27:25">27:25</a> Na ka whakahoki te iwi katoa, ka mea, Hei runga ona toto i a matou, i a matou tamariki.</p> 
 <p><a name="an_27:26">27:26</a> ¶ Na ka tukua e ia a parapa ki a ratou: a, ka oti a Ihu te whiu, ka tukua kia ripekatia.</p> 
 <p><a name="an_27:27">27:27</a> Katahi ka mauria a Ihu e nga hoia a te kawana ki te whare whakawa, a whakaminea ana ki a ia te ropu katoa.</p> 
 <p><a name="an_27:28">27:28</a> Na ka tangohia e ratou ona kakahu, a whakakakahuria ana ia ki te kakahu whero.</p> 
 <p><a name="an_27:29">27:29</a> A, no ka oti tetahi karauna tataramoa te whiri, ka potaea ki tona matenga, me te kakaho ki tona ringa matau: a ka tukua nga turi ki a ia, ka taunu ki a ia, ka mea, Tena koe, e te Kingi o nga Hurai!</p> 
 <p><a name="an_27:30">27:30</a> A ka tuwhaina ia e ratou, a ka mau ratou ki te kakaho, ka patua ki tona matenga.</p> 
 <p><a name="an_27:31">27:31</a> Na, ka mutu ta ratou tawai ki a ia, ka tihorea atu i runga i a ia te kakahu ra, whakakahuria ana ona ki a ia, a arahina ana ia kia ripekatia.</p> 
 <p><a name="an_27:32">27:32</a> A, i a ratou e haere ana ki waho, ka kitea e ratou he tangata no Hairini, ko Haimona te ingoa: meinga ana ia e ratou kia haere tahi me ratou hei amo i tona ripeka.</p> 
 <p><a name="an_27:33">27:33</a> ¶ A, i to ratou taenga ki te wahi e kiia nei ko Korokota, ara, ko te wahi angaanga,</p> 
 <p><a name="an_27:34">27:34</a> Ka hoatu e ratou he waina ki a ia kia inumia, he mea whakananu ki te au: a, no tana whakamatauranga atu, kihai i pai ki te inu.</p> 
 <p><a name="an_27:35">27:35</a> A, ka oti ia te ripeka, ka wehewehea ona kakahu, he mea maka ki te rota: i rite ai te kupu i korerotia e te poropiti, I wehewehea oku weruweru mo ratou, i maka rota hoki mo toku kakahu.</p> 
 <p><a name="an_27:36">27:36</a> Na noho ana ratou ki te tiaki i a ia i reira.</p> 
 <p><a name="an_27:37">27:37</a> A whakanohoia ana e ratou ki runga ake i tona matenga te mea i whakawakia ai ia, he mea tuhituhi, ko Ihu tenei ko te kingi o nga Hurai.</p> 
 <p><a name="an_27:38">27:38</a> Na tokorua nga tahae i ripekatia ngatahitia me ia, kotahi ki matau, kotahi ki maui.</p> 
 <p><a name="an_27:39">27:39</a> A ka kohukohu ki a ia te hunga e haere ana ra reira, me te oioi o ratou matenga,</p> 
 <p><a name="an_27:40">27:40</a> Ka mea, Ko koe hei whakahoro i te whare tapu, hei hanga ano i nga ra e toru, whakaorangia koe e koe ano. Ki te mea ko te Tama koe a te Atua, heke iho i te ripeka.</p> 
 <p><a name="an_27:41">27:41</a> I pena ano te tawai a nga tohunga nui, ratou ko nga karaipi, ko nga kaumatua, i mea,</p> 
 <p><a name="an_27:42">27:42</a> Ko era atu i whakaorangia e ia; te taea e ia te whakaora i a ia ano. Ko ia te Kingi o Iharaira, tena kia heke iho oti ia i te ripeka, ka whakapono matou ki a ia.</p> 
 <p><a name="an_27:43">27:43</a> I whakawhirinaki ia ki te Atua: ma tera ia e whakaora aianei, ki te pai ia ki a ia: nana hoki te ki, Ko te Tama ahau a te Atua.</p> 
 <p><a name="an_27:44">27:44</a> Me nga tahae hoki i ripekatia tahitia ra me ia, i pera ano ta raua tawai ki a ia.</p> 
 <p><a name="an_27:45">27:45</a> Na ka pouri a runga katoa o te whenua, no te ono o nga haora a taea noatia te iwa o nga haora.</p> 
 <p><a name="an_27:46">27:46</a> A, ka tata ki te iwa o nga haora, ka karanga a Ihu, he nui te reo, ka mea, Eri, Eri, rama hapakatani? ara, E toku Atua, e toku Atua, he aha koe i whakarere ai i ahau?</p> 
 <p><a name="an_27:47">27:47</a> I te rongonga o etahi o te hunga e tu ana i reira, ka mea, E karanga ana te tangata nei ki a Iraia.</p> 
 <p><a name="an_27:48">27:48</a> Na kua rere tetahi o ratou, kua mau ki te hautai, whakakiia ana ki te winika, a whakanohoia ana ki runga ki te kakaho, whakainumia ana mana.</p> 
 <p><a name="an_27:49">27:49</a> Ka mea ehinu, Kati, kia kite tatou e haere mai ranei a Iraia ki te whakaora i a ia.</p> 
 <p><a name="an_27:50">27:50</a> ¶ Na ka karanga ano a Ihu, he nui te reo, a tuku atu ana i tona wairua.</p> 
 <p><a name="an_27:51">27:51</a> Na ka wahia te arai o te whare tapu i waenganui pu, mai i runga a ki raro: ka ru te whenua, pakaru ana nga kamaka;</p> 
 <p><a name="an_27:52">27:52</a> Ko nga urupa tuwhera kau; a he maha nga tinana o te hunga tapu kua moe i ara mai;</p> 
 <p><a name="an_27:53">27:53</a> Ko te putanga ake i nga urupa i muri iho o tona aranga mai, haere ana ki roto ki te pa tapu, a he tokomaha te hunga i kite i a ratou.</p> 
 <p><a name="an_27:54">27:54</a> Na, i te kitenga o te keneturio ratou ko ona hoa tiaki i a Ihu i te ru, i nga mea ano i meatia, nui atu to ratou wehi, ka mea, He pono ko te Tama tenei a te Atua.</p> 
 <p><a name="an_27:55">27:55</a> A he tokomaha nga wahine i reira e matakitaki ana mai i tawhiti, nga mea i aru mai i a Ihu i Kariri, i mahi mea mana:</p> 
 <p><a name="an_27:56">27:56</a> I roto i a ratou a Meri Makarini, a Meri whaea o Hemi raua ko Hohi, me te whaea hoki o nga tama a Heperi.</p> 
 <p><a name="an_27:57">27:57</a> ¶ Na, ka ahiahi, ka haere mai tetahi tangata taonga nui o Arimatia, ko Hohepa te ingoa, he akonga ano ia na Ihu:</p> 
 <p><a name="an_27:58">27:58</a> I haere taua tangata ki a Pirato, a tonoa ana e ia te tinana o ihu. Na ka mea a Pirato kia hoatu te tinana.</p> 
 <p><a name="an_27:59">27:59</a> Na ka tango a Hohepa i te tinana, a takaia ana e ia ki te rinena ma,</p> 
 <p><a name="an_27:60">27:60</a> Whakatakotoria ana ki tana urupa hou, i haua e ia ki roto ki te kama: na whakataka atu ana e ia tetahi kohatu nui ki te kuwaha o te urupa, a haere ana.</p> 
 <p><a name="an_27:61">27:61</a> I reira ano a Meri Makarini, me tera Meri, e noho ana i te ritenga atu o te tanumanga.</p> 
 <p><a name="an_27:62">27:62</a> Na, i te aonga ake, i te ra i muri i te takanga hakari, ka haere nga tohunga nui me nga Parihi ki a Pirato,</p> 
 <p><a name="an_27:63">27:63</a> Ka mea, E mara, kei te mahara matou ki te korero a tera tangata tinihanga i a ia ano e ora ana, Kia taka nga ra e toru ka ara ahau.</p> 
 <p><a name="an_27:64">27:64</a> Na reira whakahaua atu kia tiakina te tanumanga, a tae noa ki te toru o nga ra, kei haere ana akonga i te po, ka tahae i a ia, ka mea ki te iwi, Kua ara ia i te hunga mate: penei kino atu i to mua to muri he.</p> 
 <p><a name="an_27:65">27:65</a> Ka mea a Pirato ki a ratou, He kaitiaki ano a koutou: haere, kia puta o koutou whakaaro kei taea atu ia.</p> 
 <p><a name="an_27:66">27:66</a> Na haere ana ratou, hiritia ana te kohatu, me te whakanoho ano i nga kaitiaki, kei taea atu te tanumanga.</p> 
 <p><a name="an_28:1">28:1</a> ¶ I te mutunga o te hapati i te mea ka tata tonu te puao te ra tuatahi o te wiki, ka haere a Meri Makarini me tera Meri kia kite i te tanumanga.</p> 
 <p><a name="an_28:2">28:2</a> Na he nui te ru i puta mai: i heke iho hoki tetahi anahera a te Ariki i te rangi, a haere ana, whakataka atu ana e ia te kohatu i te kuwaha, a noho ana i runga.</p> 
 <p><a name="an_28:3">28:3</a> Ko tona ahua me te mea he uira, ma tonu tona kakahu ano he hukarere:</p> 
 <p><a name="an_28:4">28:4</a> A wiri noa iho nga kaitiaki i te wehi ki a ia, ka rite ki te tupapaku.</p> 
 <p><a name="an_28:5">28:5</a> Na ka oho te anahera, ka mea ki nga wahine, Kei wehi korua: e matau ana hoki ahau, e rapu ana korua i a Ihu i ripekatia.</p> 
 <p><a name="an_28:6">28:6</a> Kahore ia i konei: kua ara ke, kua pera me tana i mea ai. Haere mai kia kite i te wahi i takoto ai te Ariki.</p> 
 <p><a name="an_28:7">28:7</a> A hohoro te haere, korerotia ki ana akonga, kua ara ia i te hunga mate: tena ia te haere na i mua i a koutou ki Kariri; ko reira koutou kite ai i a ia: na kua korero nei ahau ki a korua.</p> 
 <p><a name="an_28:8">28:8</a> A hohoro tonu ta raua haere atu i te urupa, me te wehi, me te harakoa nui, a oma ana ki te korero ki ana akonga.</p> 
 <p><a name="an_28:9">28:9</a> Na ka tutaki a Ihu ki a raua, ka mea mai, E ia ma. Na ka haere atu raua, ka pupuri i ona waewae, ka koropiko ki a ia.</p> 
 <p><a name="an_28:10">28:10</a> Katahi a Ihu ka mea ki a raua, Aua e wehi: haere, ki atu ki oku teina kia haere ki Kariri, ko reira hoki ratou kite ai i ahau.</p> 
 <p><a name="an_28:11">28:11</a> ¶ A, i a raua e haere ana, na kua tae etahi o nga kaitiaki ki te pa, kua korero ki nga tohunga nui i nga mea katoa i meatia.</p> 
 <p><a name="an_28:12">28:12</a> Na, ka mutu ta ratou huihui ko nga kaumatua a ka runanga, ka hoatu e ratou he moni nui ki nga hoia,</p> 
 <p><a name="an_28:13">28:13</a> Ka mea atu, Me ki e koutou, I haere ana akonga i te po, a tahaetia ana ia, i a matou e moe ana.</p> 
 <p><a name="an_28:14">28:14</a> A, ki te tae te rongo o tenei ki te kawana, ma matou ia e whakamarie, a kahore he manukanuka mo koutou.</p> 
 <p><a name="an_28:15">28:15</a> Na ka tango ratou i nga moni, a meinga ana nga mea i akona ai ratou: heoi kei te korerotia tenei e nga Hurai, a taea noatia tenei ra.</p> 
 <p><a name="an_28:16">28:16</a> ¶ Na ka haere nga akonga tekau ma tahi ki Kariri, ki te maunga i whakaritea e Ihu ki a ratou.</p> 
 <p><a name="an_28:17">28:17</a> A, i to ratou kitenga i a ia, ka koropiko ki a ia: ko etahi ia i ruarua.</p> 
 <p><a name="an_28:18">28:18</a> Na ka haere mai a Ihu, ka korero ki a ratou, ka mea, Kua tukua katoatia mai ki ahau te mana i te rangi, a i runga i te whenua.</p> 
 <p><a name="an_28:19">28:19</a> Na reira haere, meinga hei akonga nga iwi katoa, iriiria i runga i te ingoa o te Matua, o te Tama, o te Wairua tapu:</p> 
 <p><a name="an_28:20">28:20</a> Akona ratou kia mau ki nga mea katoa i whakahaua e ahau ki a koutou: na, ko ahau tena hei hoa mo koutou i nga ra katoa, a te mutunga ra ano o te ao. Amine.</p> 
 <p></p><hr>
 <center>
 <a href="mar.htm">Next: Mark</a></center>
 </body>