<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="ti1.htm">Previous</a> 
 <a href="tit.htm">Next</a> 
 </center>
 <hr>
  <h3 align="center">Maori Bible: 2 Timothy</h3> 
 <p><a name="an_1:1">1:1</a> ¶ Na Paora, i paingia e te Atua hei apotoro ma Ihu Karaiti, mo te ora i whakaaria mai i roto i a Karaiti Ihu,</p> 
 <p><a name="an_1:2">1:2</a> Ki a Timoti, ki taku tamaiti aroha: Kia tau te aroha noa, te mahi tohu, te rangimarie, he mea na te Atua Matua, na Karaiti Ihu hoki, na to tatou Ariki.</p> 
 <p><a name="an_1:3">1:3</a> E whakawhetai ana ahau ki te Atua, e mahi atu nei ahau ki a ia, he mea no oku tupuna iho i runga i te hinengaro ma, no te mea kahore e mutu toku mahara ki a koe i aku inoinga i te po, i te ao;</p> 
 <p><a name="an_1:4">1:4</a> Nui atu toku hiahia kia kite i a koe, i ahau e mahara ana ki ou roimata, kia ki ai ahau i te hari;</p> 
 <p><a name="an_1:5">1:5</a> Ka hoki ake nei toku mahara ki te whakapono tinihangakore i roto i a koe; i noho tuatahi ra i roto i tou tupuna wahine, i a Roihi, i tou whaea hoki, i a Unihi; a e tino mohio ana ahau kei roto ano i a koe.</p> 
 <p><a name="an_1:6">1:6</a> ¶ Koia ahau ka whakamahara nei i a koe, kia whakaungia ano te ahi, te mea i hoatu na e te Atua, tena kei roto i a koe, he mea na te whakapanga atu o oku ringaringa.</p> 
 <p><a name="an_1:7">1:7</a> Kahore hoki i homai e te Atua ki a tatou te wairua o te wehi; engari to te kaha, to te aroha, to te ngakau mahara.</p> 
 <p><a name="an_1:8">1:8</a> Na, kei whakama koe ki te whakaatu i to tatou Ariki, ki ahau ranei, kia tona herehere: engari uru atu koe ki nga mate o te rongopai, kia rite ki ta te Atua whakakahanga;</p> 
 <p><a name="an_1:9">1:9</a> Nana nei tatou i whakaora, nana hoki tatou i karanga ki te karangatanga tapu; kihai i rite ki a tatou mahi, engari ki tana ake tikanga i whakatakoto ai i mua, ki te aroha noa hoki i homai nei ki a tatou i roto i a Karaiti Ihu, i mua atu o te tima tanga o te ao;</p> 
 <p><a name="an_1:10">1:10</a> A kua whakakitea mai nei inaianei i te putanga nui mai o to tatou Kaiwhakaora, o Ihu karaiti, i whakakahore nei i te mate, a whakakitea mai ana e ia te ora me te matengakore, he mea na te rongopai:</p> 
 <p><a name="an_1:11">1:11</a> Meinga iho nei ahau hei kaikauwhau mo tenei, hei apotoro, hei kaiwhakaako.</p> 
 <p><a name="an_1:12">1:12</a> Ko te mea hoki tenei i pangia ai ahau e enei mate: he ahakoa ra kahore ahau e whakama: e matau ana hoki ahau ki taku i whakapono ai, e u ana toku whakaaro e taea e ia te tiaki taku i tuku atu ai ki a ia, a taea noatia taua ra.</p> 
 <p><a name="an_1:13">1:13</a> Kia mau ki te tauira mo nga kupu tika i rongo ra koe ki ahau, puritia i runga i te whakapono, i te aroha i roto i a Karaiti Ihu.</p> 
 <p><a name="an_1:14">1:14</a> Ko te mea pai i tukua ra ki a koe, me tiaki e koe, ara e te Wairua Tapu e noho ana i roto i a tatou.</p> 
 <p><a name="an_1:15">1:15</a> ¶ E matau ana ko tenei, i tahuri ke i ahau te hunga katoa i Ahia; no ratou a Paikeru raua ko Heremokeni.</p> 
 <p><a name="an_1:16">1:16</a> Kia tohungia e te Ariki nga tangata o te whare o Onehipora; he maha hoki oku oranga ngakau i a ia, kihai hoki ia i whakama ki toku mekameka.</p> 
 <p><a name="an_1:17">1:17</a> A, i a ia i Roma, i rapu marietia ahau e ia, a kitea ana.</p> 
 <p><a name="an_1:18">1:18</a> Ma te Ariki e tuku ki a ia kia kite i te mahi tohu a te Ariki a taua ra: ko ana mahinga mea hoki maku i Epeha. erangi koe e mohio ana.</p> 
 <p><a name="an_2:1">2:1</a> ¶ Na, ko koe, e taku tamaiti, kia kaha i runga i te aroha noa i roto i a Ihu.</p> 
 <p><a name="an_2:2">2:2</a> Ko nga mea hoki i rongo ra koe ki ahau i nga kaiwhakaatu tokomaha, tukua ena ki etahi tangata pono, e pai ana hei whakaako ki era atu hoki.</p> 
 <p><a name="an_2:3">2:3</a> Tukua atu nga mamae ki a koe, kia rite ki te hoia pai a Ihu Karaiti.</p> 
 <p><a name="an_2:4">2:4</a> Ki te whakahoia tetahi tangata, e kore ia e whakararurarutia e nga mea o te ao; kia ahuareka ai ki a ia te kaiwhakatu i a ia hei hoia.</p> 
 <p><a name="an_2:5">2:5</a> Ki te whakataetae ano tetahi e kore ia e karaunatia, ki te kore e rite ki te tikanga tana whakataetae.</p> 
 <p><a name="an_2:6">2:6</a> Ko te tikanga tenei, ko te kaingaki e mahi ana kia kai wawe i nga hua.</p> 
 <p><a name="an_2:7">2:7</a> Whakaaroa aku e korero nei; a ma te Ariki e homai ki a koe he ngakau mahara i nga mea katoa.</p> 
 <p><a name="an_2:8">2:8</a> ¶ Kia mahara ki a Ihu Karaiti, i whakaarahia nei i te hunga mate, he uri no Rawiri, e ai ki taku rongopai:</p> 
 <p><a name="an_2:9">2:9</a> Ko te mea ano ia i pangia ai ahau e nga mamae, a hereherea noatia iho, ano he tangata mahi kino; otira e kore ta te Atua kupu e herea.</p> 
 <p><a name="an_2:10">2:10</a> Koia hoki ahau i whakaririka kau ai ki nga mea katoa he mea mo te hunga whiriwhiri; kia whiwhi ai ratou ki te ora i roto i a Karaiti Ihu, ki te kororia mutungakore ano hoki.</p> 
 <p><a name="an_2:11">2:11</a> E pono ana hoki te korero, Ki te mate tahi tatou me ia, ka ora tahi ano hoki tatou me ia.</p> 
 <p><a name="an_2:12">2:12</a> Ki te manawanui tatou, ka whakakingitia ngatahitia tatou me ia: ki te whakakahore tatou, ka whakakahoretia hoki tatou e ia:</p> 
 <p><a name="an_2:13">2:13</a> Ki te kore tatou e whakapono, e mau ana ano tona pono: e kore e ahei kia whakakahore ia i a ia ano.</p> 
 <p><a name="an_2:14">2:14</a> ¶ Whakamaharatia ratou ki enei mea, me kauwhau i te aroaro o te Ariki, kia kaua e tautohetohe ki nga kupu huakore, ki nga mea whakaputa ke i nga kaiwhakarongo.</p> 
 <p><a name="an_2:15">2:15</a> Kia puta tau tohe mou kia tu ki te aroaro o te Atua, he mea e manakohia ana, he kaimahi e kore e whakama, e whawha tika ana i te kupu o te pono.</p> 
 <p><a name="an_2:16">2:16</a> Mawehe ki i nga korero whakarihariha, teka noa: ka neke ake hoki te karakia kore o era:</p> 
 <p><a name="an_2:17">2:17</a> A ka kaikai ta ratou kupu, ano he mea kua kikohangatia: no ratou a Himeniu raua ko Piritu;</p> 
 <p><a name="an_2:18">2:18</a> Kua he nei ki te pono, e mea ana, kua pahemo ke te aranga mai; a whakaputaia ketia ake e ratou te whakapono o etahi.</p> 
 <p><a name="an_2:19">2:19</a> ¶ E u ana ia te mau o ta te Atua turanga, ko tona hiri hoki tenei, E matau ana te Ariki ki ana ake: me tenei hoki, Kia mawehe ke i te he nga tangata katoa e whakahua ana i te ingoa o te Karaiti.</p> 
 <p><a name="an_2:20">2:20</a> Otiia i te whare nui ehara i te mea he koura kau, he hiriwa kau ranei nga oko, tera ano etahi he mea rakau, he mea oneone; etahi hei mea honore, etahi hei mea honorekore.</p> 
 <p><a name="an_2:21">2:21</a> Na, ki te mea te tangata i a ia kia ma i ena mea, hei oko ia mo te honore, kua oti te whakatapu, te whakapai mo a te rangatira tikanga, rite rawa mo nga mahi pai katoa.</p> 
 <p><a name="an_2:22">2:22</a> ¶ Oma atu i nga hiahia taitamariki: whaia te tika, te whakapono, te aroha, te rangimarie, e koutou tahi ko te hunga e karanga ana ki te Ariki i roto i te ngakau ma.</p> 
 <p><a name="an_2:23">2:23</a> Araia atu ano nga uiuinga wairangi, kuware, kia mahara hoki ko aua mea hei whakatupu whawhai.</p> 
 <p><a name="an_2:24">2:24</a> Na e kore e pai kia ririhau te pononga a te Ariki; engari kia ngawari ki nga tangata katoa, kia whai ngakau ki te whakaako, kia manawanui.</p> 
 <p><a name="an_2:25">2:25</a> Kia whakaako marie i te hunga e totohe ana; me kore e hoatu e te Atua ki a ratou he ripeneta e whakaae ai ki te pono;</p> 
 <p><a name="an_2:26">2:26</a> Kia ara ake ai hoki i roto i te mahanga a te rewera te hunga i hopukia oratia e te pononga a te Ariki hei mahi i ta te Atua i pai ai.</p> 
 <p><a name="an_3:1">3:1</a> ¶ Kia matau koe ki tenei, ko a nga ra o te whakamutunga puta mai ai nga wa o te he.</p> 
 <p><a name="an_3:2">3:2</a> E aroha hoki nga tangata ki a ratou ano, e aroha ki te moni, e whakapehapeha, e whakakake, e kohukohu, e tutu ki nga matua, kahore he whakawhetai, kahore he tapu,</p> 
 <p><a name="an_3:3">3:3</a> Kahore he aroha, he upoko maro, he ngautuara, e kore e pehi i te ngakau, he hunga nanakia, kahore e aroha ki te pai,</p> 
 <p><a name="an_3:4">3:4</a> He hunga taku tangata, he hunga hikaka, whakakake, to ratou aroha kei nga mahi takaro kahore ia ki te Atua;</p> 
 <p><a name="an_3:5">3:5</a> Ko te ahua o te karakia kei a ratou, tona kaha ia whakakahoretia iho: tahuri ke koe i nga tangata pera.</p> 
 <p><a name="an_3:6">3:6</a> No ratou hoki te hunga e kuhu nei ki nga whare, a riro parau ana i a ratou nga wahine heahea, e taimaha nei i te hara, he mea kawhaki na nga hiahia maha,</p> 
 <p><a name="an_3:7">3:7</a> E ako tonu ana, heoi kahore rawa kia tae ki te matauranga o te pono.</p> 
 <p><a name="an_3:8">3:8</a> E rite ana ki a Hani raua ko Hamapiri i totohe ki a Mohi; waihoki ko enei tangata e totohe ana ki te pono: he hunga kua kino ke te hinengaro, he rukenga atu i roto i te whakapono.</p> 
 <p><a name="an_3:9">3:9</a> Heoi e kore ratou e kake haere: ka kitea hoki to ratou kuwaretanga e te katoa, ka pera hoki me to raua.</p> 
 <p><a name="an_3:10">3:10</a> ¶ Otira kua mau na i a koe taku whakaako, taku whakahaere, toku whakaaro whakatakoto, toku whakapono, toku puhoi ki te riri, toku aroha, toku manawanui,</p> 
 <p><a name="an_3:11">3:11</a> Oku whakatoinga, oku matenga i mate ai ahau i Anatioka, i Ikoniuma, i Raihitara; nga whakatoinga i whakatoia ai ahau: heoi whakaorangia ake ahau e te Ariki i roto i te katoa.</p> 
 <p><a name="an_3:12">3:12</a> A e whakatoia ano te hunga katoa e hiahia ana kia noho i runga i te karakia i roto i a Karaiti Ihu.</p> 
 <p><a name="an_3:13">3:13</a> Ko te hunga kino ia, me te hunga maminga, ka kake haere te kino, ka tinihanga, a ka tinihangatia.</p> 
 <p><a name="an_3:14">3:14</a> Tena ko koe kia mau ki nga mea i ako ra koe, i whakaaetia ra e koe, e matau na hoki koe ki tou kaiwhakaako ki ena mea:</p> 
 <p><a name="an_3:15">3:15</a> Ki a koe ano i mohio o tou tamarikitanga ake, ki nga karaipiture tapu, ko nga mea era e whai matauranga ai koe, e ora ai, i runga i te whakapono ki a Karaiti Ihu.</p> 
 <p><a name="an_3:16">3:16</a> No te ha o te Atua nga karaipiture katoa, he pai hoki hei whakaako, hei riri i te he, hei whakatikatika, hei whakaako ki te tika;</p> 
 <p><a name="an_3:17">3:17</a> Kia tino rite ai te tangata a te Atua, rite rawa mo nga mahi pai katoa.</p> 
 <p><a name="an_4:1">4:1</a> ¶ Ko taku kupu tenei ki a koe i te aroaro o te Atua, o Karaiti Ihu hoki, mana nei e whakawa te hunga ora me te hunga mate, i te ahua o tona putanga mai me tona rangatiratanga,</p> 
 <p><a name="an_4:2">4:2</a> Kauwhautia te kupu; tohea i nga wa pai, i nga wa kino; riria te he, whakahengia iho, whakahaua, whakapaua te manawanui me te whakaako.</p> 
 <p><a name="an_4:3">4:3</a> Tenei ake hoki te wa e kore ai ratou e whakarongo ki te whakaako tika; heoi, i te mea he taringa minamina o ratou, ka apohia e ratou he kaiwhakaako e rite ana ki o ratou na hiahia.</p> 
 <p><a name="an_4:4">4:4</a> Ka tahuri ke o ratou taringa i te pono, ka anga atu ki nga korero tito noa.</p> 
 <p><a name="an_4:5">4:5</a> Kia mau ia koe i nga mea katoa; tukua atu nga mamae ki a koe; mahia te mahi a te kaikauwhau i te rongopai; whakapaua tau mahi minita.</p> 
 <p><a name="an_4:6">4:6</a> Tenei hoki ahau kei te ringihia, kua rite ano te wa hei haerenga moku.</p> 
 <p><a name="an_4:7">4:7</a> Kua whawhaitia e ahau te whawhai pai, kua omakia toku omanga, kua rite i ahau te whakapono:</p> 
 <p><a name="an_4:8">4:8</a> Kei te takoto mai moku i nga wa o muri nei e karauna o te tika, e homai ki ahau a taua ra e te Ariki, e te kaiwhakawa tika: he teka ki ahau anake, engari ki te hunga katoa ano hoki kua matenui ki tona putanga mai.</p> 
 <p><a name="an_4:9">4:9</a> ¶ Kia puta tou uaua ki te haere wawe mai ki ahau:</p> 
 <p><a name="an_4:10">4:10</a> Kua whakarerea ahau e Rimaha, he aroha nona ki tenei ao, a haere ana a ki Teharonika; kua riro atu a Kerekena ki Karatia, a Taituha ki Raramatia.</p> 
 <p><a name="an_4:11">4:11</a> Ko Ruka anake kei ahau. Tena a Maka mauria mai hei hoa mou; he pai hoki ia mo taku mahi minita.</p> 
 <p><a name="an_4:12">4:12</a> Kua tonoa e ahau a Tikiku ki Epeha.</p> 
 <p><a name="an_4:13">4:13</a> Ka haere mai koe, mauria mai te koroka i mahue atu i ahau ki Toroa, ki a Karapu, me nga pukapuka; tena rawa ia nga kirihipi.</p> 
 <p><a name="an_4:14">4:14</a> He maha nga kino i meatia mai e Arehanera, e te kaimahi parahi ki ahau: ma te Ariki e hoatu ki a ia he utu e rite ana ki ana mahi:</p> 
 <p><a name="an_4:15">4:15</a> Kia tupato hoki koe ki a ia; he rahi rawa hoki tana totohe ki a matou kupu.</p> 
 <p><a name="an_4:16">4:16</a> ¶ I taku korerotanga tuatahi, i karo ai i ahau, kahore he tangata hei tuara moku, heoi whakarerea ake ahau e te katoa. Kaua tenei e whakairia ki a ratou.</p> 
 <p><a name="an_4:17">4:17</a> I tu ia te Ariki ki toku taha, nana hoki ahau i whakakaha; kia whakapaua rawatia ai e ahau te kauwhau, kia rongo katoa ai nga tauiwi: a toia mai ana ahau i roto i te mangai o te raiona.</p> 
 <p><a name="an_4:18">4:18</a> Tera ahau e toia mai e te Ariki i roto i nga mahi kino katoa, e whakaorangia hoki tae noa ki tona rangatiratanga i te rangi: waiho atu i a ia te kororia ake ake. Amine.</p> 
 <p><a name="an_4:19">4:19</a> Oha atu ki a Pirihira raua ko Akuira, ki te hunga ano hoki o te whare o Onehipora.</p> 
 <p><a name="an_4:20">4:20</a> I noho atu a Eratu i Koriniti: ko Toropimu i mahue atu i ahau ki Miretu, he mate.</p> 
 <p><a name="an_4:21">4:21</a> Kia puta tou uaua ki te haere mai i mua o te hotoke. Tenei te oha atu nei ki a koe a Upuru, a Purena, a Rinuha, a Karauria, me nga teina katoa.</p> 
 <p><a name="an_4:22">4:22</a> Kia noho te Ariki ki tou wairua, Kia tau te aroha noa ki a koutou.</p> 
 <p></p><hr>
 <center>
 <a href="tit.htm">Next: Titus</a></center>
 </body>