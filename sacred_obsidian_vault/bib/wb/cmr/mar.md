<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mat.htm">Previous</a> 
 <a href="luk.htm">Next</a> 
 </center>
 <hr>
  <h3 align="center">Chamorro Bible: Mark</h3> 
 <p><a name="an_1:1">1:1</a> TUTUJON y ibangelion Jesucristo, Lajin Yuus.</p> 
 <p><a name="an_1:2">1:2</a> Jaftaemano esta matugue gui profeta Isaias: Estagüe, guajo tumago y tentagojo gui menan matamo, para ufamauleg y chalanmo gui menamo.</p> 
 <p><a name="an_1:3">1:3</a> Ynagang ni umaagang gui desierto: Fanmauleg y chalan y Señot: natunas y cayejonña.</p> 
 <p><a name="an_1:4">1:4</a> Si Juan managpange gui desierto, ya jasetmon y tinagpangen minañotsot para inasiin isao sija.</p> 
 <p><a name="an_1:5">1:5</a> Ya manjanao guiya güiya guato todo y tano Judea, yan todo sija guiya Jerusalem; ya todo sija mantinagpange gui sadog Jordan, ya jaconfesatñaejon y isaoñija.</p> 
 <p><a name="an_1:6">1:6</a> Ya si Juan minagagon pulon cameyo, yan sinturon cuero gui senturaña; ya y naña, apacha yan miet monte.</p> 
 <p><a name="an_1:7">1:7</a> Ya mansesetmon, ilegña: Ufato gui tateco uno na masgaeninasiña qui guajo, y coreas y sapatosña, ti digno yo nu jutecon ya jupula.</p> 
 <p><a name="an_1:8">1:8</a> Guajo magajet na jutagpange jamyo yan janom; lao güiya infantinagpange ni Espiritu Santo.</p> 
 <p><a name="an_1:9">1:9</a> ¶ Ya susede ayo sija na jaane, na si Jesus mato guine Nasaret Galilea, ya tinagpange as Juan gui Jordan.</p> 
 <p><a name="an_1:10">1:10</a> Ya enseguidas nae cajulo gui janom, jalie na mababa y langet, ya y Espiritu, calang paluma tumunog gui jiloña,</p> 
 <p><a name="an_1:11">1:11</a> Ya mato un inagang guine y langet na ilegña: Jago y lajijo ni yajo, iya jago nae gosmagof yo.</p> 
 <p><a name="an_1:12">1:12</a> Ya enseguidas ninafalag y desierto ni Espiritu.</p> 
 <p><a name="an_1:13">1:13</a> Ya sumaga güije cuarenta na jaane, ya tinienta as Satanas; yan mañisija y manmachaleg na gâgâ sija; ya y angjet sija masetbe güe.</p> 
 <p><a name="an_1:14">1:14</a> ¶ Anae munjayan si Juan mapreso, mato si Jesus guiya Galilea, jasesetmon y ibangelion Yuus.</p> 
 <p><a name="an_1:15">1:15</a> Ya ilegña: Y tiempo esta macumple; ya y raenon Yuus esta jijot: fanmañotsot, ya injenggue y ibangelio.</p> 
 <p><a name="an_1:16">1:16</a> ¶ Ya mamomocat gui oriyan tasen Galilea, jalie si Simon, yan si Andres chelun Simon, na jayuyute y lagua gui tase, sa sija manpescadot.</p> 
 <p><a name="an_1:17">1:17</a> Ya si Jesus ilegña nu sija: Maela dalalagyo, ya junafanpescadot taotao jamyo.</p> 
 <p><a name="an_1:18">1:18</a> Enseguidas japolo y laguañija ya madalalag güe.</p> 
 <p><a name="an_1:19">1:19</a> Anae malofan talo didide mona, jalie si Santiago, lajin Sebedeo, yan si Juan cheluña, na manestaba locue gui batco na jalememenda y laguañija.</p> 
 <p><a name="an_1:20">1:20</a> Ya enseguidas jaagang; ya jadingo si tatanñija as Sebedeo gui batco yan y manmachocho sija, ya madalalag güe.</p> 
 <p><a name="an_1:21">1:21</a> ¶ Ya manjalom Capernaum; ya enseguidas, gui sábado na jaane, jumalom gui sinagoga ya mamanagüe.</p> 
 <p><a name="an_1:22">1:22</a> Ya sija ninafanmanman ni finanagüeña; sa jafananagüe sija calang uno ni gaeninasiña, ya ti calang y escriba sija.</p> 
 <p><a name="an_1:23">1:23</a> Ya enseguidas guaja güije gui sinagogañija un taotao na guaja áplacha na espiritu, ya güiya umagang,</p> 
 <p><a name="an_1:24">1:24</a> Ylegña: Parajafa jam nu jago, Jesus taotao Nasaret? Matojao para unnafanaelayejam? Jutungoja jayejao, jago y Santos guine as Yuus.</p> 
 <p><a name="an_1:25">1:25</a> Ya si Jesus jalalatde ilegña: Pacaca, ya maela juyong guiya güiya.</p> 
 <p><a name="an_1:26">1:26</a> Ya anae y áplacha na espiritu tiniteg güe, ya ninaagang gosdangculo na inagang, jumuyong guiya güiya.</p> 
 <p><a name="an_1:27">1:27</a> Ya todo sija ninafanmanman, pot este manafaesen entre sija, ilegñija: Jafa este? Jafa na nuebo finanagüe este! yan ninasiña jatago y manáplacha na espiritu, ya maosgueja güe?</p> 
 <p><a name="an_1:28">1:28</a> Enseguidas y famaña manamamta todo gui tano oriyan Galilea.</p> 
 <p><a name="an_1:29">1:29</a> ¶ Ya enseguidas anae jumuyong gui sinagoga, mato gui guima Simon yan si Andres, yan si Santiago yan si Juan.</p> 
 <p><a name="an_1:30">1:30</a> Ya y suegran Simon estaba na umaason sa malango yan calentura: ya masangane güe enseguidas nu y palaoan.</p> 
 <p><a name="an_1:31">1:31</a> Ayo nae mato güe, ya jamantiene canaeña, ya jajatsa julo; ya pinelo ni calentura, ya güiya sumetbe sija.</p> 
 <p><a name="an_1:32">1:32</a> ¶ Ya anae estaba esta pupuenge, anae machom y atdao, maconiigüe todo ni manmañetnot yan y maninanite.</p> 
 <p><a name="an_1:33">1:33</a> Ya todo y siuda mandaña gui petta.</p> 
 <p><a name="an_1:34">1:34</a> Ya janafanjomlo megae ni manestaba manmalango todo clasen chetnot sija; ya jayute juyong megae na anite sija; ya ti japolo nu y anite sija cumuentos sa matungo güe.</p> 
 <p><a name="an_1:35">1:35</a> ¶ Ya y egaan güije, cajulo gostaftaf, jojomjomja trabia, ya jumuyong, ya malag y un lugat desierto, ya manaetae güije.</p> 
 <p><a name="an_1:36">1:36</a> Ya tinatiye güe as Simon, yan y mangachochongña.</p> 
 <p><a name="an_1:37">1:37</a> Ya anae masoda güe, ilegñija nu güiya: Todo umaliligaojao.</p> 
 <p><a name="an_1:38">1:38</a> Güiya ilegña nu sija: Nije tafanmalag y otro lugat gui sengsong ni jijot, ya jufansetmon locue güije; sa pot este na matoyo.</p> 
 <p><a name="an_1:39">1:39</a> Ya jumalom gui sinagogañija todo Galilea, sesetmon ya jayuyute juyong y anite sija.</p> 
 <p><a name="an_1:40">1:40</a> ¶ Ya un ategtog mato guiya güiya, tinayuyut güi ya dumimo, ya ilegña: Yaguin malagojao, siña unnagasgasyo.</p> 
 <p><a name="an_1:41">1:41</a> Ya <i>si Jesus</i> ninamaase ya jaestira y canaeña, ya japacha, ya ilegña: Malagoyo, ungasgas.</p> 
 <p><a name="an_1:42">1:42</a> Ya enseguidas y chetnot y ategtog mapos guiya güiya ya gasgas güe.</p> 
 <p><a name="an_1:43">1:43</a> Ya jagosencatga, ya jatago na ujanao,</p> 
 <p><a name="an_1:44">1:44</a> Ya ilegña nu güiya: Atan ya chamo sumangangane ni jaye jafa; lao sigueja gui jinanaomo ya unfanue y pale nu jago, ya unofrese ni guinasgasmo ni si Moises manago, para testimonioñija.</p> 
 <p><a name="an_1:45">1:45</a> Lao güiya mapos, ya jatutujon munamatungo, yan janagosmamta y checho; pot este, si Jesus ti siña jumalom matungo nu güiya gui siuda; lao sumasagaja gui sumanjiyong gui lugat desierto sija, ya manmato guiya güiya guinin todo y patte sija.</p> 
 <p><a name="an_2:1">2:1</a> YA otro biaje güiya jumalom guiya Capernaum, despues di malofan ti megae na jaane sija; ya majungog na gaegue güe gui jalom guma.</p> 
 <p><a name="an_2:2">2:2</a> Ya mandaña megae, ya ti manulag, ni gui oriyan y petta; ya jasetmon y sinangan guiya sija.</p> 
 <p><a name="an_2:3">2:3</a> Ayo nae manmato guiya güiya manmangongone un paralitico, na macocone ni cuatro.</p> 
 <p><a name="an_2:4">2:4</a> Ya anae ti siña manmato guiya güiya pot y linajyan taotao, manajanao y atof anae estaba güe, ya anae munjayan mababa, manatunog y cama anae mapopolo y paralitico.</p> 
 <p><a name="an_2:5">2:5</a> Ya anae jalie si Jesus y jinenggueñija, ilegña ni paralitico: Lajijo, y isaomo unmaasie.</p> 
 <p><a name="an_2:6">2:6</a> Ya estaba güije manmatatachong palo escriba sija, ya manmanjajaso gui corasonñija, ilegñija:</p> 
 <p><a name="an_2:7">2:7</a> Jafa na cumuecuentos este na taotao chatfino contra si Yuus? Jaye siña manasie isao, solo si Yuusja?</p> 
 <p><a name="an_2:8">2:8</a> Ya jatungo si Jesus enseguidas gui espirituña na manmanjajaso gui sumanjalomñija, ya ilegña nu sija: Jafa muna injajaso este sija gui corasonmiyo?</p> 
 <p><a name="an_2:9">2:9</a> Jafa mas guse taalog y paralitico: Y isaomo unmaasie; pat taalog: Cajulo, chule y camamo, ya unjanao? </p> 
 <p><a name="an_2:10">2:10</a> Lao para intingo na y Lajin taotao guaja ninasiñaña gui jilo tano manasie isao (ilegña ni paralitico),</p> 
 <p><a name="an_2:11">2:11</a> Jualog nu jago: Cajulo, ya unchule y camamo ya janao falag iyajamyo.</p> 
 <p><a name="an_2:12">2:12</a> Ayo nae cajulo güe enseguidas, ya jachule y camaña, ya mapos gui menan todo; enao muna todo ninafanmanman, ya manamalag si Yuus, ilegñija: Taya nae inlie ayo.</p> 
 <p><a name="an_2:13">2:13</a> ¶ Ya jumanao talo gui oriyan tase, ya todo y linajyan taotao manmato guiya güiya, ya jafanagüe sija.</p> 
 <p><a name="an_2:14">2:14</a> Ya anae malofan jalie si Levi, lajin Alfeo, na matatachong gui bancon y tributo sija, ya ilegña nu güiya: Dalalagyo. Ya cajulo ya dinalalag güe.</p> 
 <p><a name="an_2:15">2:15</a> Ya susede na estaba güe matachong para uchocho gui lamasa gui guima ayo, ya megae sija na publicano yan manisao sija manmatatachong mañisija locue yan si Jesus, yan y disipoluña sija; sa guaja megae dumadalalag güe.</p> 
 <p><a name="an_2:16">2:16</a> Ya y escriba sija gui entalo y Fariseo sija, anae jalie na mañochocho yan y manisao yan y publicano sija, ilegñija ni disipoluña sija: Jafa este na güiya chomocho yan gumiguimen, yan y publicano sija yan y manisao?</p> 
 <p><a name="an_2:17">2:17</a> Ya anae jajungog si Jesus, ilegña nu sija: Y manjomlo ti janesesita medico, na y manmalango. Ti matoyo para juagang y manunas, na y manisao sija.</p> 
 <p><a name="an_2:18">2:18</a> ¶ Ya y disipulon Juan, yan y disipulon Fariseo sija manayunat: ya manmato, ya ilegñija nu güiya: Jafa muna y disipulon Juan yan y disipulon Fariseo sija manayuyunat; ya y disipulumo ti manayuyunat?</p> 
 <p><a name="an_2:19">2:19</a> Si Jesus ilegña nu sija: Siña manayunat y mangaegue gui guipot umasagua, yaguin mañisija yan y nobio? Y tiempo nae mañisijaja yan y nobio, ti siña manayunat.</p> 
 <p><a name="an_2:20">2:20</a> Lao ufato y jaane sija, na y nobio umanajanao guiya sija; ya ayo sija na jaane nae ufanayunat.</p> 
 <p><a name="an_2:21">2:21</a> Taya ni uno lumimendanñañaejon y nuebo na magago gui bijo na bestido; sa ayo y nuebo na limenda ujanao gui bijo, ya mas taelaye y matiteg.</p> 
 <p><a name="an_2:22">2:22</a> Ya taya ni uno umasajguane y nuebo na bino gui bijo na boteyan cuero: sa y nuebo na bino uyamag y boteyan cuero sija, ya umachuda y bino, ya y boteyan cuero manmalingo; lao y nuebo na bino, y nuebo na boteyan cuero nae umasajguane.</p> 
 <p><a name="an_2:23">2:23</a> ¶ Ya manmapos este, malolofan güe gui jalom fangualuan trigo gui sabado na jaane; ya y disipoluña sijas igue di manmanjala ni espiga sija.</p> 
 <p><a name="an_2:24">2:24</a> Ya y Fariseo sija, ilegñija: Atanja, jafa na jafatitinas gui sabado na jaane y ti mauleg para umafatinas?</p> 
 <p><a name="an_2:25">2:25</a> Ya güiya ilegña nu sija: Taya nae intaetae jafa checho David anae janesesita, ya ñalang yan y mangachongña?</p> 
 <p><a name="an_2:26">2:26</a> Jafa taemano jalomña gui guimayuus anae si Abiatar magas na pale, ya jacano y pan ni inefrese, ni ti para macano, na para y pale sija; ya janae locue y mangachongña sija?</p> 
 <p><a name="an_2:27">2:27</a> Ylegña talo nu sija: Y sabado pot y taotao na mafatinas: ti y taotao pot y sabado.</p> 
 <p><a name="an_2:28">2:28</a> Enaomina y Lajin taotao Señot locue gui sabado.</p> 
 <p><a name="an_3:1">3:1</a> YA jumalom talo gui sinagoga; ya guaja güije un taotao na anglo un canaeña.</p> 
 <p><a name="an_3:2">3:2</a> Ya sija maaatanja güe cao unajomlo gui sabado na jaane; para umafaaela.</p> 
 <p><a name="an_3:3">3:3</a> Ayo nae ilegña ni ayo na taotao y anglo un canaeña: Tojgue julo gui entalo.</p> 
 <p><a name="an_3:4">3:4</a> Ya ilegña nu sija: Siña tafatinas mauleg gui sabado na jaane pat taelaye? nalibre y linâlâ pat puno? Lao sija manmamatquiquiloja.</p> 
 <p><a name="an_3:5">3:5</a> Ya anae jaatan gui oriya sija yan y linalalo, ninapinite pot y majetog corasoññija, ya ilegña nu y taotao: Estira mona y canaemo. Ya jaestira, ya y canaeña tumalo mauleg parejo yan y otro.</p> 
 <p><a name="an_3:6">3:6</a> Ayo nae manmapos y Fariseo sija, ya manaconseja yan y taotao Herodes sija, contra güiya, para umapuno.</p> 
 <p><a name="an_3:7">3:7</a> Lao si Jesus sumuja para y tase yan y disipuluña sija; ya madalalag un dangculon linajyan taotao guine Galilea, yan guine Judea,</p> 
 <p><a name="an_3:8">3:8</a> Yan guine Jerusalem, yan guine Idumea, yan y otro bandan Jordan, yan guine oriyan Tiro yan Sidon, dangculo na linajyan taotao anae majungog y dangculon finatinasña sija, manmato guiya güiya.</p> 
 <p><a name="an_3:9">3:9</a> Ya jasangane y disipoluña sija, na un diquique na batco uninananggaja güe, pot y linajyan taotao para munga güe manachatsaga,</p> 
 <p><a name="an_3:10">3:10</a> Sa guaja megae janafanjomlo; ya pot ayo na manpodong gui jiloña, todo y mangaechetnot para umapacha,</p> 
 <p><a name="an_3:11">3:11</a> Ya y manáplacha sija na espiritu locue, anae malie güe, manpodong papa gui menaña, ya managang, ilegñija: Jago y Lajin Yuus.</p> 
 <p><a name="an_3:12">3:12</a> Lao guiya jagosencatga sija, na chañija munamatutungo güe.</p> 
 <p><a name="an_3:13">3:13</a> ¶ Ya cajulo gui egso, ya jaagang guiya güiya ayo sija y malagoña, ya sija manmato guiya güiya.</p> 
 <p><a name="an_3:14">3:14</a> Ya jaayig y dose, na ufañisijaja, yan para unafanjanao ya ujafanmansetmon;</p> 
 <p><a name="an_3:15">3:15</a> Yan ufangaeninasiña para ujayute juyong y anite sija.</p> 
 <p><a name="an_3:16">3:16</a> Sija si Simon, ni japolo sobrenaaña si Pedro;</p> 
 <p><a name="an_3:17">3:17</a> Yan si Santiago, lajin Sebedeo, yan si Juan chelun Santiago; ni japolo sobrenaañija si Boanerges ni comoqueilegña lalajin julo.</p> 
 <p><a name="an_3:18">3:18</a> Yan si Andres, yan si Felipe, yan si Bartolome, yan si Mateo, yan si Tomas yan si Santiago, lajin Alfeo, yan si Tadeo, yan si Simon y Cananeo;</p> 
 <p><a name="an_3:19">3:19</a> Yan si Judas Iscariote ni y locue umentrega güe: ya manjalom talo gui guima.</p> 
 <p><a name="an_3:20">3:20</a> ¶ Ya y linajyan taotao mandaña talo, ya pot este sija ti siña ni ufañochocho pan.</p> 
 <p><a name="an_3:21">3:21</a> Ya anae majungog na familiaña sija, manmato para umaguot; sa ilegñija: Esta ti guiya güe.</p> 
 <p><a name="an_3:22">3:22</a> Ya y escriba sija ni manmato guine Jerusalem, ilegñija, na guaja güe as Beetsebub, ya pot y prinsipen anite na manyuyute juyong anite sija.</p> 
 <p><a name="an_3:23">3:23</a> Lao güiya umagang sija, ya ilegña nu sija pot acomparasion: Jafataemano siña si Satanas jayute juyong si Satanas?</p> 
 <p><a name="an_3:24">3:24</a> Yaguin un raeno madibide contra güiyaja, ayo na raeno ti siña sumaga.</p> 
 <p><a name="an_3:25">3:25</a> Yaguin un guma madibide contra güiyaja, ayo na guma ti siña sumaga. </p> 
 <p><a name="an_3:26">3:26</a> Yaguin si Satanas cajulo contra güiyaja, ya madibide ti siña sumaga: lao gae jinecog.</p> 
 <p><a name="an_3:27">3:27</a> Taya ni un taotao siña jumalom gui guima y matatnga na taotao, ya unataelaye y güinajaña sija, yaguin ti jagode finena y matatnga na taotao; ya ayo nae unataelaye y güinajaña.</p> 
 <p><a name="an_3:28">3:28</a> Magajet jusangane jamyo, na todo y isao sija ufanmaasie gui lalajin taotao sija, yan y chinatfino contra cuatquieraja sija na chinatfinue.</p> 
 <p><a name="an_3:29">3:29</a> Lao jayeja y chumatfino contra y Espiritu Santo, taemaasie ni ngaean; ya peligroña y taejinecog na isao:</p> 
 <p><a name="an_3:30">3:30</a> Sa ilegñija, güiya guaja áplacha na espiritu.</p> 
 <p><a name="an_3:31">3:31</a> Ya manmato si nanaña, yan y mañeluña, ya manestaba gui sumanjiyong, manmanago na umaagang güe.</p> 
 <p><a name="an_3:32">3:32</a> Ya y linajyan taotao estaba manmatatachong gui oriyaña; ya ilegñija nu güiya: Estagüe si nanamo yan y mañelumo gui sumanjiyong na maaliligaojao.</p> 
 <p><a name="an_3:33">3:33</a> Ya güiya jaope sija, ilegña: Jaye nanajo yan jaye mañelujo?</p> 
 <p><a name="an_3:34">3:34</a> Ya manaatan gui oriya anae manestaba manmatatachong gui oriyaña, ya ilegña: Estagüe y nanajo, yan y mañelujo!</p> 
 <p><a name="an_3:35">3:35</a> Sa jayeja y fumatinas y minalago Yuus, güiya chelujo laje, yan chelujo palaoan, yan nanajo.</p> 
 <p><a name="an_4:1">4:1</a> YA jatutujon otro biaje mananagüe gui oriyan tase; ya mandaña guiya güiya dangculo na linajyan taotao, enao mina jumalom gui un batco, ya matachong gui tase; ya todo y linajyan taotao manestaba gui jilo tano gui oriyan tase.</p> 
 <p><a name="an_4:2">4:2</a> Ya jafanagüe sija megae pot acomparasion, ya ilegña nu sija gui finanagüeña.</p> 
 <p><a name="an_4:3">4:3</a> Ecungog: Estagüe y tatanom na jumuyong para ufananom.</p> 
 <p><a name="an_4:4">4:4</a> Ya anae manananom, palo mamodong gui oriyan chalan; ya mato y pajaron y aire ya macano.</p> 
 <p><a name="an_4:5">4:5</a> Ya y palo mamodong gui jilo acho, anae ti megae na oda; ya enseguidas mandoco, sa ti tadong gui eda.</p> 
 <p><a name="an_4:6">4:6</a> Lao anae cajulo y atdao, sinenggue, sa taejaleñija manmalayo.</p> 
 <p><a name="an_4:7">4:7</a> Ya y palo mamodong gui entalo tituca sija; ya mandoco y tituca sija, ya chiniguet, ya ti manogcha.</p> 
 <p><a name="an_4:8">4:8</a> Ya y palo mamodong gui mauleg na tano, ya manmanogcha, ya mangajulo ya manmegae; ya uno manogcha treinta, y otro sesenta, y otro ciento.</p> 
 <p><a name="an_4:9">4:9</a> Ayo nae ilegña nu sija: Y gae talanga para ufanjungog, güiya uecungog.</p> 
 <p><a name="an_4:10">4:10</a> ¶ Ya anae estaba güe güiyaja, y manestaba gue oriyaña yan y dose, mafaesen güi ni y acomparasion sija.</p> 
 <p><a name="an_4:11">4:11</a> Ya ilegña nu sija: Jamyo manmanae y misterion raenon Yuus; lao y mangaegue gui sumanjiyong, pot acomparasion nae umafatinas todo estesija;</p> 
 <p><a name="an_4:12">4:12</a> Para y manlilie, jalie ya ti jasiente; ya y manecungog, manmanjungog, lao ti jatungo; sa no sea ufanmabra talo, ya ufanmmaasie ni isaoñija.</p> 
 <p><a name="an_4:13">4:13</a> Ya ilegña nu sija: Ti intingo este na acomparasion? Jafa taemano nae, tungonmiyo todo ni acomparasion sija?</p> 
 <p><a name="an_4:14">4:14</a> Y tatanom jatanme y finijo.</p> 
 <p><a name="an_4:15">4:15</a> Ya este yuje sija y oriyan chalan, anae manmatanme y finijo; lao despues di jajungog, mato si Satanas, enseguidas, ya janajanao y finijo ni matanme gui corasonñija.</p> 
 <p><a name="an_4:16">4:16</a> Parejoja locue yan este sija y manmatanme gui jilo acho; anae majungog y finijo, enseguidas maresibe todo ni y minagofñija;</p> 
 <p><a name="an_4:17">4:17</a> Lao taya jaleñija, ya ti jadura apmam; sa anae cajulo y triniste, pat y pinetsigue pot y finijo, enseguidas maninefende.</p> 
 <p><a name="an_4:18">4:18</a> Ya este yuje sija y manmatanme gui entalo tituca sija; y jumungog y finijo;</p> 
 <p><a name="an_4:19">4:19</a> Lao y inadajen este y tano, yan y dinaguen y güinaja sija, yan y minalago ni guaja gui palo güinaja sija, manjalom ya machiguet y finijo ya jumuyong ti manogcha.</p> 
 <p><a name="an_4:20">4:20</a> Ya este yuje sija y manmatanme gui mauleg na tano; y jumungog y finijo ya maresibe, ya manmanogcha, ya uno treinta y otro sesenta, y otro siento.</p> 
 <p><a name="an_4:21">4:21</a> ¶ Ylegña nu sija locue: Esta machule y candet para umapolo gui papa medida, pat gui papa cama? Ya ti para umapolo gui jilo lamasa?</p> 
 <p><a name="an_4:22">4:22</a> Sa taya na manaatog, ti umafatanñaejon; ni gae gui secreto ya ti umababa.</p> 
 <p><a name="an_4:23">4:23</a> Yaguin guaja gaetalanga para ufanjungog, güiya uecungog.</p> 
 <p><a name="an_4:24">4:24</a> Ylegña nu sija locue: Adaje jafa y jiningogmiyo. Y medida anae inmediye sija, ayoja nae infanmamidiye jamyo; ya infanmanae jamyo mas.</p> 
 <p><a name="an_4:25">4:25</a> Sa y guaja, umanae: ya y taya, esta y güinajaña, unajanao.</p> 
 <p><a name="an_4:26">4:26</a> ¶ Ya ilegña: Taegüine y raenon Yuus, yaguin un taotao manyute semiya gui jalom oda;</p> 
 <p><a name="an_4:27">4:27</a> Ya maego, ya cajulo gui puenge yan jaane, ya semiya mapta ya doco, ti jatungo jafataemano.</p> 
 <p><a name="an_4:28">4:28</a> Sa y tano güiyaja manogcha, finena jagon, enseguidas y espiga, despues y grano bula gui espiga.</p> 
 <p><a name="an_4:29">4:29</a> Ya yaguin y tinegcha dumangculo, enseguidas mapolo y sese para mangoco, sa mato y cosecha.</p> 
 <p><a name="an_4:30">4:30</a> ¶ Ya ilegña: Jafajit nae tanaparejo y raenon Yuus? pat jafa na acomparasion nae taacompara?</p> 
 <p><a name="an_4:31">4:31</a> Parejo yan un granon mostasa, ni y anae matanme gui tano, achogja güiya mas diquique gui entalo todo y semiya sija ni y guaja gui jilo y tano.</p> 
 <p><a name="an_4:32">4:32</a> Lao anae matanme, doco, ya güiya mas dangculo qui todo na golae, ya manramas ni mandangculo na ramasña; ya pot este y pajaron y aire siña mañaga gui papa y nijongña.</p> 
 <p><a name="an_4:33">4:33</a> ¶ Yan megae sija na acomparasion parejo yan este sija, jasangane sija finijo, jaftaemano y siña jajungog.</p> 
 <p><a name="an_4:34">4:34</a> Ya sin acomparasion ti jasangane sija; lao y disipoluña sija anae mañisijaja janaclaruye todo.</p> 
 <p><a name="an_4:35">4:35</a> Ya ilegña nu sija güijija na jaane, anae esta pupuenge: Nije tafanmalofan gui otro banda.</p> 
 <p><a name="an_4:36">4:36</a> Ya jadingo y linajyan taotao, ya macone güe mañija, anae gaegue güe sui jalom batco. Ya guaja locue palo diquique na batco mañisija.</p> 
 <p><a name="an_4:37">4:37</a> Ya cajulo un dangculon pagyon manglo, ya jinatme ni napo sija y jalom batco, ya ninabula.</p> 
 <p><a name="an_4:38">4:38</a> Ya güiya gaegue gui popa na mamaego gui jilo alunan; ya mayajo, ya ilegñija nu güiya: Maestro, taya unadadaje na infanmatae?</p> 
 <p><a name="an_4:39">4:39</a> Ya cajulo güe, ya jalalatde y manglo, ya ilegña ni tase: Pacaca famatquilo. Ya bumasta y manglo, ya guaja dangculo na catma.</p> 
 <p><a name="an_4:40">4:40</a> Ya ilegña nu sija: Jafa jamyo na gosmanmaañao? Taye jinengguenmiyo trabia?</p> 
 <p><a name="an_4:41">4:41</a> Ya mangosmanmaañao, ya ilegñija entre sija: Jaye este, na asta y manglo yan y tase maosgue güe?</p> 
 <p><a name="an_5:1">5:1</a> YA manmato gui otro bandan tase gui tano y taotao Gadara sija.</p> 
 <p><a name="an_5:2">5:2</a> Ya anae jumuyong güe gui batco, enseguidas umasoda yan un taotao gui naftan sija ni guaja un áplacha na espiritu.</p> 
 <p><a name="an_5:3">5:3</a> Ya guaja sagaña gui jalom naftan sija, ya taya siña gumode güe nu y cadenaja:</p> 
 <p><a name="an_5:4">5:4</a> Sa megae na biaje nae magode nu y tale sija yan cadena sija, lao y cadena sija esta manmayamag pot guiya; ya y tale sija manmagtos, ya taya siña munamanso güe.</p> 
 <p><a name="an_5:5">5:5</a> Ya siempre yan puenge yan jaane, jumajanao ya umaagang gui entalo naftan sija, yan gui jalomtano sija, ya janalalamen güe ni acho sija.</p> 
 <p><a name="an_5:6">5:6</a> Ya anae jalie si Jesus gui chago, malago, ya jaadora güe.</p> 
 <p><a name="an_5:7">5:7</a> Ya umagang gosdangculo na inagang, ilegña: Para jafayo ni jago, Jesus, Lajin y Gueftaquilo na Yuus? Jufanjula nu jago pot si Yuus na chamoyo munachachatsaga.</p> 
 <p><a name="an_5:8">5:8</a> Sa ilegña nu güiya: Juyong güine na taotao, áplacha na espiritu.</p> 
 <p><a name="an_5:9">5:9</a> Ya jafaesen: Jaye naanmo? Ya inepe, ilegña: Linajyan naanjo: sa manmegaejam.</p> 
 <p><a name="an_5:10">5:10</a> Ya jatayuyut megae, para chaña yiniyite juyong güije na tano.</p> 
 <p><a name="an_5:11">5:11</a> Ya gaegue güije, jijot gui jalomtano sija, un dangculo na manadan babue na mañochocho.</p> 
 <p><a name="an_5:12">5:12</a> Ya matayuyut güe ni ayo todo sija na anite, ilegñija: Tagojam para y babue sija para infanjalom guiya sija.</p> 
 <p><a name="an_5:13">5:13</a> Ya manpinetmite as Jesus. Ya manjuyong ayo sija y manáplacha na espiritu, ya manjalom gui babue sija; ya y manada manmalago papa gui un didog na lugat asta y jalom tase, ya guaja sija dos mit; ya manmatmos gui tase.</p> 
 <p><a name="an_5:14">5:14</a> Ya y munafañochocho y babue sija manmalago ya manmañangane gui siuda yan y fangualuan sija. Ya manjanao sija para ujalie jafa ayo y guinin mafatinas.</p> 
 <p><a name="an_5:15">5:15</a> Ya manmato gui as Jesus, ya malie y guinin ninachatsaga ni anite, matatachong, ya minagagago, ya jatungo ayo y guaja ni linajyan; ya manmaañao.</p> 
 <p><a name="an_5:16">5:16</a> Ya mansinagane ni ayo sija y lumie; jafa taemano matoña ayo y guinin guaja anite, yan y babue sija.</p> 
 <p><a name="an_5:17">5:17</a> Ya matutujon matayuyut güe na ujanao gui tanoñija.</p> 
 <p><a name="an_5:18">5:18</a> Ya anae jumalom güe gui batco, tinayuyut güe ni ayo y guinin guaja anite, para ujasija.</p> 
 <p><a name="an_5:19">5:19</a> Ya si Jesus ti pinetmite, lao ilegña un güiya: Janao falag iyajamyo gui amigumo sija; ya unsangane sija na dangculon güinaja y Señot finatinasña nu jago, yan guaja minaaseña nu jago.</p> 
 <p><a name="an_5:20">5:20</a> Ya maposgüe ya jatutujon sumanganñaejon guiya Decapolis na dangculon güinaja y finatinas Jesus nu güiya: ya todo ninafanmanman.</p> 
 <p><a name="an_5:21">5:21</a> Ya anae malofan otro biaje si Jesus gui un batco para y otro banda, mandaña guiya güiya un dangculo na linajyan taotao; ya gaegue güe gui oriyan tase.</p> 
 <p><a name="an_5:22">5:22</a> Ya mato uno gui prinsipe sija gui sinagoga, y naanña si Jairo; ya anae linie güe, podong gui adengña;</p> 
 <p><a name="an_5:23">5:23</a> Ya tinayuyut güe megae, ilegña: Y jagajo cumequematae. Nije ya unpolo y canaemo gui jiloña, para ujomlo, yan ulâlâ.</p> 
 <p><a name="an_5:24">5:24</a> Ya jumanao yan Jesus, ya megae na taotao sija madalalag güe, ya machiguet güe.</p> 
 <p><a name="an_5:25">5:25</a> Ya un palaoan na numanajuyong jâgâ esta dose años.</p> 
 <p><a name="an_5:26">5:26</a> Ya japadese megae medico, ya jagasta todo y güinajaña, ya taya jaaprobecha; lao lumala adid,</p> 
 <p><a name="an_5:27">5:27</a> Ya anae jajungog ayosija na cumuentos si Jesus, jumalom gui entalo y taotao sija gui sumantate, ya japacha y magaguña.</p> 
 <p><a name="an_5:28">5:28</a> Sa ilegña: Yaguin jupacha y magaguñaja, uguajayo jinemlo.</p> 
 <p><a name="an_5:29">5:29</a> Ya enseguidas y menegae y jâgâña umanglo, ya jasiente y tataotaoña na esta jomlo ni ayo na chetnot.</p> 
 <p><a name="an_5:30">5:30</a> Ya si Jesus enseguidas jatungo guiya güiyaja, na ninasiña jumuyong guiya güiya, jabira güe guato gui linajyan taotao, ya ilegña: Jaye pumacha y magagujo?</p> 
 <p><a name="an_5:31">5:31</a> Ya y disipuluña sija ilegñija nu güiya: Unlie y linayan taotao na machichiguetjao, ya ilegmo: Jaye pumachayo?</p> 
 <p><a name="an_5:32">5:32</a> Ya güiya manatan gui oriya para ulie y fumatinas este.</p> 
 <p><a name="an_5:33">5:33</a> Lao ayo nae y palaoan maañao ya manlaloalao, jatungo na iyagüiya nae mafatinas, mato ya podong gui menaña, ya jasangane todo ni magajet.</p> 
 <p><a name="an_5:34">5:34</a> Ya güiya ilegña: Jagajo, y jinengguemo unninajomlo; janao yan minagof, ya unjomio ni chetnotmo.</p> 
 <p><a name="an_5:35">5:35</a> ¶ Y tiempo nae cumuecuentos güe, manmato guine y guima y prinsipen sinagoga ya ilegñija: Y jagamo matae: para jafa di unnachachatsaga mas y Maestro?</p> 
 <p><a name="an_5:36">5:36</a> Lao si Jesus, anae jajungog este na sinangan, ilegña ni prinsipen sinagoga: Chamo maaañao; jonggueja.</p> 
 <p><a name="an_5:37">5:37</a> Ya ti japetmite ni uno na událalag güe, solo si Pedro, yan si Santiago, yan si Juan, chelun Santiago.</p> 
 <p><a name="an_5:38">5:38</a> Ya mato gui guima y prinsipen y sinagoga, ya jalie y atboroto yan y manatanges yan y manugung.</p> 
 <p><a name="an_5:39">5:39</a> Ya anae jumalom, ilegña nu sija: Jafa na manatborotao jamyo, yan manatanges jamyo? Y patgon na palaoan ti matae, na mamaego.</p> 
 <p><a name="an_5:40">5:40</a> Ya mamofea güe. Lao güiya janafanjuyong todo, ya jacone y tata yan y nanan y patgon na palaoan, yan y mangachochongña, ya manjalom anae gaegue y patgon na palaoan.</p> 
 <p><a name="an_5:41">5:41</a> Ya jamantiene y canae y patgon palaoan, ya ilegña: Talitha cumi; cumequeilegña: Patgon palaoan, jago jucuentutuse, cajulo.</p> 
 <p><a name="an_5:42">5:42</a> Ya enseguidas ayo na patgon palaoan cajulo, ya mamocat; sa sacaña y dose años. Ya enseguidas ninafanmanman ni gosdangculo na namanman.</p> 
 <p><a name="an_5:43">5:43</a> Lao güiya jagosencatga sija na taya ujanatungo: ya manago na umanachocho y patgon palaoan.</p> 
 <p><a name="an_6:1">6:1</a> YA anae jumanao güije mato gui tanoña; ya y disipuluña sija madalalag güe.</p> 
 <p><a name="an_6:2">6:2</a> Ya anae mato y sábado na jaane, jatutujon mamanagüe gui sinagoga; ya megae ni jumungog güe ninafanmanman, ya ilegñija: Mano nae guaja este taotao este sija na güinaja? Yan jafa este na tiningo y esta manae güe? ya jaftaemano este sija na ninámanman ni mafatinas ni canaeña?</p> 
 <p><a name="an_6:3">6:3</a> Ada ti este y catpintero, lajin Maria, chelun Santiago, yan si Joses, yan si Juda, yan si Simon? Ada ti manjijita yan y mañeluña famalaoan güine? Ya maninefefende nu güiya.</p> 
 <p><a name="an_6:4">6:4</a> Lao si Jesus ilegña nu sija: Taya profeta sin onraña lao y tanoñaja, yan entre y parientesña sija, ya y guimaña.</p> 
 <p><a name="an_6:5">6:5</a> Ya ti siña jafatinas güije jafa na námanman, na japolo y canaeña gui jilo palo manmalango sija, ya janajomlo.</p> 
 <p><a name="an_6:6">6:6</a> Ya güiya ninámanman ni ti manmanjongguenñija; ya malilicue gui y sengsong sija mananagüe.</p> 
 <p><a name="an_6:7">6:7</a> ¶ Ya jaagang y dose sija, y jatutujon tumago dos en dos, ya janae ninasiñañija gui jilo manáplacha na espiritu sija;</p> 
 <p><a name="an_6:8">6:8</a> Ya jatago sija na chañija fanmañuñule ni jafa para y chalan, na un bastoñija; ni costat, ni pan, ni salape gui betsanñija;</p> 
 <p><a name="an_6:9">6:9</a> Lao ufanchenancleta; ya munga manminagago dos na magago.</p> 
 <p><a name="an_6:10">6:10</a> Ya ilegña nu sija: Manoja na guma nae manjalom jamyo; fañaga güije, asta gui manjanao jamyo güije na lugat.</p> 
 <p><a name="an_6:11">6:11</a> Ya todo ayo sija y ti rumesibe jamyo, ni ti maninecungog jamyo, fanjanao güije, sacude y petbos ni gaegue gui papa adengmiyo para testimonio contra sija. Magajet jusangane jamyo, na mas sungunon na castigon Sodoma, yan Gomora gui jaanin y sentensia, qui ayo na sidua.</p> 
 <p><a name="an_6:12">6:12</a> Ya manmapos jasetmon na y taotao sija ufanmañotsot.</p> 
 <p><a name="an_6:13">6:13</a> Ya jayute juyong megae na anite sija, ya japapalae laña megae na manmalango sija, ya janafanjomlo.</p> 
 <p><a name="an_6:14">6:14</a> ¶ Ya jajungog y ray Herodes y faman Jesus (sa afamao y naanña), ya ilegña: Si Juan Bautista cajulo guine y manmatae sija; ya pot este mangaeninasiña na chocho, esta fumatinas nu güiya.</p> 
 <p><a name="an_6:15">6:15</a> Palo ilegñija: Si Elias. Y palo ilegñija: Profeta güe, pat uno gui profeta sija.</p> 
 <p><a name="an_6:16">6:16</a> Ya anae jajungog si Herodes, ilegña: Este si Juan ni guine judegüeya: güiya cajulo guine y manmatae sija.</p> 
 <p><a name="an_6:17">6:17</a> Sa güiyaja si Herodes manago na umamantiene si Juan, ya umapreso gui catset pot si Herodias, asaguan y cheluña as Felipe, sa jacone para asaguaña.</p> 
 <p><a name="an_6:18">6:18</a> Sa si Juan ilegña as Herodes: Ti cabales na uncone y asaguan y chelumo.</p> 
 <p><a name="an_6:19">6:19</a> Ya pot este si Herodias uninaguaguat contra güiya, ya jadesesao na upuno, lao ti janasiña.</p> 
 <p><a name="an_6:20">6:20</a> Sa si Herodes maañao as Juan, jatungo na tunas yan Santos na taotao ya jaguefadaje. Ya anae jajungog, gosbumuebuente gui corasonña; ya jaecungogjao ni minagofña.</p> 
 <p><a name="an_6:21">6:21</a> Ya anae mato un jaane na si Herodes gumupot ni mafañaguña, ya mamatinas sena para y prinsipeña sija yan y capitan sija, yan y manmagas sija guiya Galilea;</p> 
 <p><a name="an_6:22">6:22</a> Ya jumalom y jagan Herodias, ya bumaela, ya janamagof si Herodes, yan ayo sija y mangachochongña gui lamasa; ya y ray ilegña ni patgon na palaoan: Gagaoyo ni malagomo, ya junaejao.</p> 
 <p><a name="an_6:23">6:23</a> Ya manjula: Todo y ungagaoyo, junae asta lamita gui raenoco.</p> 
 <p><a name="an_6:24">6:24</a> Ya mapos güe, ya ilegña as nanaña: Jafa jugagao? Si nanaña ilegña: Y ilun Juan Bautista.</p> 
 <p><a name="an_6:25">6:25</a> Ayo nae jumalom enseguidas gui ray ya jagagao, ilegña: Malagoyo pago na unnaeyo gui un plato ni ilun Juan Bautista.</p> 
 <p><a name="an_6:26">6:26</a> Ya y ray ninagostriste; lao pot y juramentoña, yan ayo sija y mangachongña gui lamasa, ti malago japune.</p> 
 <p><a name="an_6:27">6:27</a> Ya enseguidas y ray manago uno gui guatdia, jatago na ujanao ya uchinilie ni iluña. Ya mapos, ya jadegüeya gui jalom catset.</p> 
 <p><a name="an_6:28">6:28</a> Ya machule guato y iluña gui un plato, ya manae y patgon palaoan, ya y patgon palaoan janae y nanaña.</p> 
 <p><a name="an_6:29">6:29</a> Ya anae majungog ni disipuluña sija, manmato, ya machule y tataotaoña, ya mapolo gui un naftan.</p> 
 <p><a name="an_6:30">6:30</a> ¶ Ya y apostoles mandaña gui as Jesus, ya masangane güe todo ni chechoñija, yan y finanagüenñija.</p> 
 <p><a name="an_6:31">6:31</a> Ya güiya ilegña su sija: Maela jamyo apatte gui un lugat desierto, ya infandescansa didide; sa megae sija manjajanao, yan manmafato, ya manaelugat mañocho.</p> 
 <p><a name="an_6:32">6:32</a> Ya manmapos gui un batco gui un lugat desierto apatte.</p> 
 <p><a name="an_6:33">6:33</a> Ya y lumie sija na manjanao megae, ya matungo güe; ya manmalalago para ayo megae manmamomocat gui siuda sija, ya manmato antes qui sija, ya mandaña guiya güiya.</p> 
 <p><a name="an_6:34">6:34</a> Ya anae jumuyong si Jesus jalie y linajyan taotao ya ninamaase nu sija, sa manparejoja yan y quinilo sija ni taya pastotñija; ya jatutujon fumanagüe megae na güinaja.</p> 
 <p><a name="an_6:35">6:35</a> Ya anae estaba pupuenge, y disipuluña sija manmato guiya güiya, ilegñija: Y lugat desierto este, ya esta pupuenge.</p> 
 <p><a name="an_6:36">6:36</a> Najanao sija para ufanmalag y campo yan y sengsong sija gui oriya, ya ujafanmamajan pan para sija.</p> 
 <p><a name="an_6:37">6:37</a> Lao manope, ilegña nu sija: Nae sija mañija. Ya sija ilegñija nu güiya: Infanjanao ya infanmamajan pan pot dosientos na denario, para innae sija nañija?</p> 
 <p><a name="an_6:38">6:38</a> Ya güiya ilegña nu sija: Cuanto na pan guaja jamyo? Janao, ya inlie. Ya anae jatungo sija, ilegñija: Sinco, yan dos na güijan.</p> 
 <p><a name="an_6:39">6:39</a> Ya jatago, sija na ujanafanmatachong todos pot mangachong gui jilo y manbetde na chaguan.</p> 
 <p><a name="an_6:40">6:40</a> Ya manmatachong pot mangachong, siento yan siento, yan sincuenta yan sincuenta.</p> 
 <p><a name="an_6:41">6:41</a> Ya jachule y sinco na pan yan y dos na güijan, ya manatan julo gui langet, ya jabendise, ya jaipe y pan sija; ya janae y disipuluña sija para ujaplanta gui sanmenañija; ya y dos na güiyan manmapatte todos.</p> 
 <p><a name="an_6:42">6:42</a> Ya mañocho todos, ya manjaspog.</p> 
 <p><a name="an_6:43">6:43</a> Ya jajatsa y pedaso sija dose na canastra manbula; yan pedaso y güijan sija locue.</p> 
 <p><a name="an_6:44">6:44</a> Ya ayo sija y mañocho ni pan, sinco mit na lalaje sija.</p> 
 <p><a name="an_6:45">6:45</a> ¶ Ya enseguidas jaapura y disipuluña sija na ufangajulo gui batco, ya ufanjanao gui menaña gui otro banda guiya Betsaida, mientras janajanao y linajyan taotao.</p> 
 <p><a name="an_6:46">6:46</a> Ya despues, anae munjayan janajanao sija, mapos malag y egso para ufanaetae.</p> 
 <p><a name="an_6:47">6:47</a> Ya anae esta pupuenge, y batco estaba gui talo gui tase, ya güiyaja namaesa gui tano.</p> 
 <p><a name="an_6:48">6:48</a> Ya jalie sija na manmachochocho mapot manmamómogsae, sa y manglo contrario para sija; ya jijot gui mina cuatro na guatdia gui puenge, mato güe guiya sija, mamómocat gui jilo tase; ya malago na ufalofan gui oriyañija.</p> 
 <p><a name="an_6:49">6:49</a> Ya anae malie nu sija, na mamómocat gui jilo tase, jinasoñija na pantasma, ya managang;</p> 
 <p><a name="an_6:50">6:50</a> Sa todos lumie güe, ya ninafañatsaga. Lao enseguidas jacuentuse sija, ya ilegña nu sija: Angoco jamyo, guajoyo; chamiyo fanmaaañao.</p> 
 <p><a name="an_6:51">6:51</a> Ya cajulo guiya sija gui batco, ya y manglo mapos: ya sija ninafangosmanman;</p> 
 <p><a name="an_6:52">6:52</a> Sa sija ti jatungo y milagron y pan sija; sa y corasonñija estaba mangosmajetog.</p> 
 <p><a name="an_6:53">6:53</a> ¶ Ya anae manmalofan para y otro banda, manmato gui tano Genesaret, ya manmalag y puetto.</p> 
 <p><a name="an_6:54">6:54</a> Ya anae manjuyong sija gui batco, enseguidas matungo güe.</p> 
 <p><a name="an_6:55">6:55</a> Ya manmalago gui oriyan todo ayo na tano, ya matutujon mañule gui todo y patte, manmalango sija gui cama, mano nae majungog na estaba güije.</p> 
 <p><a name="an_6:56">6:56</a> Ya manuja nae jumalom, songsong, pat suida, pat fangualuan, mapolo papa y malango sija gui chalan, y matayuyut güe na upacha y canton y magaguña, ya todo ayo sija y japacha, manjomlo.</p> 
 <p><a name="an_7:1">7:1</a> YA mandaña guiya güiya y Fariseo sija, yan palo gui escriba sija ni manmato guine Jerusalem,</p> 
 <p><a name="an_7:2">7:2</a> Ya malie palo gui disipuluña na mañochocho pan yan áplacha na canae, ni comequeilegña na pot ti jafagase.</p> 
 <p><a name="an_7:3">7:3</a> Sa y Fariseo sija, yan toda y Judio sija, jaadadaje y tradision manamco sija, yaguin megae nae ti jafagase y canaeñija, ti ufañocho.</p> 
 <p><a name="an_7:4">7:4</a> Ya anae manmato guine y metcado, yaguin ti jafagase sija, ti ufañocho; yan megae sija na güinaja rinesibeñija para ujaadaje, parejoja yan mafagase y copa sija, yan y jara sija, yan y bason coble sija.</p> 
 <p><a name="an_7:5">7:5</a> Ya mafaesen ni Fariseo sija yan y escriba sija: Jafa y disipulumo sija na ti manmamómocat taemano y tradision manamco sija; mañochochoja pan yan aplacha y canaeñija?</p> 
 <p><a name="an_7:6">7:6</a> Ya ilegña nu sija: Hipocrita jamyo; mauleg sinanganña si Isaias, ni y esta matugue: Este sija na taotao y labiosñija nae maonrayo, lao y corasonñija chago guiya guajo.</p> 
 <p><a name="an_7:7">7:7</a> Lao taebale jaadorayo, manmamananagüe ni finanagüe ni tinago taotao sija.</p> 
 <p><a name="an_7:8">7:8</a> Sa inpelo jamyo y tinago Yuus, ya mantietiene fitme y tradision taotao sija: (ni y mafagase y jara sija, yan y copa sija, yan infatinas megae sija na güinaja parejo yan este.)</p> 
 <p><a name="an_7:9">7:9</a> Ya ilegña nu sija: Magajet jamyo yumute y tinago Yuus para inadaje y tradisionmiyo.</p> 
 <p><a name="an_7:10">7:10</a> Sa si Moises ilegña: Onra si tatamo yan si nanamo; ya y mumatdise y tata pat y nana, seguro na umatae.</p> 
 <p><a name="an_7:11">7:11</a> Lao jamyo ilegmiyo: Yaguin y taotao ilegña ni tataña pat nanaña: Y Cotban (cumequeilegña y ninae) na jago umaprobecha pot guajo, güiya sumaga libre.</p> 
 <p><a name="an_7:12">7:12</a> Ya inpelo güe na ufatinas taya para si tataña pat si nanaña;</p> 
 <p><a name="an_7:13">7:13</a> Inrechasa y sinangan Yuus ni ninaenmiyo na tradision; yan megae sija na güinaja finatinasmiyo parejo yan este.</p> 
 <p><a name="an_7:14">7:14</a> ¶ Ya jaagang talo guiya güiya todo y linajyan taotao ya ilegña: Ecungog jamyo todos, ya intingo.</p> 
 <p><a name="an_7:15">7:15</a> Taya gui sumanjiyong gui taotao ni y janajalom, siña numataelaye, lao y janajujuyong gui jinalomña, ayo sija munatataelaye y taotao</p> 
 <p><a name="an_7:16">7:16</a> (Yaguin guaja gaetalanga para ufanjungog, uecungog)</p> 
 <p><a name="an_7:17">7:17</a> Ya anae jumalom gui guima, jadingo y linajyan taotao, y disipuluña sija mafaesen güe ni acomparasion.</p> 
 <p><a name="an_7:18">7:18</a> Ya ilegña nu sija: Taegüenaja jamyo locue manaetiningo? Ti intingo na todo y guine jiyong ni jumajalom y taotao ti siña ninataelaye?</p> 
 <p><a name="an_7:19">7:19</a> Sa ti jumajalom gui corasonña na y tiyanña ya malolofan gui secreto; taegüenao janagasgas todo y nengcano.</p> 
 <p><a name="an_7:20">7:20</a> Yan ilegña: Y jumujuyong gui taotao, ayo munatataelaye y taotao.</p> 
 <p><a name="an_7:21">7:21</a> Sa y gui jinalomña gui corason y taotao sija nae, manjujuyong y manaelaye na jinaso sija, y manadulterio, y manábale yan y manpegno,</p> 
 <p><a name="an_7:22">7:22</a> Y mañaque sija, y manlatga, y manaelaye, y dinague, y inábale, y taelaye na atadog, y chinatfino contra si Yuus, y sobetbio, y bababa:</p> 
 <p><a name="an_7:23">7:23</a> Todo este sija na tinaelaye, manguine jalom ya janatataelaye y taotao.</p> 
 <p><a name="an_7:24">7:24</a> ¶ Ya cajulo güije, mapos para y oriyan Tiro yan Sidon; ya jumalom gui guima, malagoña na taya utiningo; lao ti siña unatog.</p> 
 <p><a name="an_7:25">7:25</a> Sa jajungog masasangan güe un palaoan na y diquique na jagaña, guaja un áplacha na espiritu, mato ya jatomba güe gui adengña:</p> 
 <p><a name="an_7:26">7:26</a> Ya y palaoan Griega, gui tano Sirofenisa, y tinayuyut güe na uyute juyong gui jagaña y anite.</p> 
 <p><a name="an_7:27">7:27</a> Lao ilegña nu guiya: Polo finena ya ufanjaspog y famaguon sija; sa ti mauleg machule y pan y famaguon, ya ufanmayotte y galago sija.</p> 
 <p><a name="an_7:28">7:28</a> Ya manope y palaoan, ilegña: Junggan, Señot; lao y galago sija, gui papa lamasa, jacacanoja y andesmoronan y famaguon sija.</p> 
 <p><a name="an_7:29">7:29</a> Ayo nae ilegña ni palaoan: Pot este na sinangan, janao y anite jumanao gui jagamo.</p> 
 <p><a name="an_7:30">7:30</a> Ya anae jumanao para iyasija, jasoda na y jagaña umaason gui jilo cama, ya y anite esta jumanao.</p> 
 <p><a name="an_7:31">7:31</a> ¶ Ya tumalo jumanao gui oriyan Tiro yan malofan guiya Sidon, ya mato gui tasen Galilea; ya malofan gui entalo y oriyan Decapolis.</p> 
 <p><a name="an_7:32">7:32</a> Ya maconie güe un tanga ya udo, ya matayuyut güe na upolo y canaeña gui jiloña.</p> 
 <p><a name="an_7:33">7:33</a> Ya janasajnge güe gui linajyan taotao, ya japolo y calolotña gui talangan y tanga, ya tumola ya japacha y jilaña;</p> 
 <p><a name="an_7:34">7:34</a> Ya jaatan julo y langet sumospiros, ya ilegña: Efatha, cumequeilegña, mababa!</p> 
 <p><a name="an_7:35">7:35</a> Ya mababa y talangaña; ya mapula y gumogode y jilaña, ya cumuentos mauleg.</p> 
 <p><a name="an_7:36">7:36</a> Ya jaencatga sija, na chañija sumangangane ni jaye; lao mientras mas jaencatga, mas manamamto;</p> 
 <p><a name="an_7:37">7:37</a> Ya ninafangosmanman, ilegñija: Mauleg finatinasña todo: janafanmanjungog y mananga, ya y manudo janafanguentos.</p> 
 <p><a name="an_8:1">8:1</a> AYO sija na jaane, anae guaja talo un dangculon linajyan taotao ya taya jafa nañija, <i>si Jesus</i> jaagang y disipuluña sija, ya ilegña nu sija:</p> 
 <p><a name="an_8:2">8:2</a> Maase yo ni linajyan taotao sa esta tres jaane na manjame; ya taya jafa nañija.</p> 
 <p><a name="an_8:3">8:3</a> Yaguin junafanjanao sin mañocho para iyasija, ufanlalango gui chalan; sa palo guiya sija manmato guine y chago.</p> 
 <p><a name="an_8:4">8:4</a> Ya y disipuluña sija, maope güe: Guine mano nae siña manafanjaspog este taotao sija pan, güine gui desierto?</p> 
 <p><a name="an_8:5">8:5</a> Guiya jafaesen sija: Cuanto na pan guaja jamyo? Ylegñija, siete.</p> 
 <p><a name="an_8:6">8:6</a> Ayo nae jatago y linajyan taotao na ufanason gui jilo oda; ya jachule y siete na pan, ya janae Yuus maase ya jaipe, ya janae y disipuluña sija para ujaplanta gui menanñija; ya sija japlanta gui menan y linajyan taotao.</p> 
 <p><a name="an_8:7">8:7</a> Yan guaja locue palo mandiquique na güijan sija; ya anae jabendise, jatago na ujaplanta locue gui menanñija.</p> 
 <p><a name="an_8:8">8:8</a> Pues mañocho, ya manjaspog; ya majatsa y pidaso sija ni sebbla, siete canastra.</p> 
 <p><a name="an_8:9">8:9</a> Ya y mañocho sija, buente cuatro mit; ya jadespide.</p> 
 <p><a name="an_8:10">8:10</a> Ya enseguidas jumalom gui batco yan y disipuluña sija, ya manmato gui oriyan Dalmanuta.</p> 
 <p><a name="an_8:11">8:11</a> ¶ Ya manmato y Fariseo sija, ya matutujon manafaesen yan güiya, manmanaliligao guiya güiya un señat guine y langet, matietienta güe.</p> 
 <p><a name="an_8:12">8:12</a> Ya sumospiros gostadong gui espirituña, ya ilegña: Jafa na mangagagao señat este na generasion? Magajet jusangane jamyo, na ti umanae señat este na generasion.</p> 
 <p><a name="an_8:13">8:13</a> Ya jadingo sija, ya jumalom talo gui batco, ya mapos para y otro banda.</p> 
 <p><a name="an_8:14">8:14</a> ¶ Ya manmalefa ti manmañule pan, ya taya na unoja na pan gui batco.</p> 
 <p><a name="an_8:15">8:15</a> Ya jaencatga sija, ilegña: Atan, adaje jamyo ni lebaduran y Fariseo sija, yan y lebaduran Herodes.</p> 
 <p><a name="an_8:16">8:16</a> Ya manafaesen gui entalo sija, ilegña: Pot y taya panta.</p> 
 <p><a name="an_8:17">8:17</a> Ya anae jatungo si Jesus ilegña nu sija: Jafa manafaesen gui entalomiyo pot y taya panmiyo? Ti injaso ni ti intingo? Majejetogja trabia y corasonmiyo?</p> 
 <p><a name="an_8:18">8:18</a> Guaja atadogmiyo, lao ti manmanlilie jamyo? Guaja talanganmiyo, ya ti manmanjujungogja jamyo? Ya ti injajasoja?</p> 
 <p><a name="an_8:19">8:19</a> Anae juipe y sinco na pan sija entalo y sinco mit, cuanto na canastra injatsa bula ni pidaso sija ni sebbla? Ylegñija: Dose.</p> 
 <p><a name="an_8:20">8:20</a> Ya anae y siete na pan sija entalo y cuatro mit, cuanto na canastra injatsa bula ni pidaso sija ni sebbla? Ylegñija: Siete.</p> 
 <p><a name="an_8:21">8:21</a> Güiya ilegña nu sija: Ti intingo asta pago?</p> 
 <p><a name="an_8:22">8:22</a> ¶ Ya mato guiya Betsaida; ya maconie güe guato un bachet, ya matayuyut güe na upacha güe.</p> 
 <p><a name="an_8:23">8:23</a> Ayo nae jamantiene y canae y bachet, ya jacone asta y jiyong y siuda; ya anae jatolae y atadogña, japolo y canaeña gui jiloña, ya jafaesen: Unlie jafa?</p> 
 <p><a name="an_8:24">8:24</a> Ya güiya manatan ya, ilegña: Julie taotao sija; lao julie sija calang trongconjayo na manmamómocat.</p> 
 <p><a name="an_8:25">8:25</a> Entonses japolo ya canaeña talo gui atadogña ya jaguefatan; ya jomlo, ya manlie claro todo.</p> 
 <p><a name="an_8:26">8:26</a> Ya jatago para iyasija, ilegña: Chamo jumajalom gui sengsong (ni usangane jaye gui siuda).</p> 
 <p><a name="an_8:27">8:27</a> ¶ Ya mapos si Jesus yan y disipuluña sija gui sensong sija y Cesarean Felipe: ya y chalan jafaesen y disipuluña sija, ilegña nu sija: Jaye ilegñija y taotao sija nu guajo?</p> 
 <p><a name="an_8:28">8:28</a> Ya sija masangane güe, ilegñija: Si Juan Bautista; y palo ilegñija: Si Elias; y palo ilegñija: Uno gui profeta sija.</p> 
 <p><a name="an_8:29">8:29</a> Ayo nae jafaesen sija: Ya jamyo, jaye ilegmiyo nu guajo? Inepe as Pedro ilegña: Jago si Cristo jao.</p> 
 <p><a name="an_8:30">8:30</a> Ya jaencatga sija na chañija sumangangane ni jaye pot güiya.</p> 
 <p><a name="an_8:31">8:31</a> Ya jatutujon fumanagüe sija na y Lajin taotao janesesita upadese megae, ya umarechasa ni manamco sija, yan y prinsipen y mamale sija, yan y escriba sija, ya umapuno; ya ucajulo talo gui mina tres na jaane.</p> 
 <p><a name="an_8:32">8:32</a> Ya claroja nae jasangan este na sinangan. Ayo nae si Pedro quinene güe, ya tinitujon güe rineprende.</p> 
 <p><a name="an_8:33">8:33</a> Lao anae jabira güe, ya jaatan y disipuluña sija, jalalatde si Pedro ilegña: Suja guiya guajo, Satanas; sa ti unadadaje y güinaja sija ni para si Yuus, na y güinajan taotao sija.</p> 
 <p><a name="an_8:34">8:34</a> Ya jaagang y linajyan taotao yan y disipuluña sija, ya ilegña nu sija; Jaye y malago tumatiye yo, upune maesa güe, ya uchule y quiluusña ya udalalagyo.</p> 
 <p><a name="an_8:35">8:35</a> Sa y malago sumatba y linâlâña, ufinalingaeguan; lao y finalingaeguan ni linâlâña pot guajo, yan y ibangelio, este usatba y linâlâña.</p> 
 <p><a name="an_8:36">8:36</a> Sa, jafa uaprobecha y taotao, yaguin jagana todo y tano, ya finalingaeguan ni linâlâña?</p> 
 <p><a name="an_8:37">8:37</a> Pat jafa na apas ufannae y taotao pot y linâlâña?</p> 
 <p><a name="an_8:38">8:38</a> Sa y mamajlao nu guajo yan y sinaganjo, gui sanmenan este y generasion ábale yan gaeisao, unimamajlaogüe locue ni Lajin taotao y tiempo nae mato gui minalag y Tataña, yan y mañantos na angjetña sija.</p> 
 <p><a name="an_9:1">9:1</a> YA ilegña nu sija: Magajet jusangane jamyo, na guaja palo sija ni mangaegue güine na ti ujaguaeya finatae, asta que jalie y raenon Yuus na mato yan ninasiña.</p> 
 <p><a name="an_9:2">9:2</a> ¶ Anae esta malofan y sais na jaane, si Jesus jacone si Pedro, yan si Santiago, yan si Juan, janafañajnge sijaja gui un taquilo na ogso; ya jaago güe gui menanñija.</p> 
 <p><a name="an_9:3">9:3</a> Ya y magaguña manmañila, gosapaca calang niebe, taya ni un fafagas gui tano siña munaapaca taegüine.</p> 
 <p><a name="an_9:4">9:4</a> Ya manalie na mato guiya güiya si Elias yan Moises, na manguecuentos yan si Jesus.</p> 
 <p><a name="an_9:5">9:5</a> Ayo nae manope si Pedro, ilegña as Jesus: Maestro mauleg utafañagajit güine, ya tafanmamatinas tres tabetnáculo; para jago y uno, para si Moises y otro, yan para si Elias y otro.</p> 
 <p><a name="an_9:6">9:6</a> Si ti jatungo jafa usangan, sa estaba mangosmaañao.</p> 
 <p><a name="an_9:7">9:7</a> Ya mato un mapagajes y manjineme sija, ya un inagang gui mapagajes, ilegña: Este y güinaeyaco na Lajijo, jingog güe.</p> 
 <p><a name="an_9:8">9:8</a> Ya derepente jaatan gui oriyañija, ti manmanlie ni jaye, na si Jesusja yan sija.</p> 
 <p><a name="an_9:9">9:9</a> Ya anae manunog sija guine y egso, jaencatga sija na chañija sumangangane ni jaye ni liniiñija, asta que y Lajin taotao esta cajulo guine entalo y manmatae.</p> 
 <p><a name="an_9:10">9:10</a> Ya sija jaadaje ayo na sinangan guiya sijaja, manafaesen gui entaloñija: Jafa ayo y cajulo guine entalo y manmatae cumequeilegña.</p> 
 <p><a name="an_9:11">9:11</a> Ya mafaesen güe, ilegñija: Y escriba sija ilegñija, si Elias nesesita ufato finenana.</p> 
 <p><a name="an_9:12">9:12</a> Güiya manope ilegña nu sija: Si Elias magajet nesesita ufato finenana, ya jafatinas talo todo y güinaja: Jafa esta matugue gui Lajin taotao na upadese megae ya manataya guaelayeña?</p> 
 <p><a name="an_9:13">9:13</a> Lao jusangane jamyo na si Elias esta mato ya esta mafatinas guiya güiya todo y malagoñija, taegüine esta matugue nu güiya.</p> 
 <p><a name="an_9:14">9:14</a> ¶ Ya anae mato gui disipuluña sija, jalie un dangculon linajyan taotao gui oriyañija, yan y escriba sija ni manafaesen yan sija.</p> 
 <p><a name="an_9:15">9:15</a> Ya enseguidas todo y linajyan taotao, anae malie güe, ninafangosmanman, ya manmalago guato guiya güiya ya masaluda güe.</p> 
 <p><a name="an_9:16">9:16</a> Ya jafaesen sija, ilegña! Jafana manafaesen jamyo yan sija?</p> 
 <p><a name="an_9:17">9:17</a> Ya manope uno gui linajyan taotao, ilegña: Maestro juconie jao mague na lajijo, na guaja un espiritun udo;</p> 
 <p><a name="an_9:18">9:18</a> Ya manoja nae quinene güe, japedadasos; ya bóboan, ya janachechegcheg y nifenña, ya ninayafae; ya jusangane y disipulumo sija, na ujayute juyong, lao ti manasiña.</p> 
 <p><a name="an_9:19">9:19</a> Manope güe, ilegña nu sija: O generasion ni ti manjonggue! asta ngaean nae utafanjijitaja? asta ngaean nae jususungonja jamyo? maelayofan mague.</p> 
 <p><a name="an_9:20">9:20</a> Ya maconie guato guiya güiya; ya anae jalie, enseguidas y espiritu manlálaolao güe; ya güiya podong gui jilo oda gumagalileg ya bóboan.</p> 
 <p><a name="an_9:21">9:21</a> Ya jafaesen y tataña; cuanto tiempo esta desde qui mato este guiya güiya? Güiya ilegña: Desde qui diquique:</p> 
 <p><a name="an_9:22">9:22</a> Ya megae na biaje nae yinite gui jalom guafe, yan y jalom janom para upinino; lao yaguin siña jao ayudajam, gaemaase nu jame.</p> 
 <p><a name="an_9:23">9:23</a> Si Jesus, ilegña nu güiya: Yaguin siña jao, todo siña para y manjonggue.</p> 
 <p><a name="an_9:24">9:24</a> Enseguidas y tatan y patgon, jaagang yan y lagoña, ya elegña: Jujonggue; ayuda y taejinenggueco.</p> 
 <p><a name="an_9:25">9:25</a> Ya anae si Jesus jalie na manmalalago y linajyan taotao, jalalatde y áplacha na espiritu, ilegña: Espiritun udo yan tanga, guajo jao tumago, juyong guiya güiya, ya chamo jumajalom talo guiya güiya.</p> 
 <p><a name="an_9:26">9:26</a> Ayo nae y espiritu umagang, ya manlalaolao güe megae, ya jumuyong; ya güiya sumaga calang matae, enaomina megae ilegñija, na esta matae.</p> 
 <p><a name="an_9:27">9:27</a> Lao si Jesus jamantiene canaeña, ya jinatsa güe; ya cajulo.</p> 
 <p><a name="an_9:28">9:28</a> Ya anae jumalom güe gui jalom guma, y disipuluña sija mafaesen güe en secreto, ilegñija: Jafajam na ti innasiña yumute juyong?</p> 
 <p><a name="an_9:29">9:29</a> Ya ilegña nu sija: Este na rasan anite sija, taya siña munajanao, na y tinayuyut.</p> 
 <p><a name="an_9:30">9:30</a> ¶ Ya manmapos güije, manmalofan inanaco Galilea; ya ti malago na guaja utiningo güe.</p> 
 <p><a name="an_9:31">9:31</a> Sa jafanagüe y disipuluña sija ya ilegña nu sija: Y Lajin taotao umaentrega gui canae taotao sija, ya umapuno; lao yaguin este matae, ucajulo talo despues di tres na jaane.</p> 
 <p><a name="an_9:32">9:32</a> Lao sija ti jatungo este na sinangan, ya manmaañao na ujafaesen güe.</p> 
 <p><a name="an_9:33">9:33</a> ¶ Ya mato guiya Capernaum; ya anae mato gui guima, jafaesen sija: Jafa jamyo na manafaesen entalomiyoja gui chalan?</p> 
 <p><a name="an_9:34">9:34</a> Lao sija manmamatquiquiloja; sa guine manafaesen gui chalan uno y otro, jaye guiya sija udangculo.</p> 
 <p><a name="an_9:35">9:35</a> Ayo nae manmatachong, ya jaagang y dose ya ilegña nu sija: Y malago fuminenana, uuttimon gui tododos, yan utentagon tododos.</p> 
 <p><a name="an_9:36">9:36</a> Ya jacone un patgon, ya japolo gui entaloñija; ya jajogüe gui canaeña, ya ilegña nu sija:</p> 
 <p><a name="an_9:37">9:37</a> Y rumesibe pot y naanjo uno ni manaegüine na famaguon, jaresibe yo, ya y rumesibe yo, ti guajo jaresibe, na y tumago yo.</p> 
 <p><a name="an_9:38">9:38</a> Si Juan, ilegña nu güiya: Maestro, inlie uno na manyute juyong anite sija pot y naanmo, ya inchema, sa ti jadadalalagjit.</p> 
 <p><a name="an_9:39">9:39</a> Ya si Jesus ilegña: Chamiyo chumochoma; sa ni uno ni fumatinas milagro pot y naanjo, siña gusisija jasangan taelaye guiya guajo.</p> 
 <p><a name="an_9:40">9:40</a> Sa ayo y ti contra jita, manjijitaja.</p> 
 <p><a name="an_9:41">9:41</a> Sa jayeja y numae jamyo un copan janom, sa iyon Cristo jamyo, magajet jusangane jamyo, na sen ti ufalingo y apasña.</p> 
 <p><a name="an_9:42">9:42</a> Ya jayeja y ninaquepodong uno guine sija gui mandiquique ni jumonggue yo; mauleg para güiya, umagode gui agagaña un acho atutong, ya umayute gui jalom tase.</p> 
 <p><a name="an_9:43">9:43</a> Lao yaguin y canaemo ninaquepodong jao, utut; maulegña na unjalom gui linâlâ mangco, qui uguaja dos canaemo, ya unjanao para sasalaguan, y guafe ni ti siña mapuno.</p> 
 <p><a name="an_9:44">9:44</a> (Anae y iloñija ti ufanmatae; ya y guafe taejinecog nae umapuno.)</p> 
 <p><a name="an_9:45">9:45</a> Ya yaguin y adengmo ninaquepodong jao, utut: maulegña na unjalom gui linâlâ cojo, qui uguaja dos adengmo ya unyenite para sasalaguan;</p> 
 <p><a name="an_9:46">9:46</a> (Anae y iloñija ti ufanmatae, ya y guafe taejinecog nae umapuno.)</p> 
 <p><a name="an_9:47">9:47</a> Ya yaguin y atadogmo ninaquepodong jao, lagnos; maulegña na unjalom gui raenon Yuus, yan un atadogja, qui uguaja dos atadogmo ya unyenite para sasalaguan.</p> 
 <p><a name="an_9:48">9:48</a> (Anae y iloñija ti ufanmatae, ya y guafe taejinecog na umapuno.)</p> 
 <p><a name="an_9:49">9:49</a> Sa todos ufanmaasne yan guafe; (ya todo y inefrese ufanmaasne yan asiga).</p> 
 <p><a name="an_9:50">9:50</a> Mauleg y asiga; lao yaguin y asiga malingo y maasenña, jaftaemano numamaasen? Guaja asiganmiyo guiya jamyoja; yan guaja pas gui entalomiyo.</p> 
 <p><a name="an_10:1">10:1</a> YA cajulo güije, mato qui oriyan Judea, gui otro bandan Jordan; ya manalo y linajyan taotao mandaña guiya güiya; ya jatalo fumanagüe, taegüije, y costumbreña.</p> 
 <p><a name="an_10:2">10:2</a> Ya manmato y Fariseo sija guiya güiya, ya mafaesen güe cao tunas y laje uyute y asaguaña? matietienta güe.</p> 
 <p><a name="an_10:3">10:3</a> Lao güiya manope, ilegña nu sija: Jafa mantinago jamyo as Moises?</p> 
 <p><a name="an_10:4">10:4</a> Ya sija ilegñija: Si Moises japetmite na umatugue papet inapattan umasagua ya uyute.</p> 
 <p><a name="an_10:5">10:5</a> Ya si Jesus manope, ilegña nu sija: Pot y majetog corasonmiyo na mantiniguie jamyo ni este na tinago.</p> 
 <p><a name="an_10:6">10:6</a> Lao desde tutujon y jiniyong, Laje yan palaoan fumatinas sija <i>Yuus</i>.</p> 
 <p><a name="an_10:7">10:7</a> Pot este na rason y laje udingo si tataña yan si nanaña, ya udaña yan y asaguaña.</p> 
 <p><a name="an_10:8">10:8</a> Ya y este y dos, umana unoja na catne; ya esta ti udos mas, na unoja na catne.</p> 
 <p><a name="an_10:9">10:9</a> Jafaja si Yuus munadaña, y taotao ti unadesapatta.</p> 
 <p><a name="an_10:10">10:10</a> Ya y jalom guma, y disipulo sija mafaesen güe talo ni ayoja.</p> 
 <p><a name="an_10:11">10:11</a> Ya ilegña nu sija: Jayeja y yumute y asaguaña, ya umasagua yan otro, jafatinas y adulterio contra y palaoan.</p> 
 <p><a name="an_10:12">10:12</a> Ya yaguin y palaoan yumute y asaguaña, ya umasagua yan otro, jafatinas adulterio.</p> 
 <p><a name="an_10:13">10:13</a> ¶ Ya machulie guato guiya güiya diquique na famaguon para upacha: ya y disipulo sija jalalatde ayo sija.</p> 
 <p><a name="an_10:14">10:14</a> Ya anae jalie si Jesus, sen ti ninamagof ya ilegña nu sija: Polo y diquique na famaguon ya ufanmamaela guiya guajo; chamiyo chumochoma; sa iyon este sija y raenon Yuus.</p> 
 <p><a name="an_10:15">10:15</a> Magajet jusangane jamyo, na y ti rumesibe y raenon Yuus calang un patgon, ti ujalom gui jalom ayo.</p> 
 <p><a name="an_10:16">10:16</a> Ya jajogüe sija ya japolo y canaeña gui jiloñija, ya jabendise sija.</p> 
 <p><a name="an_10:17">10:17</a> ¶ Ya anae jumanao gui chalan, mato uno malalago ya dinimuye güe gui menaña ya finaesen güe: Mauleg na Maestro, jafa jufatinas para juereda y taejinecog na linâlâ?</p> 
 <p><a name="an_10:18">10:18</a> Si Jesus ilegña nu güiya: Jafa na ilegmo nu guajo mauleg? Taya mauleg, na unoja, si Yuus. </p> 
 <p><a name="an_10:19">10:19</a> Untungo y tinago sija: Chamofamumuno; chamo fumatinas adulterio; chamo fañañaque; chamo sumanganñaejon y ti magajet na testimonio; chamo chumu y ti iyomo; onra si tatamo yan si nanamo.</p> 
 <p><a name="an_10:20">10:20</a> Güiya manope ilegña: Maestro, todo este juadadaje desde nae patgonyo.</p> 
 <p><a name="an_10:21">10:21</a> Ayo nae matan güe as Jesus, güinaeya güe, ya ilegña nu güiya: Fatta jao uno: Janao ya ufajan todo y güinajamo, ya unnae y mamobble sija, ya uguaja güinajamo gui langet: ya maela, ya undalalag yo.</p> 
 <p><a name="an_10:22">10:22</a> Lao güiya ninamatolaeca y mataña ni este na sinangan ya mapos ninatriste; sa guaja megae güinajaña.</p> 
 <p><a name="an_10:23">10:23</a> Ayo nae si Jesus manatan gui oriya, ya ilegña ni disipuluña sija: Na minapot manjalom gui raenon Yuus ayo sija y mangaegüinaja!</p> 
 <p><a name="an_10:24">10:24</a> Ya y disipulo sija ninafanmanman ni sinanganña: Lao si Jesus manope ilegña talo: Famaguon, na minapot manjalom, gui raenon Yuus y umangongoco sija gui güinaja!</p> 
 <p><a name="an_10:25">10:25</a> Mas guse malofan un cameyo gui matan un jaguja, qui y gaegüinaja ujalom gui raenon Yuus.</p> 
 <p><a name="an_10:26">10:26</a> Ya sija ninagos fanmanmanman, ya ilegñija nu güiya: Ayo nae, jaye siña satbo?</p> 
 <p><a name="an_10:27">10:27</a> Ayo nae si Jesus jaatan sija, ya ilegña: Para y taotao sija, este ti siña, lao para si Yuus ti taegüine; sa para si Yuus todo ninasiña.</p> 
 <p><a name="an_10:28">10:28</a> Ayonae si Pedro jatutujon ilegña nu güiya: Estagüejamja na indingo todo, ya indadalalagjao.</p> 
 <p><a name="an_10:29">10:29</a> Inepe as Jesus ilegña. Magajet jusanganejao: Taya ni un taotao ni y dumingo gumaña, pat mañeluña lalaje, pat mañeluña famalaoan, pat nanaña, pat tataña, pat famaguonña, pat fangualuaña, pot guajo, yan y ibangelio;</p> 
 <p><a name="an_10:30">10:30</a> Na ti uresibe pagoja sienbiaje: guma sija, yan mañeluña lalaje, yan mañeluña famalaoan, yan nanaña, yan famaguonña, yan fangualuan sija, yan umapetsigue; ya y mámamaela na siglo, taejinecog na linâlâ.</p> 
 <p><a name="an_10:31">10:31</a> Lao megae na manfinenana, ufanuttimo, ya y manuttimo, ufanfinenana.</p> 
 <p><a name="an_10:32">10:32</a> ¶ Ya anae mangaegue gui chalan, mangajulo guiya Jerusalem; ya si Jesus malag y menañija; ya ninafanmanman: ya y dumadalalag mangosmaañao. Ya jacone talo y dose, ya jatutujon sumangane sija jafa ususede güe.</p> 
 <p><a name="an_10:33">10:33</a> <i>Ylegña:</i> Estagüejit na mangajulo guiya Jerusalem, ya y Lajin taotao umaentrega gui magas mamale, yan y escriba sija, ya umasentensia para umapuno, ya umaentrega gui Gentiles.</p> 
 <p><a name="an_10:34">10:34</a> Ya umamofea, yan umatolae, yan umasaulag, yan umapuno; ya y despues di tres na jaane ucajulo talo.</p> 
 <p><a name="an_10:35">10:35</a> ¶ Ya si Santiago yan si Juan, lalajin Sebedeo, manmato jijot guiya güiya ya ilegñija nu güiya: Maestro, manmalagojam na unfatinas guiyajame jafa y malagomame.</p> 
 <p><a name="an_10:36">10:36</a> Ya ilegña nu sija: Jafa malagonmiyo na jufatinas guiya jamyo?</p> 
 <p><a name="an_10:37">10:37</a> Ilegñija nu güiya: Nafanmatachongjam, y uno gui agapamo, ya y otro gui acagüemo, gui minalagmo.</p> 
 <p><a name="an_10:38">10:38</a> Si Jesus ilegña nu sija: Ti intingo jafa ingagagao. Siña jamyo manguimen gui copa anae gumiguimenyo? yan infanmatagpange ni y matagpangeco?</p> 
 <p><a name="an_10:39">10:39</a> Ya ilegñija nu güiya: Mansiñajam. Ayonae ilegña si Jesus nu sija: infanguimen gui copa anae gumiguimenyo, yan infanmatagpange ni y ma tagpangeco;</p> 
 <p><a name="an_10:40">10:40</a> Lao y infanmatachong gui agapajo, yan y acagüeco; ti guajo jufannae; lao para ayo sija ufanmanae y manmapreparaye.</p> 
 <p><a name="an_10:41">10:41</a> Ya anae majungog este ni y dies, ninafanlalalo as Santiago yan Juan.</p> 
 <p><a name="an_10:42">10:42</a> Lao maninagang as Jesus ya ilegña nu sija: Intingo na ayo y manmanafanmagas gui Gentiles, jafatinas minagas gui jiloñija; ya y manmagas, jafatinas ninasiña gui jiloñija.</p> 
 <p><a name="an_10:43">10:43</a> Lao ti utaegüenao guiya jamyo; sa jaye y malago dumangculo guiya jamyo; güiya ufañeñetbe.</p> 
 <p><a name="an_10:44">10:44</a> Ya jaye guiya jamyo y malago mumagas; utentago para todo.</p> 
 <p><a name="an_10:45">10:45</a> Sa magajet ni y Lajin taotao ti mato para umasetbe, lao para ufañetbe, ya para ufannae y jaaniña ni un rescate para unafanlibre megae.</p> 
 <p><a name="an_10:46">10:46</a> ¶ Ya manmato Jerico. Ya anae manjanao gui Jerico, yan y disipuluña yan un dangculon linajyan taotao, si Bartimeo lajin Timeo, na bachet, matatachong gui oriyan chalan, ya umegagao.</p> 
 <p><a name="an_10:47">10:47</a> Ya anae jajungog na si Jesus Nasareno, jatutujon umagang ilegña: Jesus, Lajin David, gaease nu guajo.</p> 
 <p><a name="an_10:48">10:48</a> Ya megae mumomye para ufamatquilo: lao mas umagang gosagang: Jago ni y Lajin David, gaease nu guajo.</p> 
 <p><a name="an_10:49">10:49</a> Ya si Jesus tumojgüe ya ilegña: Agang güe. Ya maagang y bachet ilegñija nu güiya: Magofjao; cajulo sa inaagangjao.</p> 
 <p><a name="an_10:50">10:50</a> Ya janasuja y capaña, y cajulo, ya malag as Jesus.</p> 
 <p><a name="an_10:51">10:51</a> Ya si Jesus manopegüe ya ilegña: Jafa malagomo jufatinas guiya jago? Y bachet ilegña nu güiya: Raboni, nafanliiyo.</p> 
 <p><a name="an_10:52">10:52</a> Si Jesus ilegña: Janao, y jinengguemo munajomlojao. Ya enseguidas manlie, ya jadalalag <i>si Jesus</i> gui jinanaoña.</p> 
 <p><a name="an_11:1">11:1</a> YA anae esta manjijijot Jerusalem, yan Betfage, yan Betania, gui egso Olibo, jatago dos gui disipuluña,</p> 
 <p><a name="an_11:2">11:2</a> Ya ilegña nu sija: Janao fanmalag y sengsong gui menanmiyo: ya enseguidas qui manjalom jamyo, inseda un patgon bulico, na magogode, na taya nae matachonge; pila ya inquene mague.</p> 
 <p><a name="an_11:3">11:3</a> Ya yanguin jaye na taotao umalog nu jamyo; Jafa na infatinas este? Sangane: Señot janesesita: ya enseguidas umanajanao mague.</p> 
 <p><a name="an_11:4">11:4</a> Ya manmapos, ya masoda nu patgon bulico gui caye na magogode gui jiyong potta ya mapula güe.</p> 
 <p><a name="an_11:5">11:5</a> Ya palo ni y mangaegue güije ilegñija nu sija: Jafa na inpila enao y patgon bulico?</p> 
 <p><a name="an_11:6">11:6</a> Ya masangane jaftaemano y mansinangane as Jesus: ya japolo na ufanjanao.</p> 
 <p><a name="an_11:7">11:7</a> Ya macone guato y patgon bulico gui as Jesus, ya japolo magagoñija güi jiloña ya maudae <i>si Jesus.</i></p> 
 <p><a name="an_11:8">11:8</a> Ya megae jajuto magagoñija gui chalan: yan palo y ramas jayo na manmanuutot gui fangualuan.</p> 
 <p><a name="an_11:9">11:9</a> Ya ayo sija y manmofona gui menaña, yan y madalalag gui tatteña, manaagang <i>ilegñija:</i> Hosana; Bendito ayo y mato pot y naan y Señot:</p> 
 <p><a name="an_11:10">11:10</a> Bendito y raeno na mamamaela, y raenon y tatata as David, Hosana guiyajululu.</p> 
 <p><a name="an_11:11">11:11</a> Ya si Jesus jumalom Jerusalem, ya jumalom gui templo; ya anae munjayan jalie todo y güinaja, ya y pupuenge, mapos yan y dose, manmalag Betania.</p> 
 <p><a name="an_11:12">11:12</a> ¶ Ya y inagpaña anae manmato guinen Betania, ñalang.</p> 
 <p><a name="an_11:13">11:13</a> Ya anae jalie mona un trongcon igos na gagaejagonja, malag ayo jinasoña na ufañoda jafa; lao anae mato guato, taya sinedaña na jagonja; sa ti tiempopoña y igos trabia.</p> 
 <p><a name="an_11:14">11:14</a> Ayonae manope ya ilegña nu güiya: Taya ni un taotao uquinano y tinegchamo para siempre. Ya majungog ni y disipuluña.</p> 
 <p><a name="an_11:15">11:15</a> ¶ Ya manmato Jerusalem; ya jumalom y templo, ya sigue di jayute juyong todo ayo sija y manmanbebende, yan y manmamamajan gui templo, yan janafanalinquin y lamasan salape y manmanulalaeca, yan y tachong y man manbebende paluma:</p> 
 <p><a name="an_11:16">11:16</a> Ya taya ni uno jaconsiente na ufañule baso gui templo.</p> 
 <p><a name="an_11:17">11:17</a> Ya mamanagüe, ilegña nu sija: Ada ti matugue na y guimajo umafanaan guma manaetae ni y todo nasion sija? lao jamyo fumatinas y liyang mañañaque.</p> 
 <p><a name="an_11:18">11:18</a> Ya majungog ni y magas mamale yan y escriba sija, ya maaliligao jaftaemano para umapuno; sa mamaañao nu güiya, sa janafanmamanman y linajyan taotao ni y finanagüeña.</p> 
 <p><a name="an_11:19">11:19</a> Ya cada pupuenge, jumanao juyong gui siuda.</p> 
 <p><a name="an_11:20">11:20</a> Ya y egaan anae manmalolofan, malie y trongcon igos na anglo desde y jale.</p> 
 <p><a name="an_11:21">11:21</a> Ayonae jajaso si Pedro ya ilegña nu güiya: Rabi, estagüe y trongcon igos ni y unmatdise na anglo todo.</p> 
 <p><a name="an_11:22">11:22</a> Ya manope si Jesus ilegña nu sija: Jenggue si Yuus.</p> 
 <p><a name="an_11:23">11:23</a> Sa magajet jusangane jamyo: Jayeja y umalog ni este y egso, janao ya unyutejao gui tase; ya ti bumuebuente gui corasonña, lao jajonggue na umafatinas ayo y sinanganña; uguaja.</p> 
 <p><a name="an_11:24">11:24</a> Enaomina jusangane jamyo: Na todo sija ingagao, anae manmanaetae jamyo, jenggue na esta inresibe, ya infanmannae.</p> 
 <p><a name="an_11:25">11:25</a> Ya an manojgue ya mananaetaejamyo, asie yanguin guajajao jafa contra jaye; sa y Tatanmiyo locue ni y gaegue gui langet, uninasie ni y isaomiyo.</p> 
 <p><a name="an_11:26">11:26</a> Lao yanguin ti manasiijamyo, y Tatanmiyo ni y gaegue gui langet ti uninasie ni y isaomiyo.</p> 
 <p><a name="an_11:27">11:27</a> ¶ Ya manmato talo Jerusalem, ya anae mamomocat gui templo, manmato y magas mamale, yan y escriba, yan y manamco sija;</p> 
 <p><a name="an_11:28">11:28</a> Ya ilegñija nu güiya: Pot jafa na ninasiña na unfatitinas estesija? yan jayejao numae ni este na ninasiña, para unfatinas estesija?</p> 
 <p><a name="an_11:29">11:29</a> Ya si Jesus ilegña nu sija: Bae jufaesen locue jamyo un finaesen ya inepeyo, ayonae jusangane jamyo pot jafa na ninasiña na jufatitinas este sija.</p> 
 <p><a name="an_11:30">11:30</a> Y tinagpangen Juan, guinen y langet, pat guinen y taotao sija? epeyo.</p> 
 <p><a name="an_11:31">11:31</a> Ya jajajaso gui sumanjalomñija, ilegñija: Yanguin ilegmame, Guinen y langet; ualog: Jafanae na ti injenggue güe?</p> 
 <p><a name="an_11:32">11:32</a> Yanguin ilegmame guinen y taotao sija--manmaañao ni y taotao, sa pineloñija todo na magajet na profeta si Juan.</p> 
 <p><a name="an_11:33">11:33</a> Ya manmanope, ilegñija as Jesus: Ti intingo. Ayonae si Jesus ilegña nu sija; ni guajo locue ti jusangane jamyo pot jafa naninasiña, na jufatitinas estesija.</p> 
 <p><a name="an_12:1">12:1</a> YA sigue di jacuentuse sija acomparasion sija. Un taotao mananom gui fangualuan ubas, ya jacolat nu trongcon tituca, ya manguadog un joyo para un lagat ya jafatinas un tore, ya jaatquila y manfafachocho, ya mapos güe malag otro tano.</p> 
 <p><a name="an_12:2">12:2</a> Ya anae esta tiempo, jatago uno gui tentagoña para ayo y manmachochocho, para ujaresibe guinen manmachochocho y tinegcha y fangualuan ubas.</p> 
 <p><a name="an_12:3">12:3</a> Ya macone y tentago, ya masaulag, ya manajanao taesinajguan.</p> 
 <p><a name="an_12:4">12:4</a> Ya jatago talo y otro tentagoña; ya mapoca y iluña, ya manataelaye güe gosdangculo.</p> 
 <p><a name="an_12:5">12:5</a> Ya jatalo tumago y otro, ya mapuno; yan otro megae ya palo manmasaulag yan palo manmapuno.</p> 
 <p><a name="an_12:6">12:6</a> Ya guaja unoja lajiña na sumenyaña; ya güiya uttimo jatago, ilegña: Ufangaerespeto ni y lajijo.</p> 
 <p><a name="an_12:7">12:7</a> Ya ayo sija y manmachochocho, ilegñija gui sumanjalomñija. Estagüe y eredero; nije tapuno, ya y fangualuan uiyota.</p> 
 <p><a name="an_12:8">12:8</a> Ya macone güe, ya mapuno, ya mayute juyong gui fangualuan.</p> 
 <p><a name="an_12:9">12:9</a> Jafa pago ufatinas y magas y fangualuan? Ufato, ya uyulang todo y manmachochocho, ya ufannae otro ni y fangualuan.</p> 
 <p><a name="an_12:10">12:10</a> Taya nae intaetae este na tinigue: Y acho, ni y jarechasa y manmanmatitinas ni y guima, esteja mapolo cuentan ulo gui esquina.</p> 
 <p><a name="an_12:11">12:11</a> Este finatinas y Señot, ya janafanmanman gui menan atadogta.</p> 
 <p><a name="an_12:12">12:12</a> Ya maaliligao para umagote lao manmaañao ni y linajyan taotao; sa matungo na jasasangan y acomparasion contra sija: ya madingo, ya manmapos gui jinanaoñija.</p> 
 <p><a name="an_12:13">12:13</a> ¶ Ya manmatago guato guiya güiya palo gui Fariseo sija yan taotao Herodes; para umaquegacha gui sinanganña.</p> 
 <p><a name="an_12:14">12:14</a> Ya anae manmato, ilegñija nu güiya: Maestro, intingo na jago magajetjao; ya taya unadadaje ni un taotao; sa ti guaelaye nu jago y finaboresen taotao, lao mamananagüejao ni y magajet na chalan Yuus. Tunas na infanmanaejam tributo as Sesat, pat aje?</p> 
 <p><a name="an_12:15">12:15</a> Innae, pat mungajam numae? Lao si Jesus jatungoja y quinadoñija, ya ilegña nu sija: Jafa muna na intietientayo? maela un denarion salape ya julie.</p> 
 <p><a name="an_12:16">12:16</a> Ya anae machulie guato, ilegña nu sija: Iyon jaye este na imagen yan tinigue? Ylegñija nu güiya: Iyon Sesat.</p> 
 <p><a name="an_12:17">12:17</a> Ayonae si Jesus ilegña nu sija: Nae si Sesat ni y iyon Sesat, ya si Yuus ni y iyon Yuus. Ya ninafangosmanman nu güiya.</p> 
 <p><a name="an_12:18">12:18</a> ¶ Ya manmato guiya güiya y Saduseo sija ni y ilegñija, na taya quinajulo y mannatae; ya mafaesen güe, ilegñija:</p> 
 <p><a name="an_12:19">12:19</a> Maestro, jatuguiejam si Moises: Yanguin y chelun un taotao matae, ya y palaoan ni y asaguaña sumaga ya taya patgonña, ayo y laje ni y chelun y matae, uasagua talo y palaoan, ya ufamasemiya gui cheluña.</p> 
 <p><a name="an_12:20">12:20</a> Ya guaja seite lalaje na mañelu: y finenana umasagua, ya matae ti mapolo semiya:</p> 
 <p><a name="an_12:21">12:21</a> Inasagua talo y palaoan ni y mina dos, ya matae talo taya pineloña semiya: ya y mina tres taegüijeja talo.</p> 
 <p><a name="an_12:22">12:22</a> Ya y siete, ti mapolo semiyañijo; despues di todos, matae y palaoan locue.</p> 
 <p><a name="an_12:23">12:23</a> Y quinajulo y manmatae, jaye guiya sija ugae asagua y palaoan? sa todo y siete manmasagua.</p> 
 <p><a name="an_12:24">12:24</a> Si Jesus ilegña nu sija: Ada ti manlache jamyo, sa ti intingo y tinigue, ni y ninasiñan Yuus?</p> 
 <p><a name="an_12:25">12:25</a> Sa y mangajulo guinen manmatae, ni ufanasagua, ni umanafanasagua; lao manparejoja yan y angjet sija gui langet.</p> 
 <p><a name="an_12:26">12:26</a> Ya y manmatae ni y ufannacajulo; ti untaetae gui leblon Moises, jaftaemano si Yuus gui jalomtano guiya trongcon jayo ni y ilegña as Moises: Guajo si Yuus Abraham, yan si Yuus Ysaac, yan si Yuus Jacob?</p> 
 <p><a name="an_12:27">12:27</a> Ti güiya si Yuus y manmatae, na si Yuus y manlâlâlâ; enaomina ninafangoslache jamyo.</p> 
 <p><a name="an_12:28">12:28</a> ¶ Ya uno gui escriba mato, ya jajungog na manafaesen entresija, ya jatungo na mauleg inepeña nu sija, finaesen güe: Jafa y finenana qui todo na tinago?</p> 
 <p><a name="an_12:29">12:29</a> Si Jesus manope: Este y finenana na tinago: Jingog O Israel: Y Señot Yuusta, unoja na Señot:</p> 
 <p><a name="an_12:30">12:30</a> Ya guaeya jamyo y Señot, Yuusmiyo, contodo y corasonmiyo, yan contodo y antenmiyo, yan contodo y jinasonmiyo, yan contodo y minetgotmiyo.</p> 
 <p><a name="an_12:31">12:31</a> Ya este y segundo: Guaeya y tiguangmo parejo yan jago. Taya otro tinago mas, mandangculo qui estesija.</p> 
 <p><a name="an_12:32">12:32</a> Ya y escriba ilegña nu güiya. Magajet Maestro, mauleg na unsangan na güiya unoja; ya taya otro na güiyaja.</p> 
 <p><a name="an_12:33">12:33</a> Ya ugumaeya güe contodo y corason, yan contodo y tiningo, yan contodo y minetgot, yan ugumaeya y tiguangña parejo yan güiya, mas qui todo y inefrese, yan y ninae sija.</p> 
 <p><a name="an_12:34">12:34</a> Ya anae jalie si Jesus ni y minejnalom inepeña, ilegña nu güiya: Ti chagojao gui raenon Yuus. Ya taya ni un taotao fumaesen güe talo desde ayo.</p> 
 <p><a name="an_12:35">12:35</a> ¶ Ya maninepe as Jesus gui anae mamananagüe gui templo, ilegña: Jafa na ilegñija y escriba sija, na si Cristo Lajin David?</p> 
 <p><a name="an_12:36">12:36</a> Sa si David mismo ilegña gui Espiritu Santo: Y Señot ilegña ni y Señotto: Fatachong gui agapa na canaejo, asta qui jupolo y enemigumo sija gui papa y fañajangan adengmo.</p> 
 <p><a name="an_12:37">12:37</a> ¶ David jafanaan güe Señot; ya jaftaemano na y lajiña? Ya manmagof y dangculon linajyan taotao sija anae majungog.</p> 
 <p><a name="an_12:38">12:38</a> ¶ Ya ilegña gui finanagüeña: Adaje jamyo ni y escriba sija, sa yanñija manjanao yan y anaco magagoñija, yan yanñija manmasaluda gui metcado,</p> 
 <p><a name="an_12:39">12:39</a> Yan y manmagas na tachong gui sinagoga, yan y ya jululo na tachong gui guipot;</p> 
 <p><a name="an_12:40">12:40</a> Ni y jatucho y guima y biuda sija, ya janafananaco tinaetaeñija ni y dinague: este sija ujaresibe dangculo na sentensia.</p> 
 <p><a name="an_12:41">12:41</a> ¶ Ya anae matachong si Jesus gui menan y cajon ni y para y ninae; megae na taotao manmato, ya manmanyute jalom salape gui cajon; ya y megae na manrico sija, megae yiniteñija jalom.</p> 
 <p><a name="an_12:42">12:42</a> Ya mato un pobble na buida; ya manyute jalom dos cobble na bale buente un centavos.</p> 
 <p><a name="an_12:43">12:43</a> Ya si Jesus jaagang y disipuluña, ya ilegña nu sija: Magajet jusangane jamyo: Este y pebble na biuda, mas megae yiniteña jalom qui ni todo ayo sija y guinen manmanyute jalom gui cajon.</p> 
 <p><a name="an_12:44">12:44</a> Sa todo y manmanyute jalom, pot y minegaeñijaja; lao güiya pot y minalagoñaja na jayute jalom todo y güinajaña; asta y sustentoña todo.</p> 
 <p><a name="an_13:1">13:1</a> YA anae jumuyong gui templo; ilegña nu güiya uno gui disipuluña: Maestro, liija na jechuran acho, yan guma sija.</p> 
 <p><a name="an_13:2">13:2</a> Ya si Jesus manope ilegña nu sija: Unlie este sija na mandangculon guma? taya usobbla ni un acho gui jilo y otro, na ti umayute papa.</p> 
 <p><a name="an_13:3">13:3</a> ¶ Ya anae matachong gui jilo y finabeca na y naanña Olibo, gui menan y templo, finaesen gui secreto as Pedro, yan Santiago, yan si Juan, yan si Andres,</p> 
 <p><a name="an_13:4">13:4</a> Ilegñija: Sanganejam, ngaean estesija ufanmato? yan jafa na señat yanguin para todo estesija nae ufanmacumple?</p> 
 <p><a name="an_13:5">13:5</a> Si Jesus jatutujon ilegña nu sija: Adaje jamyo, ya chamiyo fanmafabababa.</p> 
 <p><a name="an_13:6">13:6</a> Sa megae ufanmato pot y naanjo, ya ualog: Guajo güiya Jesucristo, ya ufababa megae.</p> 
 <p><a name="an_13:7">13:7</a> Yanguin injingog y guera, yan y masangan y guera: chamiyo ninafañachatsaga: sa nesesita estesija jumuyong: lao trabia ti y jinecog.</p> 
 <p><a name="an_13:8">13:8</a> Sa y nasion sija ufangajulo contra y nasion, yan y raeno contra raeno: ya uguaja linao gui megae na lugat ya uguaja ñinalang: estesija tutujon y pinite.</p> 
 <p><a name="an_13:9">13:9</a> ¶ Lao adaje jamyo: sa infanmaentrega gui tribunal sija; ya infanmasaulag gui sinagoga: yan infanojgue gui menan y manmagas sija yan y ray sija, pot causa de guajo para un testimonio contra sija.</p> 
 <p><a name="an_13:10">13:10</a> Ya y ibangelio nesesita umapredica finenana gui entre todo y nasion.</p> 
 <p><a name="an_13:11">13:11</a> Lao anae maconejamyo, ya maentregajamyo, chamiyo jumajaso jafa para insangan, ni injasuye jafa: sa jafaja y manaejamyo güije na ora, ayoja insangan: sa ti jamyo infangcuentos, na y Espiritu Santo.</p> 
 <p><a name="an_13:12">13:12</a> Pago y laje uentrega y cheluña laje, para umapuno; ya y tata y lajiña: ya y famaguon ufangajulo contra y mañaenanñija: ya uuafanmapuno.</p> 
 <p><a name="an_13:13">13:13</a> Ya jamyo infanmachatlie ni todo y taotao sija, pot y naanjo: lao jaye y sumungon asta y uttimo, umasatba.</p> 
 <p><a name="an_13:14">13:14</a> Lao anae inlie y chinatlie y inginon na yinilang tumotojgue gui anae ti para utojgue, (y mananaetae utungo) ayo sija y mangaegue guiya Judea ufanmalago para y jalomtano:</p> 
 <p><a name="an_13:15">13:15</a> Ya y gaegue gui jilo guma, chaña tumutunog ni ujalom ya ufañule jafa na güinaja gui jalom gumaña.</p> 
 <p><a name="an_13:16">13:16</a> Ya y gaegue gui fangualuan, chaña tumatalo tate para uchule y magaguña.</p> 
 <p><a name="an_13:17">13:17</a> Lao mannamaase ayo sija y manmapotgue yan y mannanasusu, güije sija na jaane!</p> 
 <p><a name="an_13:18">13:18</a> Fanmanaetae, ya munga y <i>jinanaomiyo</i> gui tiempon y manenggeng.</p> 
 <p><a name="an_13:19">13:19</a> Sa ayo sija na jaane, uguaja pininite, ni y taya nae guaja desde y matutujon y tano, anae jafatinas si Yuus, asta pago; ni uguaja asta jinecog.</p> 
 <p><a name="an_13:20">13:20</a> Lao yaguin ti janacadada y Señot ayo sija na jaane, taya catne usatba: lao pot y rason y manmaayigja, ni y inayigña, janacadada ayo sija na jaane.</p> 
 <p><a name="an_13:21">13:21</a> Ya yanguin guaja umalog nu jago: Estagüe si Cristo: pat ayogüe guato; chamiyo jumojonggue.</p> 
 <p><a name="an_13:22">13:22</a> Sa ufangajulo sija ti manmagajet na Cristo sija, yan ti manmagajet na profeta sija, ya ufanmamanue sija señat yan mannamanman, para ufanmamababa, yanguin janasiña, asta y manmaayig.</p> 
 <p><a name="an_13:23">13:23</a> Lao adaje jamyo: Sa estagüeja, na jusangane jamyo todos antes.</p> 
 <p><a name="an_13:24">13:24</a> ¶ Lao ayo sija na jaane an munjayan y pininite sija; ujomjom y atdao, ya y pilan ti ufanina,</p> 
 <p><a name="an_13:25">13:25</a> Ya y pution sija gui langet ufamodong, ya y ninasifia sija gui langet ufanmayengyong.</p> 
 <p><a name="an_13:26">13:26</a> Ya ayo nae ujalie y Lajin taotao na mamamaela gui sanjalom mapagajes, yan y dangculon ninasiñaña yan y minalagña.</p> 
 <p><a name="an_13:27">13:27</a> Ya ayonae utago y angjetña sija na ujarecoje y inayigña sija, guinen y cuatro na manglo, guinen y uttimon y tano asta y uttimon y langet.</p> 
 <p><a name="an_13:28">13:28</a> ¶ Tingo y acomparasion y trongcon igos; Anae mamaulegja trabia y ramasña, ya manjajagonja, intingoja na esta jijijot y tiempon maepe.</p> 
 <p><a name="an_13:29">13:29</a> Jamyo locue anae inlie estesija, na manmato, tingoja na güiya esta jijijot, parejoja yan esta gaegue gui petta.</p> 
 <p><a name="an_13:30">13:30</a> Magajet jusangane jamyo: Este na generasion ti ufanmalofan, asta que todo estesija munjayan manmachogüe.</p> 
 <p><a name="an_13:31">13:31</a> Y langet yan y tano, ufanmalofan, lao y sinanganjo ti ufalofan.</p> 
 <p><a name="an_13:32">13:32</a> Lao ayo na jaane pat ayo na ora, taya ni un taotao tumungo; ni y angjet sija ni mangaegue gui langet, ni y Laje; na y Tata güiyaja.</p> 
 <p><a name="an_13:33">13:33</a> Adaje jamyo: fanbela, ya infanmanaetae: sa ti intingo ngaean y tiempo.</p> 
 <p><a name="an_13:34">13:34</a> Say y Lajin taotao, parejoja yan un taotao ni y jumajanao chago ya jadingo y gumaña; ya janae y tentagoña ninasiñañija yan cada uno y chechoña, ya jatago y pottero na ufanbela.</p> 
 <p><a name="an_13:35">13:35</a> Fanbela, sa ti intingo ngaean nae ufato y magas y guima; cao y pupuenge, pat y tatalopuenge, pat y oogayo, pat y egaan;</p> 
 <p><a name="an_13:36">13:36</a> Na, noseaja derepente ufato, ya infansineda manmamaego.</p> 
 <p><a name="an_13:37">13:37</a> Ya jafa y jusangane jamyo, jusanganeja todos: Fanbela.</p> 
 <p><a name="an_14:1">14:1</a> GUAJA dos na jaane antes di guipot y pascua yan y taelibadura na pan: ya y magas mamale sija, yan y escriba sija, maaliligao jaftaemano para umafababa, ya umacone, ya umapuno.</p> 
 <p><a name="an_14:2">14:2</a> Lao ilegñija: Munga gui guipot na jaane, sa noseaja uguaja atboroto ni y taotao sija.</p> 
 <p><a name="an_14:3">14:3</a> ¶ Ya anae estaba guiya Betania, gui guima Simon y ategtog, ya matachong gui lamasa para uchocho; mato un palaoan mañuñule un alabastro na boteyan inggüenten puro nardo, na gosguaguan; ya mafag y boteya, ya jachuda gui jilo y ilon Jesus.</p> 
 <p><a name="an_14:4">14:4</a> Ya guaja sija ninafanbubo sanjalomñija, ya ilegñija: Jafa este na inggüente na manalalastimaja?</p> 
 <p><a name="an_14:5">14:5</a> Maulegña umabende pot tresientos peseta, ya ufanmanae y mamobble: ya malalatde y palaoan.</p> 
 <p><a name="an_14:6">14:6</a> Lao si Jesus ilegña: Pologüe namaesa. Jafaja na inatbororota güe? Mauleg finatinasña nu guajo.</p> 
 <p><a name="an_14:7">14:7</a> Sa manjajamyoja yan y mamobble siempre; ya ngaeanja nae manmalago jamyo, infatinasja mauleg guiya sija: lao guajo ti tafanjijitaja siempre.</p> 
 <p><a name="an_14:8">14:8</a> Güiya jafatinas taemanoja y ninasiñaña: güiya mato antes, para uinggüentiye y tataotaojo, para y naftan.</p> 
 <p><a name="an_14:9">14:9</a> Magajet jusangane jamyo: Manoja este na ebangelio nae mapredica, gui todo y tano, este locue y finatinasña umasangan, para memoriasña.</p> 
 <p><a name="an_14:10">14:10</a> ¶ Ya si Judas Iscariote, uno gui dose, mapos malag y magas mamale, para umentrega güe guiya sija.</p> 
 <p><a name="an_14:11">14:11</a> Ya anae majungog, ninafansenmagof, ya mapromete manae güe salape. Ya jaaliligao jaftaemano para uinentrega.</p> 
 <p><a name="an_14:12">14:12</a> ¶ Ya y finenana na jaane y taelibadura na pan, anae maofrese y pascua, y disipuluña ilegñija nu güiya; Manojam malagomo guato ya infamauleg nae para unchocho gui pascua?</p> 
 <p><a name="an_14:13">14:13</a> Ya jatago y dos gui disipuluña, ya ilegña nu sija: Janao fanmalag y siuda, sa infanasoda güije yan un taotao na mangangatga un jarran janom: dalalag güe.</p> 
 <p><a name="an_14:14">14:14</a> Ya amanoja nae jumalom, alog ni y taotao guma: Y Maestro, ilegña: Mangue y aposento ni y anae para infañocho gui pascua yan y disipulujo?</p> 
 <p><a name="an_14:15">14:15</a> Ya güiya infanfinanue un dangculo na cuatto; esta mafamauleg yan listo; ayo nae famauleg para jita.</p> 
 <p><a name="an_14:16">14:16</a> Ya y disipuluña sija manmapos, ya manmato gui siuda, ya jasoda jaftaemano y mansinangane sija: ya mafamauleg para y pascua.</p> 
 <p><a name="an_14:17">14:17</a> ¶ Ya y pupuenge mato yan y dose.</p> 
 <p><a name="an_14:18">14:18</a> Ya anae manmatatachong ya mañochocho, si Jesus ilegña: Magajet jusangane jamyo: Uno guiya jamyo umentregayo; güiyaja uchumocho yan guajo.</p> 
 <p><a name="an_14:19">14:19</a> Ayo nae ninafangostriste, ya ilegñija nu güiya uno yan otro: Guajo? y otro ilegña: Guajo?</p> 
 <p><a name="an_14:20">14:20</a> Ayo nae manope ilegña nu sija: Uno gui dose ni y jumajame manotche gui tason.</p> 
 <p><a name="an_14:21">14:21</a> Y Lajin taotao magajet na mapos, ni y esta matugue pot güiya: lao namaase ayo na taotao ni y jaentrega y Lajin taotao. Maulegña ayo na taotao na ti umafañago.</p> 
 <p><a name="an_14:22">14:22</a> ¶ Ya anae mañochocho, jachule si Jesus y pan, ya jabendise, ya jaipe, ya janae sija, ilegña: Chile ya incano, sa este y tataotaojo.</p> 
 <p><a name="an_14:23">14:23</a> Ya jachule y posuelo, ya anae munjayan janae grasia, janae sija: ya todos manguimen.</p> 
 <p><a name="an_14:24">14:24</a> Ya ilegña nu sija: Este y jâgâjo, gui nuebo na testamento, ni machuda pot y megae.</p> 
 <p><a name="an_14:25">14:25</a> Magajet jusangane jamyo, na ti juguimen talo ni y tinegcha ubas, asta ayo na jaane, na juguimen nuebo gui raenon Yuus.</p> 
 <p><a name="an_14:26">14:26</a> Ya anae munjayan macanta un himno, manmapos manmalag y finabeca Olibo.</p> 
 <p><a name="an_14:27">14:27</a> ¶ Ya si Jesus ilegña nu sija: Todos jamyo infaninefende pot guajo; sa esta matugue: Bae jupanag y pastot, ya y quinilo sija ufanmachalapon.</p> 
 <p><a name="an_14:28">14:28</a> Lao despues di lâlâyo talo, ya cumajuloyo, jujanao esta y menanmiyo guiya Galilea.</p> 
 <p><a name="an_14:29">14:29</a> Ayo nae si Pedro ilegña: Achogja todos maninefende; lao guajo aje.</p> 
 <p><a name="an_14:30">14:30</a> Ya sinangane as Jesus ilegña: Magajet jusanganejao na jago pagoja na puenge, antes qui uoo dos biaje y gayo, unpuneyo tres biaje.</p> 
 <p><a name="an_14:31">14:31</a> Lao guiya janaguefchadeg y cuentosña, ilegña: Yanguin jumitamatae, ti jupunejao ni jaftaemano. Taegüineja locue sinanganñija todos.</p> 
 <p><a name="an_14:32">14:32</a> ¶ Ya manmato un lugat na y naaña Gethsemane: ya ilegña ni y disipuluña sija: Fanmatatachong güine, mientras mananaetaeyo.</p> 
 <p><a name="an_14:33">14:33</a> Ya jacone gachongña si Pedro, yan si Santiago, yan si Juan, ya jatutujon manmajalang, yan mangostriste,</p> 
 <p><a name="an_14:34">14:34</a> Ya ilegña nu sija: Y antijo sentriste asta qui jumatae; fañaga güine, ya iafanmamulan.</p> 
 <p><a name="an_14:35">14:35</a> Ya jumanao mona didide, dumimo papa gui jilo oda, ya manaetae, na yanguin siña, ufalofan y ora guiya güiya.</p> 
 <p><a name="an_14:36">14:36</a> Ya ilegña: Abba, Tata: todo y güinaja mansiña para jago; nasuja este y posuelo guiya guajo: lao ti taemanoja minalagojo, na y minalagomo.</p> 
 <p><a name="an_14:37">14:37</a> Ya mato talo guato ya jasoda sija manmaego, ya ilegña as Pedro: Simon mamaegojao? ti siñajao bumela un oraja?</p> 
 <p><a name="an_14:38">14:38</a> Fanbela, yan infanmanaetae; para chamiyo fanjajalom gui tentasion: Y Espiritu magajet na malago; lao y catne echecho.</p> 
 <p><a name="an_14:39">14:39</a> Ya jumanao talo ya manaetae ya ayoja mismo na sinangan.</p> 
 <p><a name="an_14:40">14:40</a> Ya anae tumalo guato jasoda talo sija na manmamaego: sa y atadogñija mangosmacat, ya ti ujatungo jafa umaope güe.</p> 
 <p><a name="an_14:41">14:41</a> Ya mato talo gui mina tres biaje, ya ilegña nu sija: Fanmaego pago, ya infandescansa: esta najong; y ora esta mato; lie y Lajin taotao na maentrega gui canae y manisao sija.</p> 
 <p><a name="an_14:42">14:42</a> Fangajulo ya nije tafanjanao; sa esta y umentregayo jijot.</p> 
 <p><a name="an_14:43">14:43</a> Ya enseguidas, mientras cumuecuentos, mato si Judas, uno gui dose, ya mañisija yan un linajyan taotao, manmañuñule espada, yan galute guinen y magas mamale, yan y escriba, yan y manamco sija.</p> 
 <p><a name="an_14:44">14:44</a> Ya ayo y umentrega güe, mannae señat, ilegña: Jaye y juchico, güiya ayo: guiot ya inquene na seguro.</p> 
 <p><a name="an_14:45">14:45</a> Ya enseguidas nae matogüe, jumajanaoja guato guiya güiya, ya ilegña: Maestro; ya jachico.</p> 
 <p><a name="an_14:46">14:46</a> Ya ayonae mapolo canae sija gui jiloña ya macone.</p> 
 <p><a name="an_14:47">14:47</a> Ya uno guiya sija ni y tumotojgue gui oriya, jalagnos y espadaña, ya jataga y tentago y magas mamale, ya jautut talangaña.</p> 
 <p><a name="an_14:48">14:48</a> Ya manope si Jesus ilegña nu sija: Ada manmato jamyo calang contra y saque, na manmañuñule jamyo espada, yan galute para inguiotyo?</p> 
 <p><a name="an_14:49">14:49</a> Guinen manjijitaja todo y jaane gui templo manmamananagüe, ya ti inquequeneyo? lao mafatinas este para umacumple y tinigue.</p> 
 <p><a name="an_14:50">14:50</a> Ya madingo, ya manmalago todos.</p> 
 <p><a name="an_14:51">14:51</a> ¶ Ya dinalalaggüe un patgon na taotao, na jatatampe güe un sábanas, sa taya magagago: ya y mamatgon sija na taotao, maguot güe.</p> 
 <p><a name="an_14:52">14:52</a> Lao güiya japolo y sábanas, ya malago sin magago.</p> 
 <p><a name="an_14:53">14:53</a> ¶ Ya macone si Jesus para y magas na pale: ya mandaña y manmagas mamale yan y manamco, yan y escriba sija.</p> 
 <p><a name="an_14:54">14:54</a> Ya si Pedro dinalalag güe, lao chago, asta gui sanjalom, sanjalom y palasyon y magas na pale: ya matachong yan y tentago sija, ya janama maope güe gui guafe.</p> 
 <p><a name="an_14:55">14:55</a> Ya y magas mamale, yan todo y inetnon ofisiat, manmanaliligao testimonio contra si Jesus para umapuno; lao taya masoda.</p> 
 <p><a name="an_14:56">14:56</a> Sa megae manmannae ti manmagajet na testimonio contra güiya: lao y testimonioñija ti manparejo.</p> 
 <p><a name="an_14:57">14:57</a> Ya mangajulo palo ni manmannae contra güiya y testimonio na ti manmagajet, ilegñija:</p> 
 <p><a name="an_14:58">14:58</a> Injingog y ilegña: Juyulang este na templo, ni y mafatinas nu canae, ya y tres na jaane, janacajulo talo otro na ti finatinas canae.</p> 
 <p><a name="an_14:59">14:59</a> Lao este na testimonioñija, locue ti manparejo.</p> 
 <p><a name="an_14:60">14:60</a> Ya y magas na pale tumojgue julo gui talolo, ya jafaesen si Jesus ilegña: Ti unfanope ni jafa? Jafa este sija na testimonioñija contra jago?</p> 
 <p><a name="an_14:61">14:61</a> Lao mamatquiquiloja, taya inepeña. Tumalo y magas na pale finaesen ilegña: Jago si Jesucristo Lajin y Bendito?</p> 
 <p><a name="an_14:62">14:62</a> Ya si Jesus ilegña: Guajo; ya umamaela y tiempo anae inlie y Lajin taotao matatachong gui agapa y gaeninasiña na canae, ya umamaela gui jalom y mapagajes y langet.</p> 
 <p><a name="an_14:63">14:63</a> Ayonae y magas na pale, jatiteg y magaguña, ya ilegña: Para jafajit palo testigo sija?</p> 
 <p><a name="an_14:64">14:64</a> Injingogja y chinatfinoña contra si Yuus: Jafa jinasonmimiyo? Ya todos manmañentensia para umapuno.</p> 
 <p><a name="an_14:65">14:65</a> Ya y palo matutujon matolae, yan matatampe mataña, yan mapatmada, ya ilegñija nu güiya: Profetisa: ya y ofisiat sija rumesibe güe ya japatmada ni y canaeñija.</p> 
 <p><a name="an_14:66">14:66</a> ¶ Ya anae si Pedro gaegue gue sanpapa gui palasyo, mato un palaoan tentago y magas na pale:</p> 
 <p><a name="an_14:67">14:67</a> Ya anae jalie si Pedro na janamamaepe güe, jaatan ya ilegña: Jago locue manjajamyo yan si Jesus Nasareno?</p> 
 <p><a name="an_14:68">14:68</a> Lao jadague ilegña: Ti jutungo, ni jutungo jafa ilelegmo. Ya mapos juyong gui cajida; ya umoo y gayo.</p> 
 <p><a name="an_14:69">14:69</a> Ya linie talo ni y palaoan, ya jatutujon sumangane ayo sija y manotojgue gui oriyaña: Este uno guiya sija.</p> 
 <p><a name="an_14:70">14:70</a> Ya jadague talo. Ti apmam ayo y manotojgue gui oriya ilegñija as Pedro: Magajet na jago uno guiya sija? sa jago taotao Galileajao.</p> 
 <p><a name="an_14:71">14:71</a> Lao jatutujon mamatdise yan manjula ya ilegña: Ti jutungo este na taotao y insasangan.</p> 
 <p><a name="an_14:72">14:72</a> Ya enseguidas y mina dos biaje umoo y gayo. Jajaso si Pedro y sinangan, jaftaemano si Jesus nu güiya ilegña: Antes que uoo y gayo dos biaje, undagueyo tres biaje. Ya anae jajaso, tumanges.</p> 
 <p><a name="an_15:1">15:1</a> YA enseguidas y egaan güije, y magas mamale yan y manamco, yan y escriba sija, yan todo y inetnon ofisiat manaconseja entaloñija, ya magode si Jesus, ya macone, ya maentrega si Pilato.</p> 
 <p><a name="an_15:2">15:2</a> Ya finaesen as Pilato, ilegña nu güiya: Jago y Ray Judios? Ya manope ilegña: Jago sumangan.</p> 
 <p><a name="an_15:3">15:3</a> Ya mafaaela ni y magas mamale, megae sija na güinaja.</p> 
 <p><a name="an_15:4">15:4</a> Ya finaesen güe talo as Pilato, ilegña: Ti unfanope ni jafa? liija na minegae finaela contra jago.</p> 
 <p><a name="an_15:5">15:5</a> Lao si Jesus ti manope ni jafa; ayo mina ninamanman si Pilato.</p> 
 <p><a name="an_15:6">15:6</a> ¶ Ya ayo na gupot, y costumbre masosotta un preso, yanguin jagagao jaye y malagoñija.</p> 
 <p><a name="an_15:7">15:7</a> Ya guaja güije uno, y naanña si Barabas, na mapreso yan y mangachongña gui un jatsamiento; sija manmamuno anae mangajulo gui jatsamiento.</p> 
 <p><a name="an_15:8">15:8</a> Ya y linajyan taotao manmato jijot, ya jatutujon manmangaogao na ufatinas taegüije y guinen jafatinas guiya sija,</p> 
 <p><a name="an_15:9">15:9</a> Lao si Pilato manope sija, ilegña: Manmalago jamyo na jusottaye jamyo y Ray Judios?</p> 
 <p><a name="an_15:10">15:10</a> Sa jatungo, na ayo na maentrega ni y magas mamale, pot y embidia.</p> 
 <p><a name="an_15:11">15:11</a> Lao y magas mamale jatago y taotao sija, na ujagagao na si Barabas umasotta.</p> 
 <p><a name="an_15:12">15:12</a> Ya si Pilato manope ilegña talo nu sija: Jafanae malagomiyo jufatinas ayo y infananaan Ray Judios?</p> 
 <p><a name="an_15:13">15:13</a> Ya managang talo ilegñija: Atane gui quiluus.</p> 
 <p><a name="an_15:14">15:14</a> Ayonae si Pilato, ilegña nu sija: Jafa na taelaye finatinasña? Ya mas managang, ilegñija: Atane gui quiluus.</p> 
 <p><a name="an_15:15">15:15</a> Ya si Pilato, malago na ufanmagof y taotao sija, jasottaye sija si Barabas, ya maentrega si Jesus, anae munjayan masaulag, para umaatane gui quiluus.</p> 
 <p><a name="an_15:16">15:16</a> ¶ Ya maosgaejon ni y sendalo sija, guato gui patio mafanaan Pretorio; ya madaña todo y mangachong.</p> 
 <p><a name="an_15:17">15:17</a> Ya manaminagago púrpura, ya matufog un coronan tituca.</p> 
 <p><a name="an_15:18">15:18</a> Ya matutujon masaluda, ilegñija: Jafa tatatmanojao Ray Judios!</p> 
 <p><a name="an_15:19">15:19</a> Ya mapanag y iluña ni y piao, ya matolae güe, yan mandidimo, ya maadodora güe.</p> 
 <p><a name="an_15:20">15:20</a> Ya anae munjayan mamofeagüe, manajanao y púrpura, ya manaminagago ni y magaguñaja. Ya macone güe para umaatane gui quiluus.</p> 
 <p><a name="an_15:21">15:21</a> ¶ Ya manacatga uno ni y malolofan para ufañija, si Simon Sirineo, tatan Alejandro yan Rufo, na mato guinen y fangualuan, para uquinatgaye ni y quiluus <i>Jesus.</i></p> 
 <p><a name="an_15:22">15:22</a> Ya macone guato gui un lugat na y naanña Golgota: cumequeilegña, Sagan calabera.</p> 
 <p><a name="an_15:23">15:23</a> Ya manae guimenña, bino manadaña yan mira, lao ti jaresibe.</p> 
 <p><a name="an_15:24">15:24</a> Ya maatane güe gui quiluus, manafacae ni magaguña; ya manrifa jaye uchinile cada uno.</p> 
 <p><a name="an_15:25">15:25</a> Ya y mina tres na ora, anae maatane güe gui quiluus.</p> 
 <p><a name="an_15:26">15:26</a> Ya y tinigue y fumaaelagüe, matugue gui sanjilo. Y RAY JUDIOS.</p> 
 <p><a name="an_15:27">15:27</a> Ya maatane dos na saque yan güiya: y uno gui agapaña, ya y otro gui acagüeña.</p> 
 <p><a name="an_15:28">15:28</a> (Ya macumple y tinigue ni y ilegña: Güiya, usaouao matufong yan y manisao.)</p> 
 <p><a name="an_15:29">15:29</a> Ya macacase todo ni y manmalolofan, ya jayeyengyong y ilonñija, ya ilegñija: Ay! jago ni y unyulang y templo, ya unjatsa talo gui mina tres na jaane;</p> 
 <p><a name="an_15:30">15:30</a> Satba maesajao, ya maela tunog papa güenao gui quiluus.</p> 
 <p><a name="an_15:31">15:31</a> Taegüenaoja locue y magas mamale, manmanbotlelea gui entaloñija, ya ilegñija yan y escriba sija: Jasatba y palo, ya güiya na maesa ti siña güe jasatba.</p> 
 <p><a name="an_15:32">15:32</a> Si Cristo y Ray Israel, polo ya utunog pago gui quiluus, para utafanlie, ya utafanjonggue güe. Yan ayo y mangachochongña manmaatane gui quiluus madespresia güe.</p> 
 <p><a name="an_15:33">15:33</a> ¶ Ya anae mato y mina saes na ora, jomjom todo y tano asta y mina nuebe na ora.</p> 
 <p><a name="an_15:34">15:34</a> Ya y mina nuebe na ora, janagosagang si Jesus ilegña: Eli, Eli, lama sabactani? cumequeilegña: Yuusso, Yuusso, jafa muna undingoyo?</p> 
 <p><a name="an_15:35">15:35</a> Ya palo ni y manotojgue gui oriyaña, anae majungog güe, ilegñija: Estagüe na jaaagang si Elias.</p> 
 <p><a name="an_15:36">15:36</a> Ya malago uno, ya jasupog y espongja gui binagle, ya japolo gui puntan y piao, ya janae para uguimen, ya ilegña: Poloja güe namaesa; ya utafanlie cao ufato si Elias, ya uninatunog.</p> 
 <p><a name="an_15:37">15:37</a> Ya si Jesus umagang goságang, ya jaentrega y espiritu.</p> 
 <p><a name="an_15:38">15:38</a> Ya y cottinan y templo, masisen dos pedaso, y sanjilo asta y sanpapa.</p> 
 <p><a name="an_15:39">15:39</a> Ya anae y senturion ni y tumotojgue gui menaña, linie, na taegüenao jaentrega y espiritu, ilegña: Magajet na este na taotao Lajin Yuus.</p> 
 <p><a name="an_15:40">15:40</a> Ya mangaegue locue sija famalaoan, na maaatan gui chago, ya entre sija estaba si Maria Magdalena, yan si Maria nanan Santiago y patgon, yan si José, yan si Salome;</p> 
 <p><a name="an_15:41">15:41</a> Ni y anae estaba güe guiya Galilea, madalalag güe, ya masetbe güe; yan megae sija na famalaoan mangachochongña julo guiya Jerusalem.</p> 
 <p><a name="an_15:42">15:42</a> ¶ Ya anae estaba pupuenge, sa ayo na jaane y Preparasion, cumequeilegña y jaane antes di y sábado,</p> 
 <p><a name="an_15:43">15:43</a> Mato si José, taotao Arimatea, mauleg na taotao na pápagat, ni y jananangga locue y raenon Yuus; ya mapos yan atrebe malag as Pilato, ya jagagao y tataotao Jesus.</p> 
 <p><a name="an_15:44">15:44</a> Ya ninamanman si Pilato, cao esta matae; ya jaagang y senturion, ya jafaesen cao esta matae algun tiempo.</p> 
 <p><a name="an_15:45">15:45</a> Ya anae jatungo gui senturion; janae si José ni y tataotao.</p> 
 <p><a name="an_15:46">15:46</a> Ya güiya mamajan fino na magagao; ya janatunog y <i>tataotaoña</i> ya jabalutan ni y fino na magago, ya japolo gui un naftan ni maguadog gui acho, ya janagaliligue guato un acho, gui pettan y naftan.</p> 
 <p><a name="an_15:47">15:47</a> Ya si Maria Magdalena, yan si Maria nanan José, jalie amano nae mapolo.</p> 
 <p><a name="an_16:1">16:1</a> YA anae esta malofan y sabado, si Maria Magdalena, yan si Maria nanan Santiago, yan si Salome, manmamajan paopao, para ufato ya umapalalae güe.</p> 
 <p><a name="an_16:2">16:2</a> Ya taftataf gui egaan, gui finenana na jaane gui semana, manmato gui naftan gui quinajulo y atdao.</p> 
 <p><a name="an_16:3">16:3</a> Ya ilegñija entre sija: Jaye uninagalileg y acho gui pettan y naftan?</p> 
 <p><a name="an_16:4">16:4</a> Ya anae maaatan, malie na esta managalileg y acho, sa gosdangculo.</p> 
 <p><a name="an_16:5">16:5</a> Ya manjalom gui naftan, malie un patgon na taotao, na matatachong gui agapa na banda, minagagon apaca na anaco; ya ninafangosmaañao.</p> 
 <p><a name="an_16:6">16:6</a> Ya ilegña nu sija: Chamiyo fanmaaañao: inaliligao si Jesus Nasareno, ni y maatane gui quiluus: esta cajulo; taegüe güine; liija y lugat anae mapopolo güe.</p> 
 <p><a name="an_16:7">16:7</a> Janao infanjanao, ya insangane y disipuluña, yan si Pedro: Güiya jumanao gui menanmiyo guiya Galilea; ayo nae inlie güe, ni y guinin mansinangane jamyo.</p> 
 <p><a name="an_16:8">16:8</a> Ya manmapos juyong, ya manmalago gui naftan, sa jumuyong manlalaolao yan manmanman; ya ti ufanmanangane jafa ni y taotao; sa mangosmanmaañao.</p> 
 <p><a name="an_16:9">16:9</a> ¶ Lao anae cajulo si Jesus, taftataf gui egaan gui finenana na jaane gui semana, umalie finena, yan Maria Magdalena, ni y guinin janajuyong siete na anite.</p> 
 <p><a name="an_16:10">16:10</a> Ya mapos güe, ya jasangane ayo y guinin mangachochongña, ni y mantriste, yan manatanges.</p> 
 <p><a name="an_16:11">16:11</a> Ya sija, anae jajungog na esta lâlâ ya umalie yan Mana, ti majonggue.</p> 
 <p><a name="an_16:12">16:12</a> Ya anae manmalofan estesija, manmalie talo yan dos, lao otro jechuraña; gui anae manjajanao gui fangualuan.</p> 
 <p><a name="an_16:13">16:13</a> Ya manmapos, ya manmasangane y palo disipulo: lao ti majonggue.</p> 
 <p><a name="an_16:14">16:14</a> ¶ Despues di ayo, manmalie yan y onse gui anae mañochocho, ya jalalatde ni y ti manjengguenñija, yan y majetog corasonñija, sa ti majonggue ayo sija y lumie güe despues di cumajulo.</p> 
 <p><a name="an_16:15">16:15</a> Ya ilegña nu sija; Janao fanmalag todo y tano, ya predica y ibangelio todo y ninajuyong sija.</p> 
 <p><a name="an_16:16">16:16</a> Jaye y manjonggue ya matagpange, usatba; lao ayo y ti manjonggue; umasentensia.</p> 
 <p><a name="an_16:17">16:17</a> Ya este sija na señat ufantinattitiye ayo sija y manmanjonggue: Pot y naanjo ujayute juyong y anite sija; ufanguentos ni y nuebo na finijo;</p> 
 <p><a name="an_16:18">16:18</a> Ufanmangajat culebla sija, ya, yanguin manguimen jafa na beneno; ti uninafanlamen: ya ujapolo y canaeñija gui manmalango sija, ya ujanafanjomlo.</p> 
 <p><a name="an_16:19">16:19</a> ¶ Enao y Señot, despues di mansinangane sija, rinisibe ni y langet, ya matachong gui agapa Yuus.</p> 
 <p><a name="an_16:20">16:20</a> Ya manmapos, ya mapredica y sinangan gui todo y lugat, mañisija manmachocho yan y Señot, ya manafitme y sinangan ni y umatitiye na señat. Amen.</p> 
 <p></p><hr>
 <center>
 <a href="luk.htm">Next: Luke</a></center>
 </body>