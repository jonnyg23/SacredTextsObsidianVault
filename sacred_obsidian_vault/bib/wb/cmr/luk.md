<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mar.htm">Previous</a> 
 <a href="joh.htm">Next</a> 
 </center>
 <hr>
  <h3 align="center">Chamorro Bible: Luke</h3> 
 <p><a name="an_1:1">1:1</a> POT y guaja megae y umapolo y canaeñija para ufannaregla y cuentos nu y ayo na güinaja na esta guefmaasegura gui entalo jame,</p> 
 <p><a name="an_1:2">1:2</a> Jaftaemanoja ninaejam ni guine y tutujoña y testigojam ni y malie, nu y yan y ministrojam y sinangan;</p> 
 <p><a name="an_1:3">1:3</a> Y jinasoco mauleg locue nu guajo, sa juguefegaga sinengcabales todo y güinaja guine y tutujonña, na jutuguie jao pot y inaregla, jago guesmagas na Teofilo;</p> 
 <p><a name="an_1:4">1:4</a> Para untungo sija y magajet ayosija mano nae unresibe y finanagüe.</p> 
 <p><a name="an_1:5">1:5</a> ¶ Guaja gui jaanin Herodes, ray guiya Judea, un pale, naanña si Sacharias, y clasen Abias; y asaguaña guinin sija jagan Aaron ya y naaña si Elisabet.</p> 
 <p><a name="an_1:6">1:6</a> Este na dos mauleg gui sanmenan Yuus, jajananao gui todo y lay yan y tinago Señot, ti lalatdiyon.</p> 
 <p><a name="an_1:7">1:7</a> Ya taya patgonñija; sa si Elisabet tifáfañago; yan y dos megae jaaniñija.</p> 
 <p><a name="an_1:8">1:8</a> ¶ Ya jumuyong, anae mañeñetbe si Sacharias, gui ofisio y pale gui menan Yuus, gui chechon y clasiña,</p> 
 <p><a name="an_1:9">1:9</a> Jaftaemanoja y costumbren y ofisio y pale, y chechoña na jumalom gui guimayuus ya jasonggue y paopao.</p> 
 <p><a name="an_1:10">1:10</a> Ya todo y linajyan taotao mangaegue gui sanjiyong manmananaetae gui oran paopao.</p> 
 <p><a name="an_1:11">1:11</a> Ya mato guiya güiya y angjet y Señot, na gaegue gui agapa y attat y paopao.</p> 
 <p><a name="an_1:12">1:12</a> Ya inestotba si Sacharias anae jalie, ya mato minaañao gui jiloña.</p> 
 <p><a name="an_1:13">1:13</a> Lao y angjet ilegña nu güiya: Sacharias, chamo maaañao; sa y tinaetaemo este majungog; ya y asaguamo as Elisabet ufañago y patgon laje, ya umafanaan naanña si Juan.</p> 
 <p><a name="an_1:14">1:14</a> Ya uguaja jao minagof yan alegria; ya y megae umagof nu y mafañaguña.</p> 
 <p><a name="an_1:15">1:15</a> Sa udangculo güe gui menan Señot; ya ti uguimen bino ni metgot na guinem ya ubulagüe Espiritu Santo, guinin y tiyan nanaña.</p> 
 <p><a name="an_1:16">1:16</a> Ya megae gui famaguon Israel, ujabira nu y Señot, Yuusñija.</p> 
 <p><a name="an_1:17">1:17</a> Ya ujanaogüe gui menan y mataña nu y espiritu yan y ninasiñan Elias, para unanalo y corasonñija y mañaena guiya y famaguon, yan y manchátmatago ni y tiningo y manunas; para ufamauleg nu y Señot y taotao, ni y esta fanmauleg para güiya.</p> 
 <p><a name="an_1:18">1:18</a> Ya ilegña si Sacharias nu y angjet: Jaftaemano jutungo este? sa guajo bijoyo ya y asaguajo megae jaaniña.</p> 
 <p><a name="an_1:19">1:19</a> Ya manope y angjet ya ilegña nu güiya: Guajo si Gabriel, na gaegue yo tumotojgue gui menan Yuus; ya guajo esta matago na jucuentusejao, ya junaejao ni este mauleg na sinangan.</p> 
 <p><a name="an_1:20">1:20</a> Ya estagüe, na jago udojao ya ti siña uncuentos, asta y jaane nae este macumple estesija; sa y ti unjongue y sinanganjo, ni umacumple y tiempoña.</p> 
 <p><a name="an_1:21">1:21</a> Ya y taotao sija manmannanangga as Sacharias, ya ninafanmanman ni y inapmamña gui guimayuus.</p> 
 <p><a name="an_1:22">1:22</a> Ya anae jumuyong, ti siña umadingane sija; ya matungo na manlie un linie gui guimayuus; lao güiya sigue di fumatinas y señatja; ya sumaga udo.</p> 
 <p><a name="an_1:23">1:23</a> Ya anae esta munjayan y jaanin y ministroña, jumanao para y guimaña.</p> 
 <p><a name="an_1:24">1:24</a> ¶ Ya despues di ayo sija na jaane mapotgue y asaguaña as Elisabet, ya janana sinco na meses, ya ilegña:</p> 
 <p><a name="an_1:25">1:25</a> Taemanoja y Señot jafatinas para guajo, este sija na jaane nae jaatanyo para unajanao y mamajlaojo gui entalo taotao sija.</p> 
 <p><a name="an_1:26">1:26</a> Y mina saes na mes, y angjet Gabriel esta tumago guine as Yuus, para un siuda guiya Galilea, ni y naanña y Nasaret,</p> 
 <p><a name="an_1:27">1:27</a> Guiya un bitgen, nobia y un laje naanña si José, familian David; ya y naan y bitgen si Maria.</p> 
 <p><a name="an_1:28">1:28</a> Ya jumalom manu nae estaba güe, ya ilegña: Jafa tatatmana jao na guefmaborese jao; y Señot gaegue guiya</p> 
 <p><a name="an_1:29">1:29</a> Lao pot este na sinangan, ninaestotba güe, ya jajajaso na jaftaemano este na sinaluda.</p> 
 <p><a name="an_1:30">1:30</a> Entonses y angjet ilegña nu güiya: Maria, chamo maaañao; sa unsoda y finaborese gui menan Yuus.</p> 
 <p><a name="an_1:31">1:31</a> Ya estagüe, na unmapotgue gui tiyanmo ya unfañago un patgon laje, ya umafanaan y naaaña si Jesus.</p> 
 <p><a name="an_1:32">1:32</a> Ya udangculo güe, ya umafanaan Lajin Gueftaquilo: ya y Señot Yuus ufannae güe y tronon David tataña.</p> 
 <p><a name="an_1:33">1:33</a> Ya ugobietna gui guima Jacob siesiempreja; ya y raenoña ugagaegue taejinecog.</p> 
 <p><a name="an_1:34">1:34</a> Entonses si Maria ilegña ni y angjet: Jafa jumuyong este? sa ti jutungo laje.</p> 
 <p><a name="an_1:35">1:35</a> Ya manope y angjet, ya ilegña nu güiya: Y Espiritu Santo umamaela guiya jago, ya y ninasiña y Gueftaquilo jafatinas y anineng gui jilomo; enaomina ayo na Santos na umafañago, umafanaan Lajin Yuus.</p> 
 <p><a name="an_1:36">1:36</a> Ya, estagüe, si Elisabet, parentesmo, locue güiya mapotgue un laje gui inamcoña; ya este y mina saes na mes nu güiya na mafanaan tifáfañago.</p> 
 <p><a name="an_1:37">1:37</a> Sa y sinangan Yuus, taya uno na taeninasiña.</p> 
 <p><a name="an_1:38">1:38</a> Entonses si Maria ilegña: Estagüe y tentagon Señot; ufatinas guiya guajo taemanoja y sinanganmo. Ya y angjet mapos guiya güiya.</p> 
 <p><a name="an_1:39">1:39</a> ¶ Ya ayo na jaane sija, cajulo si Maria ya jumanao gusise para un tano taquilo, guiya un siudan Juda;</p> 
 <p><a name="an_1:40">1:40</a> Ya jumalom gui guima Sacharias ya jasaluda si Elisabet.</p> 
 <p><a name="an_1:41">1:41</a> Ya jumuyong taegüije na anae jajungog si Elisabet y sinaludan Maria, y patgon tumayog gui jalom tiyanña; si Elisabet bula Espiritu Santo,</p> 
 <p><a name="an_1:42">1:42</a> Ya umagang ni dangculo na inagang ya ilegña: Dichosojao gui entalo y famalaoan, ya dichoso y tinegchan tiyanmo.</p> 
 <p><a name="an_1:43">1:43</a> Ya guine manu este guiya guajo, na mato guiya guajo y nanan y Señotto.</p> 
 <p><a name="an_1:44">1:44</a> Sa estagüe, na anae mato y inagang y sinaludamo gui talangajo, y patgon, gui jalom tiyanjo, tumayog ni minagofña.</p> 
 <p><a name="an_1:45">1:45</a> Ya dichosogüe y jumonggue; sa uguaja y quinimple gui güinaja, ni esta masangane güe ni guinin y Señot.</p> 
 <p><a name="an_1:46">1:46</a> ¶ Entonses ilegña si Maria: Janadangculo y antijo y Señot,</p> 
 <p><a name="an_1:47">1:47</a> Ya y espiritujo ninamagof gui as Yuus y Satbadotto.</p> 
 <p><a name="an_1:48">1:48</a> Sa jaatan y dinespresiaoña y tentgoña; sa estagüe na desde pago jumafanaan dichosa ni todo y generasion.</p> 
 <p><a name="an_1:49">1:49</a> Sa ayo na guaja ninasiña, jafatinas guiya guajo dangculo na güinaja; ya santos y naanña.</p> 
 <p><a name="an_1:50">1:50</a> Ya y minaaseña gaegue gui generasion taotao sija, gui jiloñija ni manmaañao nu güiya.</p> 
 <p><a name="an_1:51">1:51</a> Ya pot y canaeña jafanue minetgot; janafañuja y sobetbio sija gui jinason y corasonñija.</p> 
 <p><a name="an_1:52">1:52</a> Ya jayute papa y magas gui tronoñija, ya jajatsa y manumitde.</p> 
 <p><a name="an_1:53">1:53</a> Ya y manñalang janafanbula ni y minauleg; ya y manmigüinaja janafanjanao yan y tae sinajguan.</p> 
 <p><a name="an_1:54">1:54</a> Ya jaayuda si Israel tentagoña, para ufanjaso y miñaase,</p> 
 <p><a name="an_1:55">1:55</a> (Taemano y jasangane y mañaenata), as Abraham yan y semiyaña para todo y tiempo.</p> 
 <p><a name="an_1:56">1:56</a> Si Maria sumaga yan güiya calang tres meses ya despues jumanao asto iyasija.</p> 
 <p><a name="an_1:57">1:57</a> ¶ Ya si Elisabet jacumple y tiempo nae para ufañago; ya mañago un patgon laje.</p> 
 <p><a name="an_1:58">1:58</a> Ya anae majungog ni tiguangña yan y parientesña, na si Yuus janadangculo y minaaseña guiya güiya; ya manmagof yan güiya.</p> 
 <p><a name="an_1:59">1:59</a> Ya susede na y mina ocho na jaane manmato para umasircunsida y patgon: ya malagoñija umafanaan ni y naan tataña as Sacharias.</p> 
 <p><a name="an_1:60">1:60</a> Ya manope y nanaña ya ilegña: Aje, sa umafanaan si Juan.</p> 
 <p><a name="an_1:61">1:61</a> Ya ilegñija nu güiya: Taya gui manparientesmo mafanaan nu este na naan.</p> 
 <p><a name="an_1:62">1:62</a> Ya maseñat y tataña, ya mafaesen jafa malagoña umafanaan.</p> 
 <p><a name="an_1:63">1:63</a> Ya mangagao un diquique na tabla ya jatugue ilegña: Si Juan naanña. Ya todo sija ninafanmanman.</p> 
 <p><a name="an_1:64">1:64</a> Ya enseguidas mababa y pachotña, ya mapula y jilaña, ya cumuentos, jabendise si Yuus.</p> 
 <p><a name="an_1:65">1:65</a> Ya guaja minaañao gui jiloñija todo y mañasaga gui oriyañija: ya gui todo y tano taquilo guiya Judea, masasangan este sija na sinangan.</p> 
 <p><a name="an_1:66">1:66</a> Ya todosija y jumujungog jaadaje gui corasonñija ya ilegñija: Jafa jumuyong este na patgon? Sa y canae Yuus gaegue guiya güiya.</p> 
 <p><a name="an_1:67">1:67</a> ¶ Ya si Sacharias, tataña, bula Espiritu Santo ya japrofetisa, ilegña:</p> 
 <p><a name="an_1:68">1:68</a> Bendito y Señot, y Yuus y Israel; sa jabisita ya jafatinas y redension, para taotaoña,</p> 
 <p><a name="an_1:69">1:69</a> Ya janacajulo para jita un canggelon y satbasion, gui guima y tentagoña as David,</p> 
 <p><a name="an_1:70">1:70</a> (Taegüijija na jasasangan gui pachot y mañantos na profetaña, ni esta gaegue guinin tutujonña y tano),</p> 
 <p><a name="an_1:71">1:71</a> Satbasion gui y enemiguta yan gui canae todo y chumatliijit;</p> 
 <p><a name="an_1:72">1:72</a> Para umafanue y minaaseña gui mañaenata, ya umajaso y santos na tratoña;</p> 
 <p><a name="an_1:73">1:73</a> Y juramento ni manjula as Abraham ni tatata,</p> 
 <p><a name="an_1:74">1:74</a> Na güiya unaejit linibreta gui canae y enemiguta ya utasetbe güe sin minaañao,</p> 
 <p><a name="an_1:75">1:75</a> Y sinantos yan y tinunas gui menaña todo y jaanita.</p> 
 <p><a name="an_1:76">1:76</a> Ya, jago, patgon, unmafanaan profetan y Gueftaquilo; sa unjanao gui menan y Señot para unfamauleg y chalanña;</p> 
 <p><a name="an_1:77">1:77</a> Para ufanamatungo y satbasion gui taotaoña ni y maasiin y isaoñija,</p> 
 <p><a name="an_1:78">1:78</a> Pot causa y corason y minaaseña y Yuusta, anae y candit ogaan guinin taquilo, jabisitajit,</p> 
 <p><a name="an_1:79">1:79</a> Para junae inina y manmatatachong gui jemjom yan y anineng y finatae; para ufanue y patasta gui chalan y pas.</p> 
 <p><a name="an_1:80">1:80</a> Ya y patgon lumala ya mumetgot gui espiritu ya sumaga gui desierto asta y jaane anae esta matungo guiya Israel.</p> 
 <p><a name="an_2:1">2:1</a> YA susede na ayo sija na jaane, jumuyong un bando guinen as Augusto Sesat, para todo y tano na mataotagüe, na y naanñija ufanmatugue gui padron.</p> 
 <p><a name="an_2:2">2:2</a> Este finenana na padron esta fumatinas, anae si Sirenio y magalaje guiya Siria.</p> 
 <p><a name="an_2:3">2:3</a> Ya manjanao todo y taotao para ninatugue y naanñija gui padron, cada uno gui siudaña.</p> 
 <p><a name="an_2:4">2:4</a> Ya jumanao si José guinin Galilea, guinin un siuda na naanña Nasaret, para ufalag Judea, gui siudan David, na mafanaan Betlehem, sa güiya y guima y familian David;</p> 
 <p><a name="an_2:5">2:5</a> Para ufanmatugue gui padron yan si Maria, asaguaña umacamo yan güiya, anae estaba dangculo sa mapotgue,</p> 
 <p><a name="an_2:6">2:6</a> Ya susede, anae gaegue sija güije, y jaaniña ni para ufañago esta macumple;</p> 
 <p><a name="an_2:7">2:7</a> Ya mañago un laje finenana na patgon; ya mabalutan ni y pañales, ya manaason qui cajon sacate; sa taya sagañija gui guima.</p> 
 <p><a name="an_2:8">2:8</a> ¶ Ya guaja pastot sija güije na tano, na mañaga gui fangualuan, ya jaadadaje y manadan quinilo gui puenge.</p> 
 <p><a name="an_2:9">2:9</a> Ya estagüe y angjet y señot tumotojgue guiya sija; y minalag Yuus jaina gui oriyañija; ya guaja dangculo na minaañao.</p> 
 <p><a name="an_2:10">2:10</a> Lao y angjet ilegña nu sija: Chamiyo fanmaañao; sa, estagüe, na juchule para jamyo mauleg na sinangan dangculo na minagof, para todo y taotao:</p> 
 <p><a name="an_2:11">2:11</a> Sa esta mafañago para jamyo gui siudan David, pago na jaane, un Satbadot, na güiya si Cristo, y Señot.</p> 
 <p><a name="an_2:12">2:12</a> Ya este y señatmiyo: Inseda y patgon mabalutan ni y pañales, ya umaason gui cajon sacate.</p> 
 <p><a name="an_2:13">2:13</a> Ya enseguidas anog yan y angjet y linajyan y sendalo gui langet, na manmantutuna as Yuus, ya ilegñija:</p> 
 <p><a name="an_2:14">2:14</a> Minalag gui y Gueftaquilo as Yuus, ya y tano pas gui entalo taotao ni y minagofña dangculo.</p> 
 <p><a name="an_2:15">2:15</a> Ya jumuyong anae y angjet sija manmamapos guiya sija para y langet, y pastot sija manasangane. uno yan otro: Nije tafanmalag pues, asta Betlehem, ya talie este na güinaja ni esta jumuyong, na si Yuus jafanuejit.</p> 
 <p><a name="an_2:16">2:16</a> Ya manmato chadeg, ya jasoda si Maria yan José, yan y diquique na patgon umaason gui cajon sacate.</p> 
 <p><a name="an_2:17">2:17</a> Ya anae esta malie, janatungo y sinangan na mansinangane sija nu y diquique na patgon.</p> 
 <p><a name="an_2:18">2:18</a> Ya todo y manmanjungog, ninafanmanman pot y pastot sija, ni y sinanganñija.</p> 
 <p><a name="an_2:19">2:19</a> Lao si Maria jananana todo este sija na sinangan, jajasosoye gui corasonña.</p> 
 <p><a name="an_2:20">2:20</a> Ya manato guato y pastot sija yan manmagof ya matuna si Yuus pot todo y güinaja ni munjayan jajungog yan jalie, jaftaemano y esta jasangane sija.</p> 
 <p><a name="an_2:21">2:21</a> ¶ Ya anae esta macumple y ocho na jaane, para umasirconsida güe mafanaan naanña si Jesus, taegüije y finanaan nu y angjet antes qui umamapotgueñaejon gui tiyan nanaña.</p> 
 <p><a name="an_2:22">2:22</a> Ya anae esta macumple y jaanin y guinasgas, jaftaemanoja y lay Moises, sija macone güe guiya Jerusalem para umanae gui Señot.</p> 
 <p><a name="an_2:23">2:23</a> (Jaftaemanoja y matuque gui lay y Señot: todo laje na jababa y tiyan, umafanaan santos para y Señot);</p> 
 <p><a name="an_2:24">2:24</a> Ya para umanae inefrese jaftaemanoja y masangan y lay y Señot, un pares na tortola pat dos patgon na paluma.</p> 
 <p><a name="an_2:25">2:25</a> Ya, estagüe, guaja un taotao guiya Jerusalem, na naanña si Simeon, ya este na taotao, cabales ya guefmanjonggue na jananangga y quinensuela y Israel: ya y Espiritu Santo gaegue gui jiloña.</p> 
 <p><a name="an_2:26">2:26</a> Ya esta mafanue güe nu y Espiritu Santo, na ti ulie finatae, antes na ulie Cristo, y Señot.</p> 
 <p><a name="an_2:27">2:27</a> Ya mato güe pot y Espiritu gui templo, ya anae machule, nu si tataña, y patgon Jesus gui templo para umafatinas pot guiya, taemanoja y costumbren y lay,</p> 
 <p><a name="an_2:28">2:28</a> Ayo nae güiya jajogue gui canaeña ya jabendise si Yuus ya ilegña:</p> 
 <p><a name="an_2:29">2:29</a> Pago polo, Señot, y tentagomo ya jumanao yan pas, taemanoja y sinanganmo.</p> 
 <p><a name="an_2:30">2:30</a> Sa jalie y matajo y satbasionmo,</p> 
 <p><a name="an_2:31">2:31</a> Ni esta unfamauleg gui menan todo y taotao;</p> 
 <p><a name="an_2:32">2:32</a> Y candit para ufanmatungo y nasion sija, yan y minalag para y taotaomo, Israel.</p> 
 <p><a name="an_2:33">2:33</a> ¶ Ya si José yan y nanaña ninafanmanman nu ayo sija y jasasangan nu güiya;</p> 
 <p><a name="an_2:34">2:34</a> Ya jabendise si Simeon ya ilegña ni nanaña as Maria: Estagüe na patgon esta mapolo para pinedong yan para ufanjinatsa y megae guiya Israel; yan para y señat ni y ninachatsaga,</p> 
 <p><a name="an_2:35">2:35</a> Yan y jago locue, sa y antimo na umadotgan nu y espada, ya para jinasoñija y megae na corason nae umatungo.</p> 
 <p><a name="an_2:36">2:36</a> Gaegue locue güije, si Ana y profeta palaoan, jagan Fanuel gui tribun Aser (na güiya guaja megae na jaaniña, yan sumaga yan y asaguaña siete años desde y binitgenña;</p> 
 <p><a name="an_2:37">2:37</a> Ya bumiuda asta ochenta y cuatro años) ya ti jafapos gui templo, ya jaadodora <i>si Yuus,</i> puenge yan jaane nu y umayuyunat yan manaenaetae.</p> 
 <p><a name="an_2:38">2:38</a> Ya este mato güijija na ora ya janae si Yuus maase, ya jacumuentuse pot güiya todo sija y manmannangga ni linibre guiya Jerusalem.</p> 
 <p><a name="an_2:39">2:39</a> Lao anae esta jacumple todo sija, taemanoja y gaegue gui lay y Señot, manalo guato Galilea gui siudañija guiya Nasaret.</p> 
 <p><a name="an_2:40">2:40</a> Ya y patgon dumangculo yan ninamatatnga ya bulagüe tiningo: ya y grasian Yuus gaegue gui jiloña.</p> 
 <p><a name="an_2:41">2:41</a> ¶ Ya manjajanao sija tataña todo y sacan asta Jerusalem gui guipot y pascua.</p> 
 <p><a name="an_2:42">2:42</a> Ya anae guaja esta dose na años, sija mangajulo guiya Jerusalem taemanoja y costumbren y guipot.</p> 
 <p><a name="an_2:43">2:43</a> Ya anae jocog y jaane sija, manalo sija, ya sumaga y patgon, Jesus, guiya Jerusalem taetiningo nu y tataña sija.</p> 
 <p><a name="an_2:44">2:44</a> Ya jinasoñija na gaegue gui mangachongñija, ya un jaane na manjajanaoja; ya maaliligao güe gui entalo y parientesñija yan y manatungoñija.</p> 
 <p><a name="an_2:45">2:45</a> Lao anae ti masoda güe, manalo guato Jerusalem maaliligao güe.</p> 
 <p><a name="an_2:46">2:46</a> Ya susede anae esta malofan tres na jaane, inseda güe gui templo matatachong gui entalo y manfaye maecungog yan mafafaesen.</p> 
 <p><a name="an_2:47">2:47</a> Ya todo sija y jumujungog ninafanmanman ni tiningoña yan y inepeña.</p> 
 <p><a name="an_2:48">2:48</a> Ya anae malie manmajngan ya ilegña nu güiya si nanaña: Patgon, jafa na unfatinasjam taeguenao? Estagüe si tatamo yan guajo na inaliligao jao yan y pinitinmame!</p> 
 <p><a name="an_2:49">2:49</a> Ayo nae ilegña nu sija: Pot jafa yo na inaliligao? Ti intingo na y checho y tatajo nesesita yo na fatinas?</p> 
 <p><a name="an_2:50">2:50</a> Lao sija ti jatungo ayo na sinangan y mansinangane.</p> 
 <p><a name="an_2:51">2:51</a> Ya tumunog yan sija ya manjanao. guato Nasaret ya mansinejeta sija. Ya si nanaña jaadaje este todo sija gui corasoña.</p> 
 <p><a name="an_2:52">2:52</a> Ya si Jesus lumálamodong gui tiningoña yan y linecaña yan y grasia gui as Yuus yan y taotao sija.</p> 
 <p><a name="an_3:1">3:1</a> Y mina quinse na año gui tiempo anae si Tiberio Sesat jagobietna, ya si Ponsio Pilato, güiya magalaje guiya Judea; ya si Herodes, güiya magalaje tetrarca guiya Galilea; ya y cheluña as Felipe, güiya magalaje tetrarca guiya Iturea yan y ya tanon Traconite; ya si Lisanias, güiya magalaje tetrarca guiya Abilinia;</p> 
 <p><a name="an_3:2">3:2</a> Ya y dangculo na mamale si Annas yan si Caefas, <i>este na tiempo</i>, mato y sinangan Yuus gui as Juan, lajin Sacharias, gui jalomtano.</p> 
 <p><a name="an_3:3">3:3</a> Ya güiya mato gui todo y tano gui oriyan Jordan, jasesetmon y managpang en sinetsot para y maasiin isao.</p> 
 <p><a name="an_3:4">3:4</a> Taegüije esta matugue gui leblo ni y sinangan y profeta Isaias, na ilegña: Inagangña ni y umaagang gui jalomtano: Famauleg y chalan y Señot, y cayejonña natutunas.</p> 
 <p><a name="an_3:5">3:5</a> Todo y finacañada umanafanbula, yan todo y tano boca yan y manloca na ogso umanafanagpapa; yan y manechong umanafanunas, yan y chalan farangca unamafanyano.</p> 
 <p><a name="an_3:6">3:6</a> Ya todo y catne ulie y satbasion Yuus.</p> 
 <p><a name="an_3:7">3:7</a> Enaomina ilegña ni y linajyan taotao na manmato para ufanmatagpange pot güiya: Rasan culebla, jaye jamyo fumanagüe na insuaye y binibo ni y mamamaela?</p> 
 <p><a name="an_3:8">3:8</a> Chile tinegchanmiyo ni y magajet na sinetsot, ya chamiyo insigue di sumasangan nu jamyoja: Guaja tatanmame si Abraham; sa jusanganejamyo na siña, si Yuus güine gui acho janafangajulo y famaguon Abraham.</p> 
 <p><a name="an_3:9">3:9</a> Ya pagoja y gachae gaegueja gui jale y trongcon jayo sija: todo y trongcon jayo na ti mauleg tinegchañija, umautut ya umayute gui guafe.</p> 
 <p><a name="an_3:10">3:10</a> Ya y linajyan taotao mafaesen güe ya ilegñija: Pues jafajam infatinas?</p> 
 <p><a name="an_3:11">3:11</a> Ya manope, ilegña nu sija: Y guaja dos magaguña, unae y taya iyoña: ya y guaja naña ufatinas taegüijija.</p> 
 <p><a name="an_3:12">3:12</a> Ya manmato locue y publicano sija para ufanmatatagpange, ya ilegñija: Maestro jafa infatinasjam?</p> 
 <p><a name="an_3:13">3:13</a> Ya ilegña nu sija: Chamiyo gumagagao mas ni y esta jamyo manmatago.</p> 
 <p><a name="an_3:14">3:14</a> Ya mafaesen güe locue nu y sendalo sija, ilegñija: Ya jame, jafajam infatinas? Ya mansinangane: Chamiyo mumatratrata ni jaye ni infanmanchiguit, ya magof jamyo nu y apasmiyo.</p> 
 <p><a name="an_3:15">3:15</a> ¶ Ya y taotao sija jananangga ya manmanjajajaso todo sija as Juan gui corasonñija, cao güiya si Jesucristo.</p> 
 <p><a name="an_3:16">3:16</a> Manope si Juan ya ilegña nu todosija: Guajo magajet managpapange jamyo an janom; lao mamamaela uno na mas gaeninasiña qui guajo, ya ti siña yo manmerese na jupula y coreas y sapatosña: güiya managpapange an Espiritu Santo yan guafe.</p> 
 <p><a name="an_3:17">3:17</a> Ya abanicuña gaegueja gui canaeña para unagasgas y guinecoña, ya janafandaña y trigo gui camalenña; lao usonggue y ngasan gui guafe ni ti siña upuno.</p> 
 <p><a name="an_3:18">3:18</a> ¶ Ya mamagat megae na sinangan ya japredica y taotao sija ni ibangelio.</p> 
 <p><a name="an_3:19">3:19</a> Lao si Herodes, ayo magalaje tetrarca, linalatde as Juan, pot si Herodias, asaguan y cheluña as Felipe, yan pot todo y tinaelaye sija ni jafatinas si Herodes,</p> 
 <p><a name="an_3:20">3:20</a> Ya jafatinas este mas <i>taelaye</i> qui todo, ya maponggle si Juan gui catset.</p> 
 <p><a name="an_3:21">3:21</a> ¶ Ya susede, anae todo y taotao manmatagpange, si Jesus locue matagpange; ya anae manaetaegüe, mababa y langet;</p> 
 <p><a name="an_3:22">3:22</a> Ya tumunog gui jiloña y Espiritu Santo na gaejechuraña calang paluma, ya mato un inagang guine y langet <i>na ilegña:</i> Jago y lajijo ni juguaeya; iyajago nae gaegue minagofjo.</p> 
 <p><a name="an_3:23">3:23</a> Ya si Jesus namaesa anae jatutujon sumetnon, güiya treinta años, ya güiya lajin José (calang jinason taotao), nu y lajin Eli,</p> 
 <p><a name="an_3:24">3:24</a> Nu y lajin Matat nu y lajin Levi, nu y lajin Metqui, nu y lajin Jané, nu y lajin José,</p> 
 <p><a name="an_3:25">3:25</a> Nu y lajin Matatias nu y lajin Amos, nu y lajin Nalum, nu y lajin Eslí, nu y lajin Nagé,</p> 
 <p><a name="an_3:26">3:26</a> Nu y lajin Maat, nu y lajin Matatias, nu y lajin Simei, nu y lajin José, nu y lajin Juda,</p> 
 <p><a name="an_3:27">3:27</a> Nu y lajin Joana, nu y lajin Resa, nu y lajin Sorobabel, nu y lajin Salatiel, nu y lajin Neri,</p> 
 <p><a name="an_3:28">3:28</a> Nu y lajin Metqui, nu y lajin Adí, nu y lajin Cosam, nu y lajin Elmodan, nu y lajin Er,</p> 
 <p><a name="an_3:29">3:29</a> Nu y lajin Jesus, nu y lajin Elieser, nu y lajin Jorim, nu y lajin Mata, nu y lajin Levi,</p> 
 <p><a name="an_3:30">3:30</a> Nu y lajin Simeon, nu y lajin Juda, nu y lajin José, nu y lajin Jonan, nu y lajin Eliaquim,</p> 
 <p><a name="an_3:31">3:31</a> Nu y lajin Melea, nu y lajin Mena, nu y lajin Matata, nu y lajin Natan, nu y lajin David,</p> 
 <p><a name="an_3:32">3:32</a> Nu y lajin Jesse, nu y lajin Obed, nu y lajin Boos, nu y lajin Salmon, nu y lajin Naason,</p> 
 <p><a name="an_3:33">3:33</a> Nu y lajin Aminadab, nu y lajin Aram, nu y lajin Esrom, nu y lajin Fares, nu y lajin Juda,</p> 
 <p><a name="an_3:34">3:34</a> Nu y lajin Jacob, nu y lajin Ysaac, nu y lajin Abraham, nu y lajin Taré, nu y lajin Nacor,</p> 
 <p><a name="an_3:35">3:35</a> Nu y lajin Serug, nu y lajin Ragau, nu y lajin Peleg, nu y lajin Heber, nu y lajin Sela,</p> 
 <p><a name="an_3:36">3:36</a> Nu y lajin Cainan, nu y lajin Arfaxat, nu y lajin Sem, nu y lajin Noe, nu y lajin Lameg,</p> 
 <p><a name="an_3:37">3:37</a> Nu y lajin Matusalem, nu y lajin Enog, nu y lajin Jared, nu y lajin Mahalaleel, nu y lajin Cainan,</p> 
 <p><a name="an_3:38">3:38</a> Nu y lajin Enos, nu y lajin Set, nu y lajin Adam, nu y lajin Yuus.</p> 
 <p><a name="an_4:1">4:1</a> YA si Jesus, bula Espirita Santo, tumato guato gui Jordan, ya quinene ni Espiritu asta y desierto.</p> 
 <p><a name="an_4:2">4:2</a> Ya sumaga güije cuarenta na jaane ya tinienta nu y anite. Ya ti chumocho ni jafa, güije sija na jaane; ya anae esta macumple, ñalang güe.</p> 
 <p><a name="an_4:3">4:3</a> Ya ilegña nu güiya y anite: Yaguin jago Lajin Yuus, tago este y acho ya ufamapan.</p> 
 <p><a name="an_4:4">4:4</a> Ya si Jesus manope qüe: Esta mamatugue, na ti y panja munalâlâ y taotao.</p> 
 <p><a name="an_4:5">4:5</a> Ya jacone güe quinene julo, ya finanue güe todo y raeno gui jilo y tano gui un momento y tiempo,</p> 
 <p><a name="an_4:6">4:6</a> Ya y anite ilegña nu güiya: Bae junae jao ni este na ninasiña todo, yan y minalagñija; sa guajo maentrega, ya jaye y malagojo, junae.</p> 
 <p><a name="an_4:7">4:7</a> Enaomina jago, yaguin unadora gui menajo, todosija iyomo.</p> 
 <p><a name="an_4:8">4:8</a> Ya manope si Jesus, ya ilegña: Esta matugue na y Señot Yuusmo unadora, ya güiyaja unsetbe.</p> 
 <p><a name="an_4:9">4:9</a> Ya quinene talo guiya Jerusalem ya pinelo gui sumanjilo y templo, ya ilegña nu güiya: Yaguin jago Lajin Yuus, yutejao güine papa:</p> 
 <p><a name="an_4:10">4:10</a> Sa esta matugue, na y angjetña sija jaencatga nu jago para unmaadaje,</p> 
 <p><a name="an_4:11">4:11</a> Ya y canaeñija unquilile sa chamo matompo y adengmo gui acho.</p> 
 <p><a name="an_4:12">4:12</a> Manope si Jesus ya ilegña: Esta masangan: Chamo tietienta y Señot Yuusmo.</p> 
 <p><a name="an_4:13">4:13</a> Anae esta munjayan todo y tentasionña y anite mapos guiya güiya un rato.</p> 
 <p><a name="an_4:14">4:14</a> ¶ Si Jesus tumato gui ninasiñan y Espiritu asta Galilea: ya jumanao y famaña guiya todo y tano gui oriyaña.</p> 
 <p><a name="an_4:15">4:15</a> Ya güiya mamananagüe gui guimayuusñija, ya ninafanonra nu y todo.</p> 
 <p><a name="an_4:16">4:16</a> ¶ Ya mato guiya Nasaret anae jagas mapogsae: ya jumalom taemanoja y costumbreña gui jaanin sabado, gui guimayuus ya cajulo para utaetae.</p> 
 <p><a name="an_4:17">4:17</a> Ya manaegüe y leblon y profeta Isaias. Ya anae jababa y leblo, jasoda anae esta matugue:</p> 
 <p><a name="an_4:18">4:18</a> Y Espiritun y Señot gaegue gui jilojo, sa japalae yo para jupredica y mauleg na sinangan gui mamobble: ya matago yo para jusangane mancautibo, linibre, ya para y manbachet ufanmanlie, ya para junafanlibre y manchiguit,</p> 
 <p><a name="an_4:19">4:19</a> Para jusaganñaejon y guaeyayon na año y Señot.</p> 
 <p><a name="an_4:20">4:20</a> ¶ Ya jajuchom y leblo ya anae janatalo y ministro, matachong; ya todo y mangaegue gui guimayuus, güiyaja manatan.</p> 
 <p><a name="an_4:21">4:21</a> Ya jatutujon sumangane sija: Pago esta macumple este na tinigue gui talanganmiyo.</p> 
 <p><a name="an_4:22">4:22</a> Ya todoja manmannae testimonio ya esta ninafanmanman nu minauleg sinangan ni manjujuyong, gui pachotña; ya ilegñija: Ti güiya ini y lajin José.</p> 
 <p><a name="an_4:23">4:23</a> Ya ilegña nu sija: Magajet insanganeyo nu este na sinangan: Medico, amte namaesajaoja: todo sija injingog na unfatinas guiya Capernaum, fatinas locue güine gui tanomo.</p> 
 <p><a name="an_4:24">4:24</a> Ya ilegña: Magajet na jusangane jamyo, na ni un profeta guaegayon gui tanoña.</p> 
 <p><a name="an_4:25">4:25</a> Lao magajet jusangane jamyo: Megae na biuda sija guaja gui Israel gui jaanin Elias, anae y langet majuchom tres años yan saes mesas, anae guaja dangculo na ñinalang gui todo y tano;</p> 
 <p><a name="an_4:26">4:26</a> Lao ni uno guiya sija nae, esta matago si Elias, na as Sarepta, guiya tanon Sidon, guiya un palaoan biuda.</p> 
 <p><a name="an_4:27">4:27</a> Ya megae na ategtog locue guaja guiya Israel gui tiempon y profeta Eliseo; lao taya guiya sija esta magasgas, na si Naaman taotao Siro.</p> 
 <p><a name="an_4:28">4:28</a> Ayo nae todo y taotao gui guimayuus manbula y linalalo, anae jajungog estesija;</p> 
 <p><a name="an_4:29">4:29</a> Ya mangajulo, ya chumulegüe gui sanjiyong y siuda, ya macone asta gui sanjilo y egso, anae esta maplanta y siudañija, para ufanyute gui papa.</p> 
 <p><a name="an_4:30">4:30</a> Lao güiya, malofan gui entaloñija, ya mapos.</p> 
 <p><a name="an_4:31">4:31</a> ¶ Ya mato papa guiya Capernaum, siudan Galilea, ya ayo nae mamananagüe gui sabado na jaane:</p> 
 <p><a name="an_4:32">4:32</a> Ya sija ninafanmanman nu y finanagüeña; sa y sinanganña gaeninasiña.</p> 
 <p><a name="an_4:33">4:33</a> Ya gaegue gui guimayuus un taotao na guaja anite ináplacha; ya umagang dangculo na inagang.</p> 
 <p><a name="an_4:34">4:34</a> Jei! pelojam! para jafajam nu jago, Jesus Nasareno? Matojao para unyulangjam? jutungojao jayejao; jago ayo na Santos gui as Yuus!</p> 
 <p><a name="an_4:35">4:35</a> Ya si Jesus jalalatde ya ilegña: Pacaca ya maela juyong guiya güiya. Ya anae y anite mayute güe gui entaloñija, jumuyong guiya güiya; ya taya ninalamen.</p> 
 <p><a name="an_4:36">4:36</a> Ya minamanman mato gui jilo todo sija, ya manadingan uno yan otro, ilegñija: Jafa na cuentos este? Sa nu y gobietnaña yan y ninasiñaña jatago y áplacha na anite sija ya unfanjuyong?</p> 
 <p><a name="an_4:37">4:37</a> Ya y famaña masanganñaejon todo y lugat sija gui oriyaña ayona.</p> 
 <p><a name="an_4:38">4:38</a> ¶ Ya jacajulo jumanao juyong gui guimayuus ya jumalom gui guiman Simon; ya y suegran Simon esta umaason, malingo nu y dangculo na calenturaña; ya matayuyutgüe pot güiya.</p> 
 <p><a name="an_4:39">4:39</a> Ya jatojgue gui jijutña, ya jalalatde y calentura ya y calentura pinelo; ya güiya cajulo ensiguidas ya jasetbe.</p> 
 <p><a name="an_4:40">4:40</a> ¶ Ya y tiempo y minachom y atdao nae, todo y mangaemalango ni y megae na chetnot, manmaconie guiya güiya; ya japolo y canaeña gui jilo cada uno guiya sija, ya janafanjomlo sija.</p> 
 <p><a name="an_4:41">4:41</a> Ya anite sija manjuyong locue guiya megae, na manaagang ya ilegñija: Jago, y Lajin Yuus! Lao güiya jalalatde ya ti japolo ya ufanguentos, sa matungo güe na güiya si Cristo.</p> 
 <p><a name="an_4:42">4:42</a> ¶ Ya anae esta taftaf y jaane, jumanao para un jalomtano: ya y linajyan taotao sija maaliligao güe ya manmafato guiya güiya ya manmalago sija ufanmantiene güe para munga mapos guiya sija.</p> 
 <p><a name="an_4:43">4:43</a> Ya güiya ilegña nu sija: Nesesitayo locue gui palo siuda umapredica y raenon Yuus: sa para este na matagoyo.</p> 
 <p><a name="an_4:44">4:44</a> Ya japredidica gui guimayuus sija guiya Galilea.</p> 
 <p><a name="an_5:1">5:1</a> YA susede anae y linajyan taotao manoriya yan machichiguet güe ya jaecungog y sinangan Yuus, na güiya gaegue tumotojgue gui oriyan jagoe Genesaret.</p> 
 <p><a name="an_5:2">5:2</a> Ya jalie dos batco na estaba jijot gui oriyan y jagoe; ya y manpescadot manunog güije, ya jafagase y laguañija.</p> 
 <p><a name="an_5:3">5:3</a> Ya jumalom güine gui un batco ya y iyon Simon; ya jagagao na unafalag y tano didide. Ya matachong ya mamanagüe desde y batco ni linajyan taotao.</p> 
 <p><a name="an_5:4">5:4</a> Ya anae munjayan cumuentos, ilegña as Simon: Juyong gui tadong na tase ya innatunog y laguanmiyo para un quinene.</p> 
 <p><a name="an_5:5">5:5</a> Ya manope si Simon ya ilegña: Maestro estajam manmachocho todo puenge ya taya quinenemame; lao pot y sinanganmo bae innatunog y lagua.</p> 
 <p><a name="an_5:6">5:6</a> Ya anae manmatinas este, japongle un dangculo na quinenen güijan; ya esta tiniteg y laguanñija.</p> 
 <p><a name="an_5:7">5:7</a> Ayo nae jaseñat y mangachongñija ni mangaegue gui otro batco, para ufanmato ya ufaninayuda. Ya manmato, ya janabulaja y dos batco, ya jatutujon manmañoñogñog.</p> 
 <p><a name="an_5:8">5:8</a> Ya anae jalie este si Simon Pedro, dumimo papa gui as Jesus ya ilegña: Suja guiya guajo, Señot; sa taotao isaoyo.</p> 
 <p><a name="an_5:9">5:9</a> Sa ninamaañao yan todos y mangaegue guiya güiya, pot causa de y quinenen güijan ni y inquene;</p> 
 <p><a name="an_5:10">5:10</a> Ya taegüije ja locue as Santiago yan si Juan, famaguon Sebedeo, ya sija mangachong Simon. Ya ilegña si Jesus as Simon: Chamo maaaño: sa desde pago ufangone jao y taotao.</p> 
 <p><a name="an_5:11">5:11</a> Ya anae esta mañule gui tano y batcoñija; todo jayute ya madalaggüe.</p> 
 <p><a name="an_5:12">5:12</a> ¶ Ya susede anae gaegue güe gui uno gui siuda sija, estagüe un taotao na bula ategtog: güiya anae jalie si Jesus, podong gui mataña gui menaña ya jagagao, ilegña: Señot, yaguin malagojao, siñajao unnagasgasyo?</p> 
 <p><a name="an_5:13">5:13</a> Ya jaestira y canaeña ya japacha, ilegña: Malagoyo, gasgasjao; ya enseguidas y ategtog jumanao guiya güiya.</p> 
 <p><a name="an_5:14">5:14</a> Ya tinago güe, na chaña sangangane ni jaye: lao janao, unfanue y pale nu jago ya unofrese ni y guinasgasmo, taemanoja y tinagon Moises para testimonio nu sija.</p> 
 <p><a name="an_5:15">5:15</a> Lao y masanganña jumanao megae; ya mandaña y dangculon linajyan taotao para umajungog yan para ufanmagong y chetnotñija.</p> 
 <p><a name="an_5:16">5:16</a> Lao güiya jaapatta güe asta y jalomtano ya manaetae.</p> 
 <p><a name="an_5:17">5:17</a> ¶ Ya susede gui un jaane na estabagüe mamanagüe; ya mangaegue y Fariseo sija yan y magas y lay, manmatatachong, sa sija manmato guinen y sengsong Galilea, yan Judea, yan y ya Jerusalem; ya y ninasiñan y Señot gaegue güije para unamagong.</p> 
 <p><a name="an_5:18">5:18</a> Ya estagüe sija taotao na macocone un taotao gui jilo un cama na paralitico; ya maaliligao mano nae mañule jalom para umapolo gui menaña.</p> 
 <p><a name="an_5:19">5:19</a> Ya anae ti masoda mano nae umapolo pot causa y linajyan taotao, mangajulo gui jilo guma ya guinin y atof nae manatunog yan camaña gui entalo, asta y gui menan Jesus.</p> 
 <p><a name="an_5:20">5:20</a> Ya anae jalie y jinengguenñija yuje sija, ilegña: Taotao, y isaomo umaasie.</p> 
 <p><a name="an_5:21">5:21</a> Ya y escriba yan y Fariseo sija jatutujon manmanjaso, ya ilegñija: Jaye güe este na usangan chatfino contra si Yuus? Jaye siña manasie isao, na si Yuusja?</p> 
 <p><a name="an_5:22">5:22</a> Lao si Jesus jatungo y jinasonñija; manope ya ilegña nu sija: Jafa injajaso gui corasonmiyo?</p> 
 <p><a name="an_5:23">5:23</a> Jafa sen taeminapot masangan: Y isaomo unmaasie; pat masangan: Cajulo ya unfanmocat?</p> 
 <p><a name="an_5:24">5:24</a> Lao para intingoja na y Lajin taotao guaja ninasiñaña gui tano para umasie isao (ilegña nu y paralitico), jusanganejao: Cajulo, chule y camamo ya unjanao para iyajamyo.</p> 
 <p><a name="an_5:25">5:25</a> Ya enseguidas güiya cajulo gui menanñija, ya jachule ayo anae umaasongüe ya jumanao para y guimaña, ya jatuna si Yuus,</p> 
 <p><a name="an_5:26">5:26</a> Ya ninafanmanman todosija, ya matuna si Yuus; ya manbula y minaañao, ilegñija: Inlie námanman sija pago.</p> 
 <p><a name="an_5:27">5:27</a> ¶ Ya despues di estesija, jumanao, ya jalie un publicano na y naanña si Levi, matatachong gui bancon y tributo ya ilegña: Dalalagyo.</p> 
 <p><a name="an_5:28">5:28</a> Ya japolo todo y güinajaña ya cajulo ya jadalalaggüe.</p> 
 <p><a name="an_5:29">5:29</a> Ya jafatinas si Levi un dangculon gupot gui guimaña: ya guaja un dangculon linajyan publicano sija, yan otro sija manmatachong gui lamasa yan sija.</p> 
 <p><a name="an_5:30">5:30</a> Ya y Fariseo sija yan y escribañija, mangogonggong contra y disipuluña sija, ilegñija: Sajafa na manjajamyo mañocho yan manguimen yan y publicanosija yan y manisao?</p> 
 <p><a name="an_5:31">5:31</a> Ya manope si Jesus ya ilegña nu sija: Y manaechetnot ti janesesita medico; lao y manmalango.</p> 
 <p><a name="an_5:32">5:32</a> Ti matoyo para juagang y manunas, lao y manisao para ufanmañotsot.</p> 
 <p><a name="an_5:33">5:33</a> ¶ Ya ilegñija nu güiya: Y disipulon Juan manayuyunat megae na biaje, ya jafatitinas tinayuyut; parejoja yan y disipulon Fariseo sija; ya iyoco mañochocho yan manguiguimen?</p> 
 <p><a name="an_5:34">5:34</a> Ya si Jesus ilegña nu sija: Siña innaayunat y mangaegue gui guipot uma sagua anae mañisijaja yan y nobio?</p> 
 <p><a name="an_5:35">5:35</a> Lao ufato jaane na y nobio umana suja; ayo nae ufanayunat güije na jaane sija.</p> 
 <p><a name="an_5:36">5:36</a> Ya mansinangane sija locue un acomparasion: Taya taotao janajanao pidason magago gui nuebo na bestido ya japolo gui bijo na bestido; no sea ujatiteg y nuebo ya locue y magago guinin nuebo ti parejo yan y bijo.</p> 
 <p><a name="an_5:37">5:37</a> Ya taya mananaye nuebo na bino gui bijo na boteyan cuero: ya no sea, y bino ni nuebo uyinamag y boteyan cuero, ya y bino umachuda, ya y boteyan cuero ufalingo.</p> 
 <p><a name="an_5:38">5:38</a> Lao y nuebo bino na nasesita y nuebo na boteyan cuero nae umapolo.</p> 
 <p><a name="an_5:39">5:39</a> Ya ni un taotao ni gumimen y bijo na bino umalago ni nuebo; sa ualog: Y bijo maulegña.</p> 
 <p><a name="an_6:1">6:1</a> YA susede y un sabado, jumajanao si Jesus gui fangualuan maies; ya y disipuluña sija, manmanjajala ni y masotcan maies, ya jacano, jagugugan ni y canaeñija.</p> 
 <p><a name="an_6:2">6:2</a> Ya y Fariseo sija ilegñija: Jafa na infatitinas y ti tunas na umafatinas gui sabado na jaane:</p> 
 <p><a name="an_6:3">6:3</a> Ya maninepe as Jesus iligña: Taya nae intaetae este y finatinas David anae ñalang yan y mangachongña?</p> 
 <p><a name="an_6:4">6:4</a> Anae jumalom gui guimayuus, ya jachule ya jacano y pan ni y mafamamauleg, yan janae locue y mangachongña: ni y ti tunas na ucano na para y mamaleja?</p> 
 <p><a name="an_6:5">6:5</a> Ya ilegña nu sija: Y Lajin Taotao locue Señot y sabado.</p> 
 <p><a name="an_6:6">6:6</a> ¶ Ya susede y otro sabado, na jumalom gui guimayuus ya mamanagüe: ya estaba güije un taotao na anglo y agapa na canaeña.</p> 
 <p><a name="an_6:7">6:7</a> Ya y escriba yan y Fariseo sija maaatan güe, cao unajomlo gui sabado na jaane; para uquefanmañoda jafa ya umafaaela.</p> 
 <p><a name="an_6:8">6:8</a> Lao jatungoja y jinasonñija; ya ilegña ni ayo na taotao y anglo canaeña: Cajulo ya untojgue gui tálolo! ya tumojgue julo.</p> 
 <p><a name="an_6:9">6:9</a> Ya ilegña si Jesus nu sija: Jufafaesen jamyo uno. Tunas gui sabado na umafatinas y mauleg pat y taelaye? numalibre linâlâ pat mamuno?</p> 
 <p><a name="an_6:10">6:10</a> Ya jaatan todos y oriyañija ya ilegña nu güiya: Estira mona y canaemo. Ya guiya jafatinas taegüije, ya y canaeña numalo ya magong taegüije y otro.</p> 
 <p><a name="an_6:11">6:11</a> Ya sija mansénbubo, ya manguecuentos uno yan otro, jafa mojon ujafatinas gui as Jesus.</p> 
 <p><a name="an_6:12">6:12</a> ¶ Ya susede gui ayo sija na jaane, jumanao para ufanaetae gui un ogso ya todo y puenge jasigue di manaetaeja para as Yuus.</p> 
 <p><a name="an_6:13">6:13</a> Ya anae manana, jaagang y disipuluña sija; ya jaayig dose guiya sija, ni manmafanaan locue apostoles.</p> 
 <p><a name="an_6:14">6:14</a> Si Simon ni jafanaan locue Pedro, yan si Andres cheluña, yan si Santiago, yan si Juan, si Felipe, yan si Bartolome,</p> 
 <p><a name="an_6:15">6:15</a> Yan si Mateo, yan si Tomas, yan si Santiago, lajin Alfeo, yan si Simon ni mafanaan Selote,</p> 
 <p><a name="an_6:16">6:16</a> Yan si Judas chelun Santiago, yan si Judas Iscariote ni y traidot;</p> 
 <p><a name="an_6:17">6:17</a> Ya manunog yan sija ya tumojgue gui un lugat ni yano; yan y dangculon linajyan disipuluña sija, yan y dangculon linajyan taotao, guinin todo yya Judea, yan yya Jerusalem, yan y tano Tiro yan yya Sidon, ni manmato para umaecungog, yan para uninafanmagong y chetnotñija;</p> 
 <p><a name="an_6:18">6:18</a> Yan manafanmagong ayo sija y munafanachatsaga ni y espiritun áplacha.</p> 
 <p><a name="an_6:19">6:19</a> Ya manmalago pumapacha güe y linajyan taotao: sa manjujuyong guiya güiya ninasiña ya janafanmamagong todo sija.</p> 
 <p><a name="an_6:20">6:20</a> ¶ Ya güiya manatan julo gui disipuluña, ya ilegña: Mandichoso jamyo ni mamobble; sa iyonmiyo y raenon Yuus.</p> 
 <p><a name="an_6:21">6:21</a> Mandichoso jamyo ni y manñalang pago: sa ufanjaspog. Mandichoso y manatanges: sa ufañaleg.</p> 
 <p><a name="an_6:22">6:22</a> Mandichoso jamyo yaguin y taotao sija infanchinatlie, yan ujaapatta sija guiya jamyo ya ujalalatde jamyo ya ujayute juyong y naanmiyo pot taelaye pot causa y Lajin taotao.</p> 
 <p><a name="an_6:23">6:23</a> Fansenmagof güije na jaane; yan infanayog ni minagofmiyo: sa, estagüe, y premionmiyo dangculo gui langet; sa taegüenaoja jafatitinas y tatañija ni y profeta sija.</p> 
 <p><a name="an_6:24">6:24</a> Lao ay jamyo ni manrico! sa esta guaja consuelonmiyo.</p> 
 <p><a name="an_6:25">6:25</a> Ay jamyo ni esta manjaspog pago! sa infanñalang. Ay jamyo ni mañachaleg pago! sa jamyo infanugong yan infananges.</p> 
 <p><a name="an_6:26">6:26</a> Ay jamyo yaguin todo y taotao sija manguecuentos mauleg nu jamyo! sa taegüenaoja ujafatinas y tatañija ni y manfatso na profeta.</p> 
 <p><a name="an_6:27">6:27</a> ¶ Lao jusangangane jamyo ni jumujungog: Güaeya y enemigonmiyo; fatinas mauleg ni y chumatlie jamyo,</p> 
 <p><a name="an_6:28">6:28</a> Bendise y mumatdise jamyo, ya infanmanaetae pot y namamajlao jamyo.</p> 
 <p><a name="an_6:29">6:29</a> Ya pumatmada y un banda fasumo, naeja locue ni y otro, ya y chumule y capamo, chamo chumochoma na uchule y chininamo locue.</p> 
 <p><a name="an_6:30">6:30</a> Ya cada uno ni y gumagaojao, nae; ya y chumule y güinajamo, chamo tumalulugua gumagao.</p> 
 <p><a name="an_6:31">6:31</a> Ya jafa y malagomiyo ni y taotao jafatinas nu jamyo; taegüijija fatinas locue nu sija:</p> 
 <p><a name="an_6:32">6:32</a> Sa yaguin inguaeya y gumaeya jamyo, jafa na grasia guajanmiyo? sa y manisao locue jaguaeya y gumaeya sija.</p> 
 <p><a name="an_6:33">6:33</a> Yaguin infatinas mauleg ni y fumamamauleg jamyo, jafa na grasia guajanmiyo? sa y manisao locue jafatitinasja taegüenao.</p> 
 <p><a name="an_6:34">6:34</a> Yanguin innaayao na ayo sija ni y guaja ninanggamo para infanresibe, jafa na grasia guajanmiyo: sa y manisao janaayao y manisao para ufanmanresibe taegüije talo.</p> 
 <p><a name="an_6:35">6:35</a> Lao guaeya jamyo y enimigunmiyo ya infatinas mauleg nu sija: ya innaaayao, ya chamiyo fantataeninangga, ya udangculo y premionmiyo yan infanfamaguon y Gueftaguilo: sa güiya cariñoso nu y ingrato sija, yan y taelaye.</p> 
 <p><a name="an_6:36">6:36</a> Jamyo locue fanyóase, taegüije y tatanmiyo ni y gaegue gui langet yóase.</p> 
 <p><a name="an_6:37">6:37</a> Chamiyo jumusga, sa ti infanjinisga: chamiyo sumetetensia, sa ti infansinentensia: nafanlibre, ya y ninafanlibre:</p> 
 <p><a name="an_6:38">6:38</a> Fanmanae, ya infanmanae; mauleg na medida y majoño papa, ya umachaochao ya umachúchuda, ufanmannae y taotao sija gui jalom pechonmiyo; sa ayoja na medida y anae manmide jamyo: infanmamediye talo jamyo.</p> 
 <p><a name="an_6:39">6:39</a> ¶ Ya jasangane sija un acomparasion ilegña: Siña y bachet jaosgaejon y otro bachet? ti ujaachapodong y dos gui joyo?</p> 
 <p><a name="an_6:40">6:40</a> Y disipulo ti taquiloña qui y maestro: lao cada uno ni y cabales, güiya utaegüijija y maestroña.</p> 
 <p><a name="an_6:41">6:41</a> Ya jafa muna unlilie y migo gui atadog y chelumo; ya ti unlilie y jayo gui atadogmo?</p> 
 <p><a name="an_6:42">6:42</a> Ya jafa muna siña unalog ni y chelumo: Chelujo, maela ya junajanao y migo gui atadogmo, yanguin jago ti unlilie y jayo gui atadogmo? Hipocrita jao, yute juyong finena y jayo gui atadogmo, ya ayo nae unlie claro para unnajanao y migo gui atadog y chelumo.</p> 
 <p><a name="an_6:43">6:43</a> Sa taya mauleg na trongco, ni y fanogcha taelaye, ni y taelaye na trongco ni y fanogcha mauleg.</p> 
 <p><a name="an_6:44">6:44</a> Sa cada trongco matungoja pot y tinegchaña. Sa ti ufanmanrecoje y taotao sija igos gui manituca ni ufanmanrecoje ubas gui jalom gadon.</p> 
 <p><a name="an_6:45">6:45</a> Y mauleg na taotao, ni y mauleg na guinaja gui corasonña, mañuñule mauleg; ya y taelaye na taotao, ni y taelaye na güinaja gui corasonña, mañuñule taelaye: sa y minegae y corason jasasangan y pachotña.</p> 
 <p><a name="an_6:46">6:46</a> ¶ Ya jafa na infananaanyo Señot, Señot, ya ti infatitinas y jusangangane jamyo?</p> 
 <p><a name="an_6:47">6:47</a> Jaye y mato guiya guajo ya jaecungog y sinanganjo ya jafatinas; jufanue jaye parejuña:</p> 
 <p><a name="an_6:48">6:48</a> Parejo yan un taotao ni y manjatsa guma, ya jaguadog tadong ya japolo y simiento gui jilo y fitme na acho; ya yanguin cajulo y manadan janom, ya milag y sadog chineneg ayo na guma; lao ti umayengyong, sa maplanta gui jilo y acho.</p> 
 <p><a name="an_6:49">6:49</a> Lao ayo y umeecungog ya ti jafatinas; parejo yan y taotao ni y manjatsa guma gui jilo oda ya ti janaye simiento; ya anae milag y sadog ya chineneg, enseguidas upodong; ya dangculo y yinilang ayo na guma.</p> 
 <p><a name="an_7:1">7:1</a> YA despues di munjayan todo y finanagüeña si Jesucristo gui talangan taotao sija, güiya jumalom guiya Capernaum.</p> 
 <p><a name="an_7:2">7:2</a> Ya y tentago un senturion ni y guefyaña, estaba malango, ya esta para umatae.</p> 
 <p><a name="an_7:3">7:3</a> Lao anae y senturion jajungog na masasangan si Jesus, jatago y manamco na Judios, para umagagao na ufato ya unajomlo y tentagoña.</p> 
 <p><a name="an_7:4">7:4</a> Ya anae manmato as Jesus, guefmagagao ilegñija: Dignogüe na unfatinas este pot güiya:</p> 
 <p><a name="an_7:5">7:5</a> Sa jagüaeya y nasionmame ya japlantaye jam sinagoganmame.</p> 
 <p><a name="an_7:6">7:6</a> Ya manjanao yan si Jesus. Ya anae esta manjijot gui guima y senturion jatago y amiguña sija para ualog as Jesus: Señot chamo ninachachatsaga; sa ti dignoyo na junajalom jao gui papa atofjo;</p> 
 <p><a name="an_7:7">7:7</a> Pot este ti jujaso na dignoyo na jufato guiya jago; lao sanganja ya ujomlo y tentagojo.</p> 
 <p><a name="an_7:8">7:8</a> Sa guajo locue na taotao gaegeuyo gui papa y ninasiña, ya guaja gui papajo sendalo sija; yan ileco nu este: Janao, ya mapos; ya y otro: Maela, ya mato; ya y tentagojo: Fatinas este, ya jafatinas.</p> 
 <p><a name="an_7:9">7:9</a> Ya anae jajungog si Jesus este, ninamanman nu güiya, ya jabiragüe ilegña ni y linajyan taotao ni y dumalalag güe: Jusangane jamyo na ti jusoda taegüije na dinangculon jinenggue ni iya Israel.</p> 
 <p><a name="an_7:10">7:10</a> Ya anae manalo sija guato gui guima y manmanago, jasoda na jomlo y tentago ni estaba malango.</p> 
 <p><a name="an_7:11">7:11</a> ¶ Ya susede un rato despues di este na, si Jesus jumanao asta un siuda ni mafanaan Nain; ya mañisija yan y disipuluña yan y dangculon manadan taotao.</p> 
 <p><a name="an_7:12">7:12</a> Ya anae esta jijot gui pettan y siuda, estagüe na macocone un matae, güiyaja lajin nanaña, ya biuda locue, ya linajyan taotao siuda mangachongchongña.</p> 
 <p><a name="an_7:13">7:13</a> Ya anae linie ni y Señot ninamaase nu güiya, ya ilegña nu güiya: Chamo cumacasao.</p> 
 <p><a name="an_7:14">7:14</a> Ya lumatguato ya japacha y andas; ya y chumuchule mañaga. Ya ilegña: Patgon, guajo jao sumangane, cajulo.</p> 
 <p><a name="an_7:15">7:15</a> Ya y estaba matae matachong ya jatutujon cumuentos, ya inentrega as Jesus gui as nanaña.</p> 
 <p><a name="an_7:16">7:16</a> Ya ninafanmaaañao todosija, ya maalaba si Yuus ilegñija: Dangculo na profeta esta cajulo entre yya jita: ya, si Yuus jagas jabisita taotaoña.</p> 
 <p><a name="an_7:17">7:17</a> Ya jumanao este na famaña gui todo yya Judea yan todo oriya y tano.</p> 
 <p><a name="an_7:18">7:18</a> ¶ Ya y disipulon Juan masangane güe todo estesija.</p> 
 <p><a name="an_7:19">7:19</a> Ya jaagang si Juan dos gui disipuluña ya jatago para as Jesus, ilegña: Cao jago yuje y para ufato pat infanmannangga jam otro?</p> 
 <p><a name="an_7:20">7:20</a> Ya anae manmato y taotao sija guiya güiya, ilegñija: Si Juan Bautista tumagojam para yya jago, ilegña: Cao jago yuje y para ufato pat infanmannangga jam otro?</p> 
 <p><a name="an_7:21">7:21</a> Ya ayo mismo na ora, janafanjomlo megae ni y manmalango yan y mangaechetnotsija yan espiritun manaelaye; yan megae na manbachet ninafanmanlie.</p> 
 <p><a name="an_7:22">7:22</a> Ya maninepe as Jesus ya ilegña nu sija: Janao yan sangane si Juan ni y liniimiyo yan y jiningogmiyo; sa y manbachet manmanlie, ya y mangojo manmamocat, ya y manategtog mangasgas, ya y mananga manmanjungog, y manmatae manafangajulo, ya umapredica y ibangelio gui mamobble.</p> 
 <p><a name="an_7:23">7:23</a> Ya dichoso ayo y ti sumosoda y lugat para umatompo guiya guajo.</p> 
 <p><a name="an_7:24">7:24</a> ¶ Ya anae manmapos y mantinago as Juan, jatutujon cumuentuse y taotao sija pot si Juan: Jafa injanagüe jamyo para inlie gui desierto? un piao ni y yinengyong ni y manglo?</p> 
 <p><a name="an_7:25">7:25</a> Lao jafa injanagüe jamyo para inlie? un taotao na puru suabe magaguña? Estagüe, ayo sija y manminagagago ni y malagno magago yan manlalâlâ gui guinatbo, gui palasyon y ray nae mañasaga.</p> 
 <p><a name="an_7:26">7:26</a> Lao jafa injanagüe para inlie? un profeta? magajet, jusangane jamyo na mas que un profeta.</p> 
 <p><a name="an_7:27">7:27</a> Este yuje y esta matugue: Estagüe na jatago y tentagojo gui menan matamo, ni para ufamauleg y chalanmo gui menamo.</p> 
 <p><a name="an_7:28">7:28</a> Jusangane jamyo, na entre ayo sija y manmafañago gui famalaoan, taya dangculoña qui si Juan; lao y diquiqueja gui raenon Yuus dangculoña qui güiya.</p> 
 <p><a name="an_7:29">7:29</a> Ya todo y taotao anae majungog güe, yan y publicano sija, jajustifica si Yuus ya manmatagpange ni y tinagpangen Juan.</p> 
 <p><a name="an_7:30">7:30</a> Lao y Fariseo yan y manmagas y lay, jarechasa y consejon Yuus contra sijaja; sa ti manmatagpange pot güiya.</p> 
 <p><a name="an_7:31">7:31</a> <i>Ya ilegña:</i> Jafa nae juacompara y taotao este na generasion? ya jafa parejonñija?</p> 
 <p><a name="an_7:32">7:32</a> Manparejo yan y famaguon ni manmatatachong gui plasa ya manaagang uno yan otro ya ilegñija: Indadane jamyo flauta, y ti manbaela jamyo, manuugonge jamyo, ya ti manatanges jamyo.</p> 
 <p><a name="an_7:33">7:33</a> Sa mato si Juan Bautista ni uchocho pan ni uguimen bino, ya ilelegmiyo: Guaja anitiña.</p> 
 <p><a name="an_7:34">7:34</a> Mato y Lajin taotao, ya chumocho yan gumimen, ya ilelegmiyo: Estagüe, un taotao na gachumocho yan gagumimen bino, yan amigon y publicano sija, yan y manisao.</p> 
 <p><a name="an_7:35">7:35</a> Lao y tiningo manacabales ni y todo famaguonña.</p> 
 <p><a name="an_7:36">7:36</a> ¶ Ya malago uno gui Fariseo sija na ufañija mañocho. Ya jumalom gui guima y Fariseo ya matachong gui lamasa.</p> 
 <p><a name="an_7:37">7:37</a> Ya estagüe, un palaoan gui siuda, na miisao, ya anae jatungo na gaegue si Jesus matatachong gui lamasa gui guima y Fariseo, mañule un boteyan alabastro na ingüente.</p> 
 <p><a name="an_7:38">7:38</a> Ya tumojgue gui taten Jesus, ya cumasao; ya jatutujon munafotgon ni lagoña y adeng Jesus, ya jasaosao ni y gapuniluña; ya jachichico y adengña ya japapalae ni y inggüente.</p> 
 <p><a name="an_7:39">7:39</a> Ya anae jalie este y Fariseo ni y umagange güe, cumuentos gui sumanjalomña, ilelegña: Este na taotao yaguin profeta güe, jatungo jafa este na palaoan y pumapacha güe sa güiya miisao.</p> 
 <p><a name="an_7:40">7:40</a> Ya manope si Jesus ya ilegña nu güiya: Simon, guaja para jasangane jao. Ya güiya ilegña: Sangan Maestro.</p> 
 <p><a name="an_7:41">7:41</a> Un taotao guaja dos dumídibe: ya y uno mandidibe quinientos monedan denario, ya y otro sincuenta.</p> 
 <p><a name="an_7:42">7:42</a> Ya anae taya apasñija, inasie todo y dos. Enao mina, jaye guiya sija mas güinaeya?</p> 
 <p><a name="an_7:43">7:43</a> Manope si Simon, ya ilegña: Y pineloco na ayo y mas maasie; ya güiya ilegña: Tunas jinisgamo.</p> 
 <p><a name="an_7:44">7:44</a> Ya jabira güe guato gui palaoan, ya ilegña as Simon: Unlilie este na palaoan? Jumalomyo gui guimamo, ti unnaeyo janom para y adengjo; lao este janafotgon y adengjo ni lagoña, ya jasaosao ni y gapuniluña.</p> 
 <p><a name="an_7:45">7:45</a> Jago ti unnaeyo un chico: lao este na palaoan desde que jumalomyo ti pumapara jachico y adengjo.</p> 
 <p><a name="an_7:46">7:46</a> Ti unpalae y ilujo ni laña, lao este japalae y adengjom inggüente.</p> 
 <p><a name="an_7:47">7:47</a> Enao mina jusangane jao, na y isaoña, ni y megae, umaasie; sa güiya megae maguaeyaña; lao y didide maasiiña, didide maguaeyaña.</p> 
 <p><a name="an_7:48">7:48</a> Ya ilegña nu güiya: Y isaomo maasie.</p> 
 <p><a name="an_7:49">7:49</a> Ya y mangachochongña manmatachong gui lamasa, jatutujon sumangan gui sumanjalomñija: Jaye este na ufanasie locue isao?</p> 
 <p><a name="an_7:50">7:50</a> Ya ilegña ni palaoan: Y jinengguemo unsinatba; janao yan pas.</p> 
 <p><a name="an_8:1">8:1</a> YA susede un rato despues na jajanaogüe y siuda sija yan y sengsong sija manpredidica, yan numanafanungo nu y ibangelion y raenon Yuus; ya mañisija yan y dose,</p> 
 <p><a name="an_8:2">8:2</a> Ya palo sija famalaoan ni guinin nanafanmagong ni manaelayen espiritu yan y chetnot sija; si Maria ni mafanaan magdalena ni jumuyong guiya güiya siete na manganite,</p> 
 <p><a name="an_8:3">8:3</a> Ya si Juana, asaguan Chusa, mayetdomon Herodes; yan si Susana yan megae ni pumalo ni jasesetbe ni güinajañija:</p> 
 <p><a name="an_8:4">8:4</a> ¶ Ya anae mandaña y dangculon linajyan taotao, yan y manestaba cada siuda manmato guiya güiya, jacuentuse pot un acomparasion.</p> 
 <p><a name="an_8:5">8:5</a> Un tátanom jumanao para ufananom y semiyaña; ya anae manmananom, palo podong gui oriyan chalan; ya todo magacha, ya manmato sija y pajaro gui langet ya macano.</p> 
 <p><a name="an_8:6">8:6</a> Yan palo mamodong gui jilo acho; ya anae lachog, ninamalayo sa ti fofotgon.</p> 
 <p><a name="an_8:7">8:7</a> Yan palo mamodong gui jalom tituca; ya mandoco mañija y tituca, ya chiniguit.</p> 
 <p><a name="an_8:8">8:8</a> Yan palo mamodong gui mauleg y tano; ya mandoco, ya manogcha siento pot uno. Ya anae esta jasangan estesija umagang: Y gaetalanga para ufanjungog, uecungog.</p> 
 <p><a name="an_8:9">8:9</a> ¶ Ya y disipuluña sija mafaesen güe: Jafa este na acomparasion?</p> 
 <p><a name="an_8:10">8:10</a> Ya guiya ilegña: Esta manmannae jamyo para intingo y misterion y raenon Yuus lao y pumalo pot acomparasion; para ujaaatanja ya ti ujalie, yan ujaecungogja ya ti ujatungo.</p> 
 <p><a name="an_8:11">8:11</a> Pues este ayo na acomparasion: Y semiya y sinangan Yuus.</p> 
 <p><a name="an_8:12">8:12</a> Y gui oriyan chalan ayo sija y jagas jumungog; ya despues mato y manganite ya janasuja y sinangan gui corasonñija sa ti mojon ufanmanjonggue ya ufanmasatba.</p> 
 <p><a name="an_8:13">8:13</a> Ya y jilo acho, ayo sija y anae jajungog, jaresibe y sinangan nu y minagof; lao estesija manaejale; sa jajonggue un ratoja, lao anae mato tentasion mamodong.</p> 
 <p><a name="an_8:14">8:14</a> Ya y pedong gui jalom tituca, este sija y jumungog; ya mientras jumanao gui chalanñija, manchiniguit ni inadajeñiñija, yan y güinaja, yan y minagof tano gui este linâlâ, ya ti jumuyong tinegchañija cabales.</p> 
 <p><a name="an_8:15">8:15</a> Lao ayo y mangaegue gui mauleg na tano, este sija na guinin jumungog y sinangan gui corason ni mauleg yan tunas, jamantietiene, ya manogcha yan manpasensia.</p> 
 <p><a name="an_8:16">8:16</a> ¶ Ni uno ni mañoñonggue candet, utampe nu y batde pat upolo gui papa catre, lao upolo gui jilo lamasa para y jumajalom ulie y manana.</p> 
 <p><a name="an_8:17">8:17</a> Sa taya manaatog ya ti umafatanñaejon; ni gae gui secreto ya ti umatungo, ujuyong gui manana.</p> 
 <p><a name="an_8:18">8:18</a> Guesadaje jaftaemano y jiningogmiyo: sa masquesea jaye y guaja, umanae; lao masquesea jaye y taya, unajanao ayo y pineloña na uguaja.</p> 
 <p><a name="an_8:19">8:19</a> ¶ Ayonae manmato guiya güiya si nanaña yan y mañeluña, lao tisiña manlatguato guiya güiya pot y linajyan taotao.</p> 
 <p><a name="an_8:20">8:20</a> Ya masangane, ilegñija nu güiya: Si nanamo yan y mañelumo manmatotojgue gui sanjiyong na manmalago na unmalie.</p> 
 <p><a name="an_8:21">8:21</a> Ya manope ya ilegña nu sija: Y nanajo yan y mañelujo, ayosija y jumungog y sinangan Yuus ya jafatinas.</p> 
 <p><a name="an_8:22">8:22</a> ¶ Ya susede y uno gui ayosija jaane nae, na jumalom gui un batco, güiya yan y disipoluña sija; ya ilegña nu sija: Nije tafanjanao y otro banda jagoe; ya manjanao.</p> 
 <p><a name="an_8:23">8:23</a> Ya anae mumamayama sija, güiya maego; ya manguaefe un dangculon, pagyo y manglo gui jagoe; ya bula y batco janom ya mangaegue sija gui peligro.</p> 
 <p><a name="an_8:24">8:24</a> Ya manmato guiya güiya, ya mapangon, ilegñija: Maestro, maestro, tafanmalingo. Ya magmata, ya jalalatde y manglo yan y chaochao y janom; ya pumara, ya jumuyong malinao.</p> 
 <p><a name="an_8:25">8:25</a> Ya ilegña nu sija: Mano nae gaegue jinengguenmiyo? Ya sija manmaañao ya ninafanmanman, ilegñija uno yan otro: Jaye este, na asta y manglo yan y janom jatago ya maoosgueja?</p> 
 <p><a name="an_8:26">8:26</a> ¶ Ya manmato asta, y tano y taotao Gadara sija, ni gaegue gui sanmenan y Galilea.</p> 
 <p><a name="an_8:27">8:27</a> Ya anae jumanao para y tano, umasoda yan un taotao gui jiyong y siuda na gaemanganite; ya apmam na tiempo ti minagagago ni usaga gui guima, na y naftanja.</p> 
 <p><a name="an_8:28">8:28</a> Ya anae jalie si Jesus, umagang, ya jatombagüe gui menaña ya ilegña ni dangculo na inagang: Para jafayo nu jago Jesus, Lajin Yuus Gueftaquilo? Jusuplica jao na chamoyo sumasapet.</p> 
 <p><a name="an_8:29">8:29</a> Sa jatago y espiritun áplacha na ufanjanao gui taotao; sa apmam na tiempo na maguot güe: mamantiene güe preso ya magode nu y cadena yan tale sija; ya jayamag y guinede ya quinene ni y manganite asta y desierto sija.</p> 
 <p><a name="an_8:30">8:30</a> Ya finaesen as Jesus: Jaye naanmo? Ya güiya ilegña: Linajyan; sa megae na manganite manjalom guiya güiya.</p> 
 <p><a name="an_8:31">8:31</a> Ya masuplica güe na chaña tumatago na ufanjanao para y tadong na joyo.</p> 
 <p><a name="an_8:32">8:32</a> Ya estaba güije un inetnon babue na lajyan na mañochocho gui jalom tano: ya masuplica güe na ufanpinelo ya ufanjalom güije sija. Ya manpinelo.</p> 
 <p><a name="an_8:33">8:33</a> Ya anae manjuyong y manganite gui taotao, manjalom gui babue ya y inetnon manmanunugo sajyao guato gui un didog gui jagoe ya manmatmos.</p> 
 <p><a name="an_8:34">8:34</a> Ya ayo sija munafañochocho y babue anae jalie y mafatinas, manmapos ya jasangane y taotao siuda yan gui fangualuan.</p> 
 <p><a name="an_8:35">8:35</a> Ya manjanao para ujalie y mafatinas; ya manmato gui as Jesus; ya masoda y taotao ni anae guinin jumuyong y manganite, na minagagago ya guaja jinasoña cabales, ya matatachong gui adeng Jesus; ya ninafanmaañao.</p> 
 <p><a name="an_8:36">8:36</a> Ya mansinangane ni lumie, jafa taemano manamagongña ayo y guinin jinatme manganite.</p> 
 <p><a name="an_8:37">8:37</a> ¶ Ayonae todo y taotao gui tano y Gadarenos yan todo y oriyan, magagao na ujanao guiya sija; sa mansenmaañao; ya güiya cajulo gui batco ya tumalo tate.</p> 
 <p><a name="an_8:38">8:38</a> Lao ayo na taotao anae guinun manjuyong y manganite, siniplica güe para usaga guiya güiya; lao janajanao ya ilegña:</p> 
 <p><a name="an_8:39">8:39</a> Talo guato guiya jamyo ya unfañangane jaftaemano na dangculon güinaja finatinasña si Yuus nu jago. Ya guiña jumanao, ya jasanganñaejon todo gui siuda jaftaemano finatinasña si Jesus nu güiya.</p> 
 <p><a name="an_8:40">8:40</a> ¶ Ya anae tumalo guato si Jesus maresibe ni y linajyan taotao sija ya mangosmagof; sa todoja numananggaja.</p> 
 <p><a name="an_8:41">8:41</a> Ya estagüe, un taotao na y naanña si Jairo, ya güiya locue magas y sinagoga; mato ya jatombagüe papa gui adeng Jesus, ya jagagao na ujalom gui guimaña.</p> 
 <p><a name="an_8:42">8:42</a> Sa guaja unoja jagaña na esta guaja dose años, ya estaba jijot na umatae. Ya anae jumanao maapupura güe ni linajyan taotao sija.</p> 
 <p><a name="an_8:43">8:43</a> ¶ Ya un palaoan na numanajuyong jâgâ esta dose años, esta jalachae gumasta todo y güinajaña ni jaapaseñaejon medico, lao taya siña munamagong,</p> 
 <p><a name="an_8:44">8:44</a> Mato gui tateña ya japacha y madoblan magaguña, ya enseguidas esta bumasta y jâgâña.</p> 
 <p><a name="an_8:45">8:45</a> Ayonae si Jesus ilegña: Jayeyo pumacha? Lao anae todos japune ilegña si Pedro yan y mangachongña: Maestro, y linajyan taotao umanoriya jao yan machichiguit jao,</p> 
 <p><a name="an_8:46">8:46</a> Lao si Jesus ilegña: Guajayo pumacha; sa guajo jutungo na guaja ninasiña jumuyong guiya guajo.</p> 
 <p><a name="an_8:47">8:47</a> Ayonae y palaoan anae jalie na ti siña janaatog, mato ya manlalaolao, ya jatombagüe gui menaña, ya jasangan gui menan y taotao sija todos, pot jafa na japacha, yan jaftaemano na ninajomlo enseguidas.</p> 
 <p><a name="an_8:48">8:48</a> Ya ilegña nu güiya: Hija, y jinengguemo unninajomlo; janao ya upas.</p> 
 <p><a name="an_8:49">8:49</a> ¶ Ya mientras cumuecuentos, mato uno ni taotao y magas y sinagoga ya ilegña: Y jagamo matae, chamo umestototba y Maestro.</p> 
 <p><a name="an_8:50">8:50</a> Ya anae jajungog si Jesus manopegüe: Chamo maaañao; jonggueja sa güiya ujomlo.</p> 
 <p><a name="an_8:51">8:51</a> Ya anae mato gui guima, taya japolo na ujalom yan güiya na si Pedro, si Juan, yan si Santiago, yan y tatan y patgon, yan y nanaña.</p> 
 <p><a name="an_8:52">8:52</a> Ya todos mangacasao, yan malamementagüe; lao ilegña: Chamiyo fangacasao; sa ti matae, lao mamaego.</p> 
 <p><a name="an_8:53">8:53</a> Ya macháchatgue güe, sa matungoja na esta matae.</p> 
 <p><a name="an_8:54">8:54</a> Lao güiya jamantiene y canaeña ya jaagang ilegña: Patgon palaoan, cajulo.</p> 
 <p><a name="an_8:55">8:55</a> Ya mato y espirituña talo, ya enseguidas cajulo; ya manago na umanachocho.</p> 
 <p><a name="an_8:56">8:56</a> Ya ninafanmanman y mañaenaña: lao jaencatga na chañija sumangangane ni un taotao jafa y mafatinas.</p> 
 <p><a name="an_9:1">9:1</a> YA jaagang ya mandaña y dose disipuluña ya janae ninasiña gui jilo y manganite todo, yan para ufanmanamte nu y chetnot sija.</p> 
 <p><a name="an_9:2">9:2</a> Ya jatago na ujapredica y raenon Yuus, yan unafanjomlo y manmalango.</p> 
 <p><a name="an_9:3">9:3</a> Ya ilegña nu sija: Chamiyo fanmañuñule ni jafa para y chalan, ni baston, ni botsa, ni pan, ni salape; ni infangaemagago dos.</p> 
 <p><a name="an_9:4">9:4</a> Ya cuatquiera na guma nae manjalom jamyo, fañaga güije asta que manjanao jamyo.</p> 
 <p><a name="an_9:5">9:5</a> Ya todo ayo sija y ti rumesibe jamyo, anae manjanao jamyo güije na siuda, sacude y petbos gui adengmiyo para testimonio contra sija.</p> 
 <p><a name="an_9:6">9:6</a> Ya manjanao sija, ya manmalofan sija gui sengsong, mapredidica y ibangelio, yan mannanajomlo gui todo y lugat.</p> 
 <p><a name="an_9:7">9:7</a> Lao si Herodes tetrarca jajungog masangan este sija na finatinas, ya estaba guefinestotba ni y sinañgan palo na si Juan esta cumajulo guinin manmatae.</p> 
 <p><a name="an_9:8">9:8</a> Ya y pumalo ilegñija: Si Elias jumuyong talo; ya otros umalog; na uno gui manamco na profeta lâlâ talo.</p> 
 <p><a name="an_9:9">9:9</a> Ya ilegña si Herodes: Si Juan guajo dumegüeya; ya jaye este nae jujungog sija na güinaja? Ya japrocura lumie güe.</p> 
 <p><a name="an_9:10">9:10</a> ¶ Ya anae manalo guato y apostoles sija, masangane güe todo ni y finatinasñija. Ya jacone sija ya mañuja asta un banda, gui un siuda ni mafanaan Betsaida.</p> 
 <p><a name="an_9:11">9:11</a> Ya anae esta matungo ni y linajyan taotao sija, madálalag güe; ya güiya jaresibe, ya jasangane ni y raenon Yuus; ya janafanjomlo y numesesita manmaamte.</p> 
 <p><a name="an_9:12">9:12</a> Ya y jaane jatutujon pumuenge; ya mafatoigüe nu y dose ya ilegñija nu güiya: Nafanjanao, y linajyan taotao, para ufanjanao asta y sengsong yan y fangualuan gui oriya, ya ufañaga ya ufanmanaligao nañija; sa mangaeguejit güine gui desierto na lugat.</p> 
 <p><a name="an_9:13">9:13</a> Ya ilegña nu sija: Jamyo innafañocho. Ya ilegñija: Taya guajata na sincoja na pan yan dos güijan, patsino nije tafanjanao tafanmamajan nengcano para todo este sija na taotao.</p> 
 <p><a name="an_9:14">9:14</a> Ya guaja buente sinco mit na taotao. Ya ilegña ni disipuluña: Nafanmatachong pot compania, cada compania sincuenta.</p> 
 <p><a name="an_9:15">9:15</a> Ya taegüije mafatinas, ya mannafamatachong todos.</p> 
 <p><a name="an_9:16">9:16</a> Ya jachule y sinco na pan yan y dos güijan, ya jaatan julo y langet ya jabendise ya jaipe; ya janae y disipoluña para upolo gui menan y linajyan taotao.</p> 
 <p><a name="an_9:17">9:17</a> Ya mañocho ya manjaspog todos; ya esta majatsa y sebla y pedaso sija, dose canastra.</p> 
 <p><a name="an_9:18">9:18</a> ¶ Ya susede, anae mananaetae güiyaja namaesa, estabaja mangaegue guiya güiya y disipuluña, ya jafaesensija, ilegña: Jaye ilegñiñija y taotao nu guajo?</p> 
 <p><a name="an_9:19">9:19</a> Ya sija manmanope ya ilegñija: Si Juan Bautista; lao guaja <i>umalog:</i> Si Elias; yan palo umalog na uno gui manamco na profeta lâlâ talo.</p> 
 <p><a name="an_9:20">9:20</a> Ya ilegña nu sija: Lao jamyo, jaye ilegmimiyo nu guajo? Ya manope si Simon Pedro ya ilegña: Si Cristo, gui as Yuus.</p> 
 <p><a name="an_9:21">9:21</a> Ya manguenesencatga sija ya jatago na chañija sumangangane ni jaye nu este;</p> 
 <p><a name="an_9:22">9:22</a> Ilegña: Y Lajin taotao nesesita ufamadese megae, ya umarechasa ni y manamco sija, yan y manmagas y mamale yan y escriba sija, ya umapuno ya umanacajulo gui mina tres na jaane.</p> 
 <p><a name="an_9:23">9:23</a> Ya ilegña nu sija todos: Yaguin guaja y malago tumatiyego, upunenaesa güe, ya uchule y quiluusña cada jaane ya udalalagyo.</p> 
 <p><a name="an_9:24">9:24</a> Sa masqueseaja jaye y malago na usatba y linâlâña, ufinalingaeguan; ya masquesea jaye y malingo y linâlâña pot y naanjo, güiya usatba.</p> 
 <p><a name="an_9:25">9:25</a> Sa jafa probechoña y taotao yaguin jagana todo y tano, ya güiya unafalingo maesa güe pat uyulang <i>maesa gue?</i></p> 
 <p><a name="an_9:26">9:26</a> Sa masqueseaja jaye pot y mamajlao guajo yan pot y sinanganjo, mamajlao locue nu este y Lajin taotao, yaguin mato gui minalagña yan y minalag tata yan y mañantos na angjet sija.</p> 
 <p><a name="an_9:27">9:27</a> Lao magajet jusangane jamyo: Na guaja palo gui mangaegue güine, na ti uchague y finatae asta que ujalie y raenon Yuus.</p> 
 <p><a name="an_9:28">9:28</a> ¶ Ya susede mina ocho na jaane, despues di estesija na sinangan, jacone mañija yan Pedro, yan si Juan, yan si Santiago, ya cajulo gui egso ni taquilo para ufanaetae.</p> 
 <p><a name="an_9:29">9:29</a> Ya mientras mananaetae güe, y jechuran mataña tolaeca; ya y magaguña jumuyong apaca ya malag.</p> 
 <p><a name="an_9:30">9:30</a> Ya, estagüe, dos taotao na cumuecuentos yan güiya; ya si Moises, yan Elias,</p> 
 <p><a name="an_9:31">9:31</a> Ya manjuyong yan y minalagñija, ya manguecuentos pot y jinanaoña, na para ucumple guiya Jerusalem.</p> 
 <p><a name="an_9:32">9:32</a> Lao si Pedro yan y mangachogña, mansenmatujog; ya anae manmagmata, malie y minalagña yan ayo na dos taotao ni mangachongña.</p> 
 <p><a name="an_9:33">9:33</a> Ya susede, mientras sumusuja sija guiya güiya, si Pedro ilegña as Jesus: Maestro, maulegñaja tafañaga güine; ya nije tafanmamatinas tres na tabetnaculo; uno para jago, uno para si Moises, yan uno para si Elias; ti jatungo jafa jasasangan.</p> 
 <p><a name="an_9:34">9:34</a> Ya mientras jasasangan este, mato un mapagajes ya mantinampe; ya ninafanguefmaañao anae manjalom gui mapagajes.</p> 
 <p><a name="an_9:35">9:35</a> Ya mato un inagang gui mapagajes na ilegña: Este y lajijo, inayigco; ecungog güe.</p> 
 <p><a name="an_9:36">9:36</a> Ya anae malofan ayo na inagang, esta masoda si Jesucristo güigüiyaja namaesa; ya sija manmamatquiloja, ya güije sija na jaane, taya jasangane ni jaye pot y liniiñija.</p> 
 <p><a name="an_9:37">9:37</a> ¶ Ya susede inagpaña güije na jaane, anae manunog guinin y egso, ya y dangculon linajyan taotao masoda güe.</p> 
 <p><a name="an_9:38">9:38</a> Ya, estagüe, un taotao gui entalo y linajyan, na umagang ilegña: Maestro jutayuyut jao na unlie y lajijo; sa y unoja patgonjo:</p> 
 <p><a name="an_9:39">9:39</a> Sa, estagüe, un espiritu na quinene, ya enseguidas umagang; ya ninalaolao güe ya numanajuyong buo, ya aapmam na pinadese na sumuja guiya güiya, na ninalalamenja,</p> 
 <p><a name="an_9:40">9:40</a> Ya guinin jutayuyut y disipulumo na ujayute juyong; ya ti manasiña.</p> 
 <p><a name="an_9:41">9:41</a> Ya manope si Jesus ya ilegña: O generasion na ti manjonggue, yan manchatpayon! asta ngaean nae utafanjijita, ya jujasusungon jamyo? conieyo fan mague ni y lajimo.</p> 
 <p><a name="an_9:42">9:42</a> Lao anae mámamamaela, y anite yinite papa ya guefninalaolao. Lao si Jesus jalalatde y espiritun áplacha ya janajomlo y patgon ya janatalo guato as tataña.</p> 
 <p><a name="an_9:43">9:43</a> Ya todos ninafanman nu y minagas Yuus, lao mientras manmamanman todos pot todo estesija ni y jafatinas, ilegña ni disipuluña;</p> 
 <p><a name="an_9:44">9:44</a> Polo ya utatcalon gui talanganmiyo este sija na sinangan: sa umaentrega y Lajin taotao gui canae taotao sija.</p> 
 <p><a name="an_9:45">9:45</a> Lao sija ti jatungo este na sinangan, ya manafaninatogüe para chañija tumutungo: ya manmaañao mafaesen güe ni ayo na sinangan.</p> 
 <p><a name="an_9:46">9:46</a> ¶ Ya jumuyong manafaesen entre sija, jaye guiya sija udangculoña.</p> 
 <p><a name="an_9:47">9:47</a> Lao si Jesus anae jaliija y jinason y corasonñija, jacone un patgon ya japolo gui bandaña,</p> 
 <p><a name="an_9:48">9:48</a> Ya ilegña nu sija: Jaye y rumesibe este na patgon pot naanjo jaresibeyo; ya y rumesibeyo, jaresibe y tumagoyo; sa jaye y mas diquique guiya jamyo, ayo dangculo.</p> 
 <p><a name="an_9:49">9:49</a> ¶ Ya manope si Juan ya ilegña: Maestro inlie uno na manyuyute juyong y manganite pot y naanmo; ya inchema sa ti jadadalalagjit.</p> 
 <p><a name="an_9:50">9:50</a> Ya ilegña si Jesus ni sija; chamiyo chumochoma, sa ayo ni ti contra jamyo, guiya para jamyo.</p> 
 <p><a name="an_9:51">9:51</a> ¶ Ya susede, anae mato y jaane nae jijot para umaresibe gui sanjilo; janameton y mataña para ujanao para Jerusalem,</p> 
 <p><a name="an_9:52">9:52</a> Ya manago tentago sija na ufanmofona gui menaña; ya majanao manjalom gui un songsong Samaritano, para umanalistuye güe güije.</p> 
 <p><a name="an_9:53">9:53</a> Ya ti maresibe güe, sa y mataña meton para ujananao para Jerusalem.</p> 
 <p><a name="an_9:54">9:54</a> Ya anae malie este ni disipuluña, si Santiago, yan si Juan, ilegñija: Señot, malago jao ya utafanmanago ya utunog guafe guinin y langet, ya ufanlinachae?</p> 
 <p><a name="an_9:55">9:55</a> Ayonae jabira güe ya manlinalatde.</p> 
 <p><a name="an_9:56">9:56</a> Ya manjanao para y otro songsong.</p> 
 <p><a name="an_9:57">9:57</a> ¶ Ya anae manjajanao sija, un taotao ilegña nu güiya gui chalan: Señot, bae judalalagjao manoja y unjanao guato.</p> 
 <p><a name="an_9:58">9:58</a> Ya ilegña si Jesus nu güiya: Y sora sija mangaeliyang, ya y pajaro sija gui langet mangaechenchon; lao y Lajin taotao taya sangaña ni anae para upolo y iluña.</p> 
 <p><a name="an_9:59">9:59</a> Ya ilegña ni otro: Dalalagyo. Ya güiya ilegña; Señot, sottayo naya ya finenana jujanao ya jujafot si tatamo.</p> 
 <p><a name="an_9:60">9:60</a> Lao ilegña nu güiya: Polo y manmatae ya ufanajafot y manmataeñija; lao jago janao ya unpredica y raenon Yuus.</p> 
 <p><a name="an_9:61">9:61</a> Ya ilegña locue otro; judalalagja jao Señot; lao sottayo naya ya judespideyo ni y mangaegue guiya jame.</p> 
 <p><a name="an_9:62">9:62</a> Ya ilegña si Jesus: Ni uno ni pumopolo y canae gui alado ya uatan tateña ni y digno para y raenon Yuus.</p> 
 <p><a name="an_10:1">10:1</a> ANAE munjayan este sija na güinaja, jaayig y Señot otro setenta, ya jatago dos en dos gui menaña para todo y siuda yan ayo na lugat anae para ufato güe.</p> 
 <p><a name="an_10:2">10:2</a> Ya ilegña nu sija: Y cosecha megae, lao y manmachochocho didide; enaomina gagao y Señot y cosecha, ya ufanago ni manmachochocho para y cosechaña.</p> 
 <p><a name="an_10:3">10:3</a> Fanjanao gui chalanmiyo; estagüe na jutago jamyo taegüije quinilo gui entalo y lobo sija.</p> 
 <p><a name="an_10:4">10:4</a> Chamiyo fanmañuñule botsa ni maleta, ni sapatos: ni jaye insaluda gui jinanaonmiyo.</p> 
 <p><a name="an_10:5">10:5</a> Masqueseaja mano na guma nae manjalom jamyo, finenana in alog: Pas para este na guma.</p> 
 <p><a name="an_10:6">10:6</a> Yaguin guaja güije patgon y pas, y pasmiyo usaga guiya güiya; yaguin taya, utalo guato guiya jamyo.</p> 
 <p><a name="an_10:7">10:7</a> Fañaga güije na guma, fañocho yan infanguimen todo y manmanaenmiyo; sa y machochoeho ufanmerese nu y apasña. Chamiyo fanjajanao guma pot guma.</p> 
 <p><a name="an_10:8">10:8</a> Ya masquesea mano na siuda nae manjalom jamyo, ya manmaresibe jamyo, cano jafa y manmasajyane jamyo.</p> 
 <p><a name="an_10:9">10:9</a> Ya nafanjomlo y manmalango ni guaja güije, ya inalog nu sija: y raenon Yuus esta mato guiya jamyo.</p> 
 <p><a name="an_10:10">10:10</a> Lao masqueseaja mano na suida nae manjalom jamyo, ya ti manmaresibe jamyo, fanjanao gui cayeñija, ya inalog:</p> 
 <p><a name="an_10:11">10:11</a> Asta y petbos ni jachetune y adengmame güine gui siudanmiyo, insacude contra jamyo; lao tingo este na y raenon Yuus mato jijot guiya jamyo.</p> 
 <p><a name="an_10:12">10:12</a> Ya jusangane jamyo: mas sungunon Sodoma güije na jaane qui ayo na siuda.</p> 
 <p><a name="an_10:13">10:13</a> Ay! ay! jao Corasin: ay! ay! jao Betsaida! sa yaguin guiya Tiro yan Sidon nae manmafatinas este sija na mannamanman y manmafatinas guiya jamyo, jagas sen amco manmañotsot, infanmatachong gui silisio yan y apo.</p> 
 <p><a name="an_10:14">10:14</a> Enaomina mas sungunon Tiro yan Sidon qui para jamyo gui jaanin y sentensia.</p> 
 <p><a name="an_10:15">10:15</a> Ya jago Capernaum, unacajulo jao asta y langet? umachule papa asta sasalaguan.</p> 
 <p><a name="an_10:16">10:16</a> Y jumungog jamyo, jajungogyo; ya y dumesecha jamyo, jadesechayo; ya y dumesechayo, jadesecha y tumagoyo.</p> 
 <p><a name="an_10:17">10:17</a> ¶ Ya manalo guato y setenta yan y minagofñija, ya ilegñija: Señot, asta y manganite insujejeta pot y naanmo.</p> 
 <p><a name="an_10:18">10:18</a> Ya ilegña nu sija: Julie si Satanas taegüije y lamlam ni y pedong guinin y langet.</p> 
 <p><a name="an_10:19">10:19</a> Estagüe, na junae jamyo ninasiña para ingacha y culebla, yan y alacran, yan y jilo todo y ninasiñan y enemigo, ya taya siña munafanlamen jamyo.</p> 
 <p><a name="an_10:20">10:20</a> Lao chamiyo ninafanmamagof pot este, pot y espiritu sija ni insujejeta; lao fanmagof jamyo pot y naanmiyo ni esta matugue gui langet.</p> 
 <p><a name="an_10:21">10:21</a> ¶ Ya ayoja na ora magof si Jesus gui Espiritu Santo ya ilegña: Junae jao grasia, O Tata, Señot y langet yan y tano, sa unana este sija na güinaja gui manmejnalom yan manmanungo, ya unfanue gui mandiquique; junggan Tata, sa taegüine nae senmagof gui menamo.</p> 
 <p><a name="an_10:22">10:22</a> Todo y güinaja sija jagasja jaentregayo y Tatajo; ya taya tumungo jaye y Lajiña, na y Tataja; ya jaye y Tata, na y Lajiñaja, yan ayo y minalago y lajiña ufinanue.</p> 
 <p><a name="an_10:23">10:23</a> Ya jabiragüe guato gui disipulo sija, ya ilegña: Mandichoso y atadog ni manmanlie nu estesija ni y liniinmiyo:</p> 
 <p><a name="an_10:24">10:24</a> Sa jusangane jamyo, na megae na profeta yan ray sija, dumesesea na ulie nu estesija ni y liniinmiyo, ya ti malie; yan ujajungog nu estesija ni y jiningogmiyo ya ti jajungog.</p> 
 <p><a name="an_10:25">10:25</a> ¶ Ya, estagüe, un magas y lay na tumojgue julo ya tinietientagüe, ya ilegña: Maestro, jafa jufatinas para juereda y taejinecog na linâlâ?</p> 
 <p><a name="an_10:26">10:26</a> Ya ilegña nu güiya: Jafa matugue gui tinago? jafa untataetae?</p> 
 <p><a name="an_10:27">10:27</a> Ya güiya manope, ilegña: Guaeya y Señot Yuosmo contodo gui corasonmo, yan contodo y antimo, yan contodo y minetgotmo, yan contodo y tiningomo; yan y tiguangmo taegüije iya jago namaesa.</p> 
 <p><a name="an_10:28">10:28</a> Ya ilegña nu güiya: Mauleg inepemo: fatinas este, ya unlâlâ.</p> 
 <p><a name="an_10:29">10:29</a> Lao güiya, malago na unatunas maesa güe, ilegña as Jesus: Ya jaye tiguangjo?</p> 
 <p><a name="an_10:30">10:30</a> Ya inepe as Jesus ya ilegña: Un taotao tumunog guinin Jerusalem asta Jerico, ya podong gui entalo y manaque; y machule y magaguña ya manachetnudan güe, ya manjanao ya mapolo cana matae.</p> 
 <p><a name="an_10:31">10:31</a> Ya susede na un pale tumunog güijeja na chalan; ya anae jalie malofanja gui otro banda.</p> 
 <p><a name="an_10:32">10:32</a> Taegüijeja locue un Lebita, anae mato jijot güije na lugat, ya jaatanja, ya malofanja gui otro banda.</p> 
 <p><a name="an_10:33">10:33</a> Ya un Samaritano, anae jumajanao güije na chalan, mato lugat nae gaegue güe, ya anae jalie, ninamaase,</p> 
 <p><a name="an_10:34">10:34</a> Ya mato guato guiya güiya jabee y chetnot sija ya janaye laña yan bino; ya janamaudae gui gaña gâgâ, ya jacone asta y guima publico ya jaadaje.</p> 
 <p><a name="an_10:35">10:35</a> Ya y inagpaña güije <i>anae para ujanao</i> jachule dos denarion salape ya janae y magas y guima, ya ilegña nu güiya: Guesadaje güe; ya todo y palo na gastomo despues, yaguin tumaloyo mague, juapase jao.</p> 
 <p><a name="an_10:36">10:36</a> Ya jaye y tiguang entre y tres, pot ayo y pedong gui entalo y manaque?</p> 
 <p><a name="an_10:37">10:37</a> Ya güiya ilegña: Ayo y maase nu güiya. Ayonae ilegña Janao ya unfatinas locue taegüije.</p> 
 <p><a name="an_10:38">10:38</a> ¶ Ya anae jumajanao, jumalom gui un songsong; ya un palaoan na y naanña si Marta rinesibegüe gui guimaña.</p> 
 <p><a name="an_10:39">10:39</a> Ya guaja uno cheluña palaoan na y naanña si Maria, na locue matatachongja gui adeng Jesus, ya jaecungogja y sinanganña.</p> 
 <p><a name="an_10:40">10:40</a> Lao si Marta esta inestotba pot megae sinetbeña, ya mato guiya güiya, ya ilegña: Señot, ada ti unlie y chelujo na upaloyo ya jufañeñetbeja na maesa? Tago ya uayudayo.</p> 
 <p><a name="an_10:41">10:41</a> Ya inepe as Jesus ilegña nu güiya: Marta, Marta, esta jago inestotba ya guesmanadaje jao, pot megae na güinaja:</p> 
 <p><a name="an_10:42">10:42</a> Lao unoja manesesita; ya si Maria jaayig ayo mauleg na patte ni ti umachule guiya güiya.</p> 
 <p><a name="an_11:1">11:1</a> YA susede anae mananaetae güe gui un lugat, ya magpo, uno gui disipuluña ilegña nu güiya: Señot, fanagüejam manmanaetae, taegüije locue as Juan ni jafanagüe y disipuluña!</p> 
 <p><a name="an_11:2">11:2</a> Ya ilegña na sija: Yaguin manmanaetae jamyo alog: Tata, Umatuna y naanmo. Umamaela y raenomo,</p> 
 <p><a name="an_11:3">11:3</a> Naejam pago cada jaane ni y nengcanomame.</p> 
 <p><a name="an_11:4">11:4</a> Ya unasiijam ni isaomame; sa jame locue inasisie todo ayo y dumidibe jam. Ya chamojam pumopolo gui tentasion.</p> 
 <p><a name="an_11:5">11:5</a> ¶ Ya ilegña nu sija: Jaye guiya jamyo y gaeamigo uno, ya ufinatoigüe gui tatalopuenge, ya ualog nu güiya: Amigo naayaoyo tres pan;</p> 
 <p><a name="an_11:6">11:6</a> Sa un amigojo mato guiya guajo guinin bumiaje, ya taya ni jafa para juplantaye gui menaña;</p> 
 <p><a name="an_11:7">11:7</a> Ya ayo y gaegue gui sumanjalom ufanope, ya ualog: Chamo umatbororotayo; sa esta majuchom y petta, ya estagüejam gui cama yan y famaguonjo; ti siñayo cajulo ya junae jao.</p> 
 <p><a name="an_11:8">11:8</a> Ya jusangane jamyo: Achogja ti ucajulo ya uninae pot y amiguña: lao pot y magagaoña, ucajulo ya unae jaftaemano y janesesita.</p> 
 <p><a name="an_11:9">11:9</a> Ya jusangane jamyo: Gagao, ya infanmanae; aligao ya inseda; yajo, ya infanmababaye.</p> 
 <p><a name="an_11:10">11:10</a> Sa jayeja y mangagao uresibe; ya y manaligao usoda; ya y manayajo, umababaye.</p> 
 <p><a name="an_11:11">11:11</a> Pat jaye guiya jamyo na tata, yan uguinagao ni y lajiña un pan, ya unnae un acho? pat un güijan ya enbes di güijan unnae culebla?</p> 
 <p><a name="an_11:12">11:12</a> Pat yan guinagao un chada, ada unnae un alacran?</p> 
 <p><a name="an_11:13">11:13</a> Pues ombre jamyo, ni y manaelaye, intingo numae mauleg na ninae y famaguonmiyo, cuanto mas y Tatanmiyo gui langet unae ni y Espiritu Santo todo ayo y gumagao güe?</p> 
 <p><a name="an_11:14">11:14</a> ¶ Ya jayute juyong un anite na udo. Ya susede anae jumuyong este y anite, y ido cumuentos, ya y linajyan taotao sija ninafanmanman.</p> 
 <p><a name="an_11:15">11:15</a> Ya palo guiya sija ilegñija: Pot si Beetsebub, ni magas y manganite, na jayuyuteja juyong y manganite sija.</p> 
 <p><a name="an_11:16">11:16</a> Lao y pumalo matietientagüe, magagagao un señat gui langet.</p> 
 <p><a name="an_11:17">11:17</a> Lao güiya jatungo y jinason ayo sija ya ilegña nu sija: Todo y raeno umadibide contra güiyaja, uyulang; ya y guima umadibide contra guma, upodong.</p> 
 <p><a name="an_11:18">11:18</a> Yaguin si Satanas locue madibide contra güiya namaesa, jaftaemano y raenoña sumaga? Sa ilegmiyo na juyuyute juyong y manganite pot si Beetsebub.</p> 
 <p><a name="an_11:19">11:19</a> Lao yaguin junajujuyong y manganite pot si Beetsebub, pot jaye y famaguonmiyo ufanyinite sija juyong? Enaomina sija ufanjues para jamyo.</p> 
 <p><a name="an_11:20">11:20</a> Lao yaguin pot y calulot Yuus nae, juyuyute juyong y manganite, magajet na y raenon Yuus mato guiya jamyo.</p> 
 <p><a name="an_11:21">11:21</a> Yaguin un taotao ni matatnga, ya jafamauleg y atmasña, ya japulan y guimaña: todo güinajaña, manseguro.</p> 
 <p><a name="an_11:22">11:22</a> Lao anae mato otro na matatngaña qui güiya ya inañao, inamot ni atmasña anae jaangoco güe ya jafacae y güinajaña.</p> 
 <p><a name="an_11:23">11:23</a> Ayo y ti jumujame, contra guajo yuje; ya ayo y ti rumecocoge guiya guajo machalapon.</p> 
 <p><a name="an_11:24">11:24</a> Ya y espiritun áplacha, anae jumuyong gui taotao, jumajanao gui anglo na lugat, manaliligao dinescansa; ya anae ti mañoda, ilegña: Bae talo guato gui guimajo anae jumanaoyo.</p> 
 <p><a name="an_11:25">11:25</a> Ya anae mato, jasoda mabale yan maadotna.</p> 
 <p><a name="an_11:26">11:26</a> Ya jumanao ya mangone yan güiya otro siete espiritu mas manaelayeña qui güiya, ya jumalom ya sumaga güije: ya taelayeña y uttimoña ayo na taotao qui y finena.</p> 
 <p><a name="an_11:27">11:27</a> ¶ Ya susede anae jasangan estesija, un palaoan gui linajyan taotao, umagang ilegña nu güiya: Dichoso ayo na tuyan y chumuchulejao, yan ayo na pecho y anae sumususo jao.</p> 
 <p><a name="an_11:28">11:28</a> Lao güiya ilegña: junggan, lao dichosuña ayo y jumungog y sinangan Yuus, ya jaadaje.</p> 
 <p><a name="an_11:29">11:29</a> ¶ Ya anae manetnon y linajyan taotao guiya güiya, jatutujon sumangan: Este na generasion manaelaye: manmanaliligao señat; lao ti ufanmannae nu señat mas na ayoja y señat Jonas.</p> 
 <p><a name="an_11:30">11:30</a> Sa taegüije si Jonas y señat para y taotao Ninibe taegüijeja locue y Lajin taotao para güine na generasion.</p> 
 <p><a name="an_11:31">11:31</a> Y raenan sanjaya cumajulo gui jaanin juisio yan y taotao este na generasion ya manquinendena; sa mato guinin y uttimon y tano para uecungog y minalate Salomon; ya estagüeja uno dangculoña qui si Salomon gaegue guine na lugat.</p> 
 <p><a name="an_11:32">11:32</a> Y taotao sija guiya Ninibe, ufangajulo gui jaanin juisio yan este na generasion ya manquinendena; sa manmañotsot pot y prenedican Jonas; ya estagüe uno mas dangculoña qui si Jonas gaegue güine na lugat.</p> 
 <p><a name="an_11:33">11:33</a> ¶ Taya ni un taotao munaaatog gui bedega y candet ni esta masonggue, ni upolo gui papa ganta, sino y candelero para todo y manjajalom ujalie y manana.</p> 
 <p><a name="an_11:34">11:34</a> Y candet y taotao, y atadog; yaguin y atadogmo sensiyo todo y tataotaomo maninina; lao yaguin taelaye, y tataotaomo locue bula jomjom.</p> 
 <p><a name="an_11:35">11:35</a> Atan pues sa y manana ni y gaegue guiya jago, munga jomjom.</p> 
 <p><a name="an_11:36">11:36</a> Enao mina yaguin todo y tataotaomo bula manana, ni mano na lugat nae guaja jomjom, cabales na ubula manana, taegüije y yanguin malag ininaña y candet ya inina jao.</p> 
 <p><a name="an_11:37">11:37</a> ¶ Ya mientras cumuecuentos, un Fariseo siniplicagüe na usija chumocho, ya jumalom ya matachong gui lamasa.</p> 
 <p><a name="an_11:38">11:38</a> Lao y Fariseo ninamanman anae jalie este, pot y ti jafagase güe finena antes di uchocho.</p> 
 <p><a name="an_11:39">11:39</a> Ya y Señot ilegña nu güiya: Pago jamyo ni Fariseo, y sumanjiyongja gui copa yan plato innagagasgas, lao y sumanjalommiyo bula inamot an tinaelaye.</p> 
 <p><a name="an_11:40">11:40</a> Manaejinaso jamyo, ada ayo y fumatinas gui sumanjiyong, ti güiya locue y fumatinas gui sumanjalom?</p> 
 <p><a name="an_11:41">11:41</a> Lao todo y guajanmiyo naenñaejon limosña; ya estagüe na todo ufangasgas para jamyo.</p> 
 <p><a name="an_11:42">11:42</a> ¶ Lao ay, ay jamyo Fariseo! ni infanmannae diesmos nu y yetba buena yan laruda yan todo golae; ya innafapos y tininas yan y güinaeyan Yuus. Estesija nesesita infatinas, sin pelo y pumalo.</p> 
 <p><a name="an_11:43">11:43</a> Ay, ay jamyo Fariseo! sa ingüaeya etmas manaquilo na tachong gui sinagoga, yan y sinaluda sija gui metcado.</p> 
 <p><a name="an_11:44">11:44</a> Ay ay jamyo! sa calang jamyo naftan ni ti malilie; ya y taotao sija manmalolofanja gui sumanjilo ya ti matungo.</p> 
 <p><a name="an_11:45">11:45</a> ¶ Ya manope un magas y lay, ilegña nu güiya: Maestro, yaguin unsangan estesija unlatdejam locue.</p> 
 <p><a name="an_11:46">11:46</a> Lao güiya ilegña: Ay ay jamyo locue y manmagas y lay! sa innafanmangangatga y taotao sija ni ayo na catga y macat para uchule, ya ni un calolotmiyo innainete para inayuda.</p> 
 <p><a name="an_11:47">11:47</a> Ay, ay jamyo! sa infatinas y naftan, y profeta sija, ya y tatanmiyo pumuno.</p> 
 <p><a name="an_11:48">11:48</a> Taegüine mantestigo jamyo, ya inconsienteja y checho y tatanmiyo; sa sija magajet pumuno, ya jamyo fumatinas y naftanñija.</p> 
 <p><a name="an_11:49">11:49</a> Enaomina ilegña y minalate Yuus: Bae managoyo profeta yan apostoles para sija; ya megae guiya sija inpino yan inpetsigue:</p> 
 <p><a name="an_11:50">11:50</a> Sa guinin este na generasion manesesita machule y jâgâ todo y profeta, ni manmachuda desde y tutujon y tano;</p> 
 <p><a name="an_11:51">11:51</a> Desde jâgâ Abel, asta y jâgâ Sacharias, ni y matae gui entalo y attat yan y templo; magajet, jusangane jamyo na umanesesita machule guinin este na generasion.</p> 
 <p><a name="an_11:52">11:52</a> Ay ay jamyo y manmagas y lay! sa innajanao y yaben tiningo; ya ti infanjalom jamyo yan y mangequejalom inchechema.</p> 
 <p><a name="an_11:53">11:53</a> ¶ Ya anae jumuyong güije, y escribas yan y Fariseos sija, matutujon ma afuefuetsas ya macacase para usigue cumuentos megae;</p> 
 <p><a name="an_11:54">11:54</a> Maespipia, para umaquechule jafa guinin y pachotña.</p> 
 <p><a name="an_12:1">12:1</a> YA ayo na tiempo, anae mandaña megae na mit na linajyan taotao, asta managacha uno yan otro; ya jatutujon sumangane y disipuluña sija finenana: Adaje jamyo ni y libaduran y Fariseo sija ni y hipocresia.</p> 
 <p><a name="an_12:2">12:2</a> Sa taya na matatampe na ti umababa; pat mananana, na ti umatungo.</p> 
 <p><a name="an_12:3">12:3</a> Enaomina jafa guinin sinanganmiyo gui jemjom, umajungog gui manana; ya jafa y incuentuse gui talanga gui jalom aposento, umaagangnaejon gui jilo guma.</p> 
 <p><a name="an_12:4">12:4</a> Ya jusangane jamyo ni y amigujo sija: Chamiyo fanmaaañao ni ayo sija y pumuno y tataotao, sa an munjayan ayo, taya jafa siña ujafatinas.</p> 
 <p><a name="an_12:5">12:5</a> Lao jusangane jamyo jaye inmaañagüe: Fanmaañao jamyo ni ayo y yanguin munjayan japuno, guaja ninasiñaña na uyute asta sasalaguan: Junggan, jusangañe jamyo: Fanmaañao jamyo nu güiya.</p> 
 <p><a name="an_12:6">12:6</a> Ada ti mabende sinco na pajaro, pot dos na octabo? ya ni uno guiya sija mamalefañaejon gui menan Yuus?</p> 
 <p><a name="an_12:7">12:7</a> Lao asta y gaponulonmiyo esta manmatufong. Chamiyo fanmaaañao: sa manbaliña jamyo qui y megae pajaro.</p> 
 <p><a name="an_12:8">12:8</a> ¶ Ya jusangane jamyo: Jayeja y comonfesatñaejonyo gui menan y taotao sija; uquinenfesatñaejon locue ni y Lajin taotao gui menan y angjet Yuus.</p> 
 <p><a name="an_12:9">12:9</a> Lao ayo y pumuneyo gui menan taotao sija, siempre pune güe gui menan y angjet Yuus.</p> 
 <p><a name="an_12:10">12:10</a> Ya jayeja y cumuentos contra y Lajin taotao, umaasie; lao y chumatfino contra Espiritu Santo, ti umaasie.</p> 
 <p><a name="an_12:11">12:11</a> Ya anae manmacone jamyo gui menan y sinagoga sija, yan y manmagas, yan y gaesisiña, chamiyo madadaje jaftaemano yan jafa para inepe, ni jafa para insangan;</p> 
 <p><a name="an_12:12">12:12</a> Sa y Espiritu Santo infanfinanagüe güije na ora jafa para insangan.</p> 
 <p><a name="an_12:13">12:13</a> ¶ Ya uno gui linajyan taotao ilegña nu güiya: Maestro, tayo y chelujo ya ufacaeyo ni y erensia.</p> 
 <p><a name="an_12:14">12:14</a> Lao ilegña nu güiya: Taotao, jaye pumoloyo gui jilomo para jues, pat para mamacae?</p> 
 <p><a name="an_12:15">12:15</a> Ya ilegña nu sija: Atan, ya inguesadaje jamyo ni y linagga: sa y linâlâ y taotao, ti guinin y manadan güinaja sija ni y jasagagaye.</p> 
 <p><a name="an_12:16">12:16</a> Ya mansinangane un parabola, ilegña: y fangualuan un taotao na rico, jumujuyong megae na quineco.</p> 
 <p><a name="an_12:17">12:17</a> Ya manjaso gui sumanjalomña, ilegña: Jafa jufatinas, sa taya mano nae jupolo y quinecojo.</p> 
 <p><a name="an_12:18">12:18</a> Ya ilegña: Este bae jufatinas: bae jujala papa y lanchoco, ya jujatsa y mas dangculo; ya ayo nae jupolo todo y maiisso yan y güinajajo.</p> 
 <p><a name="an_12:19">12:19</a> Ya jualog ni y antijo: Ante, megae güinajamo, para megae na sacan; descansa, ya unchocho, yan unguimen, yan unmagof.</p> 
 <p><a name="an_12:20">12:20</a> Lao si Yuus ilegña nu güiya: Taejinaso jao! pago na puenge nesesita umachule y antimo: ya para jaye ayo sija na güinaja ni unnaetnon?</p> 
 <p><a name="an_12:21">12:21</a> Taegüenaoja y manaetnon y güinaja para güiyaja, ya ti urico para si Yuus.</p> 
 <p><a name="an_12:22">12:22</a> ¶ Ya ilegña ni y disipoluña sija: Enaomina jusangane jamyo, Chamiyo madadaje pot y linâlânmiyo, jafa para incano; ni y tataotaonmiyo, jafa para innaminagago.</p> 
 <p><a name="an_12:23">12:23</a> Sa y linâlâ mas qui y nengcano, ya y tataotao mas qui y magago.</p> 
 <p><a name="an_12:24">12:24</a> Jaso y aga sija, na ti manmanananom, ni ufanmangoco; ni uguaja sagannengcanoñija ni lancho; ya si Yuus janachocho sija; ya cuanto mas manmauleg jamyo qui y pajaro! </p> 
 <p><a name="an_12:25">12:25</a> Yan jaye guiya jamyo pot inadaje siña uaumenta un codo y linecaña?</p> 
 <p><a name="an_12:26">12:26</a> Yanguin ti siña inchegüe y mas diquique, para jafa inadadaje y pumalo?</p> 
 <p><a name="an_12:27">12:27</a> Jaso y lirio sija, jaftaemano mandocoñiñija! ti manmachochocho, ni ufanmanjila; ya jusangane jamyo na si Salomon contodo y minalagña, ti minagago parejo yan uno guiya sija.</p> 
 <p><a name="an_12:28">12:28</a> Yanguin si Yuus janafanminagago y chaguan qui fangualuan ni y gaegue pago, ya agupa esta mayute guato gui jetno; ti mas magajet na inninafanminagago jamyo, O jamyo didide na jinenggue?</p> 
 <p><a name="an_12:29">12:29</a> Ya chamiyo umaliligao jafa para incano, ni jafa para inguimen, ni infanbuébuente gui jinasonmiyo.</p> 
 <p><a name="an_12:30">12:30</a> Sa todo este sija na güinaja manmaaliligao ni y nasion sija gui tano: lao y tatanmiyo jatungoja na innesesita estesija na güinaja.</p> 
 <p><a name="an_12:31">12:31</a> Lao aligao finena y raenoña; ya todo este sija na güinaja umanafandaña para jamyo.</p> 
 <p><a name="an_12:32">12:32</a> Chamiyo fanmaaañao, jamyo diquique na manada; sa este minagof y tatanmiyo, na infanninae ni y raeno.</p> 
 <p><a name="an_12:33">12:33</a> Bende y güinajamo, ya unfannae. limosna; fanmamamauleg botsa ni ti ubijo, un güinaja gui langet na ti ufatta, anae ti usineda ni y saque, ni ti upotliya.</p> 
 <p><a name="an_12:34">12:34</a> Sa manoja nae gaegue y güinajamo, ayoja nae gaegue locue y corasonmo.</p> 
 <p><a name="an_12:35">12:35</a> ¶ Polo ya esta madudog y senturanmiyo, ya esta masonggue y candet miyo;</p> 
 <p><a name="an_12:36">12:36</a> Ya infanparejo yan ayo na taotao sija y jananangga y señotñija, yanguin tumalo guato guinin y guipot umasagua; sa para yanguin mato ya manyajo, umababaye enseguidas.</p> 
 <p><a name="an_12:37">12:37</a> Mandichoso ayo sija na tentago, yanguin mato y señot, mansineda manbebela; magajet jusangane jamyo, na ududog güe, ya unafanmatachong para ufañocho, ya ufalag y sumanmena ya usetbe sija.</p> 
 <p><a name="an_12:38">12:38</a> Ya yanguin ufato gui segundo na bela ya gui tetsero, ya mansineda sija taegüijeja, mandichoso ayo sija na tentago.</p> 
 <p><a name="an_12:39">12:39</a> Este tingo na yanguin y tata gui guima mojon jatungo jafa na ora nae ufato y saque, upulan ya ti upolo na umayulang y guimaña.</p> 
 <p><a name="an_12:40">12:40</a> Enaomina nafanlisto jamyo locue, sa ufato y Lajin taotao, güije na ora gui anae ti injajaso.</p> 
 <p><a name="an_12:41">12:41</a> ¶ Ayonae ilegña si Pedro: Señot, unsangan este na acomparasion para jame, pat para todos?</p> 
 <p><a name="an_12:42">12:42</a> Ya y Señot ilegña: Jaye nae ayo y mauleg yan mejnalom na mayetdomo, ni y ninamagas ni y señotña gui güinajana, para uninanae naña gui tiempoña?</p> 
 <p><a name="an_12:43">12:43</a> Dichoso ayo na tentago y yanguin mato y señotña, sineda na jachochogüe taegüije.</p> 
 <p><a name="an_12:44">12:44</a> Magajet jusangane jamyo; na uninamagas gui jilo y güinajaña, todo.</p> 
 <p><a name="an_12:45">12:45</a> Lao yanguin ayo na tentago y ilegña gui jalom corasonña: Y señotjo caeja mato; ya jatutujon pumanag y famalaoan na tentago, yan y lalaje; ya chumocho, yan gumimen, ya bumolacho;</p> 
 <p><a name="an_12:46">12:46</a> Y señot ayo na tentago, ufato güije na jaane gui anae ti jananangga, yan gui ora anae ti jatungo, ya uninasuja, ya uninafandaña y patteña yan y ti manmanjonggue.</p> 
 <p><a name="an_12:47">12:47</a> Ya ayo na tentago y jatungo y minalago y señotña; ya ti jalisto güe, ni jafatinas jaftaemano y minalagoña, umasaulag megae.</p> 
 <p><a name="an_12:48">12:48</a> Lao ayo y ti jatungo, ya jafatinas digno na umasauleg, lao didide masaulagña. Sa jayeja y megae manaiña, siempre megae uchule, ya jaye y megae catgoña, mas megae magagaoña.</p> 
 <p><a name="an_12:49">12:49</a> ¶ Matoyo para juyute y guafe gui jilo tano: ya jafa malagojo yanguin esta todo mañiñila?</p> 
 <p><a name="an_12:50">12:50</a> Lao guaja tagpangeco para jumatagpange; ya jafa chachatsagajayo asta qui umacumple!</p> 
 <p><a name="an_12:51">12:51</a> Injajaso jamyo na matoyo para junae pas y tano? Jusangane jamyo, na aje; lao mas para inaguaguat.</p> 
 <p><a name="an_12:52">12:52</a> Sa desde pago sigue mona, uguaja gui un guma sinco na ti manparejo, y tres contra y dos, ya y dos contra y tres.</p> 
 <p><a name="an_12:53">12:53</a> Y tata uaguaguat contra y lajiña, ya y laje contra y tata; ya y nana contra y jagaña, ya y jaga contra y nana; y suegra contra y yetna, ya y yetna contra y suegraña.</p> 
 <p><a name="an_12:54">12:54</a> ¶ Ya ilegña locue ni y taotao sija: Yanguin inlilie y mapagajes na cajulo gui sumanlichan, siempre ilelegmiyo: Mamamaela y ichan; ya magajet.</p> 
 <p><a name="an_12:55">12:55</a> Ya yanguin manguaefe y manglo sanjaya, ilelegmiyo: Uguaja maepe; ya ufato.</p> 
 <p><a name="an_12:56">12:56</a> Manhipocrita jamyo; intingo umegsamina y langet, yan y tano; ya jafa na ti intingo umegsamina y tiempo pago?</p> 
 <p><a name="an_12:57">12:57</a> Ya jafa na ni jamyo ti injisga jafa y tinas?</p> 
 <p><a name="an_12:58">12:58</a> Ya mientras jumanao jao yan y enemigumo para y magas, procura munaquelibre jao gui jinanaomo; na noseaja uninarastra guato gui jues, ya y jues uninentrega gui ofisiat, ya y ofisiat unpinelo gui calaboso.</p> 
 <p><a name="an_12:59">12:59</a> Jusangane jao: Ti unjanao juyong güije, asta qui unapase y uttimo na marabidi.</p> 
 <p><a name="an_13:1">13:1</a> YA mangaegue güije na tiempo taotao sija, ni masangane güe pot y Galileo sija, ni si Pilatos janadaña y jâgâñija yan y inefresenñija.</p> 
 <p><a name="an_13:2">13:2</a> Ya si Jesus manope ya ilegña nu sija: Jinasonmiyo na este sija na Galileo, mas manisao qui todo Galileo sija na japadese ayo sija?</p> 
 <p><a name="an_13:3">13:3</a> Jusangane jamyo na aje; sa yanguin ti manmañotsot jamyo, manparejoja jamyo manáchamalingo.</p> 
 <p><a name="an_13:4">13:4</a> Pat ayo sija y diesiocho ni y podong y tore gui jiloñija guiya Siloe ya manpinino, jinasonmiyo na mas manisao ayo sija qui todo y taotao ni y mañasaga Jerusalem?</p> 
 <p><a name="an_13:5">13:5</a> Jusangane jamyo na aje; sa yanguin ti manmañotsot jamyo, manparejoja jamyo manáchamalingo.</p> 
 <p><a name="an_13:6">13:6</a> ¶ Ya jasangan este na acomparasion: Un taotao guaja y trongcon igos na matanme gui fangualuanña; ya anae mato para uegaga cao guaja tinegchaña, ti mañoda.</p> 
 <p><a name="an_13:7">13:7</a> Ya ilegña ni y lancheruña: Esta guaja tres años ni matoyo güine na trongcon igos, manegagayo tinegcha, ya taya nae mañodayo; utut papa; para jafa na jaocucupa y tano?</p> 
 <p><a name="an_13:8">13:8</a> Ya manope ilelegña nu güiya: Señot, polo pago na año ya juguadog y oriyaña, ya junaye estietcot:</p> 
 <p><a name="an_13:9">13:9</a> Ya yanguin ufanogcha, mauleg; yanguin aje, siempre, unutut.</p> 
 <p><a name="an_13:10">13:10</a> ¶ Ya estaba na mamananagüe gui un sinagoga, gui sabado na jaane.</p> 
 <p><a name="an_13:11">13:11</a> Ya estagüe un palaoan, na guaja un espiritun malango guiya güiya esta diesiocho años, ya esta ninaojlo, ya tisiña tumacho.</p> 
 <p><a name="an_13:12">13:12</a> Ya anae linie as Jesus, inagang ya ilegña nu güiya: Palaoan, libre jao gui malangumo.</p> 
 <p><a name="an_13:13">13:13</a> Ya japolo y canaeña gui jiloña; ya enseguidas ninatunas, ya jaalaba si Yuus.</p> 
 <p><a name="an_13:14">13:14</a> Lao y magas sinagoga lalalo sa si Jesus, numanajomlo gui sabado na jaane, ya manope ilegña nu y linajyan taotao sija: Guaja saes na jaane para ufanmachocho y taotao sija: ya este nae mauleg mato para numajomlo; lao ti y sabado na jaane.</p> 
 <p><a name="an_13:15">13:15</a> Ayonae inepe ni y Señot, ya ilegña: Hipocrita jamyo, ada ti siña cada uno guiya jamyo upula y gaña guaca, pat asno gui pesebre, ya ucone ya unaguimen gui sabado na jaane?</p> 
 <p><a name="an_13:16">13:16</a> Ya ti siña este na palaoan, ni y jagan Abraham, ni guinede as Satanas diesiocho años, manalibre gui magodeña, gui sabado na jaane?</p> 
 <p><a name="an_13:17">13:17</a> Ya anae jasangan estesija, todo y enemiguña ninafan mamajlao; ya todo y taotao sija ninafanmagof, pot todo y sennamagof na güinaja ni y machogüe pot güiya.</p> 
 <p><a name="an_13:18">13:18</a> ¶ Pot enao ilegña: Jafa parejuña y raenon Yuus? yan jafa nae juacompara?</p> 
 <p><a name="an_13:19">13:19</a> Parejo yan y granon y semiyan mustasa, ni y jachule y taotao, ya jatanme gui jalom jardinña; ya docó, ya jumuyong trongcon jayo; ya esta y pajaro sija gui langet mañaga gui ramasña.</p> 
 <p><a name="an_13:20">13:20</a> Ya ilegña talo: Jafa nae juacompara y raenon Yuus.</p> 
 <p><a name="an_13:21">13:21</a> Parejo yan y libadura, ni jachule un palaoan, ya janaatog gui tres medidan arina, asta qui todo manespongja.</p> 
 <p><a name="an_13:22">13:22</a> ¶ Ya jumajanao gin chalaña, malag y siuda sija, yan y sengsong mamananagüe, ya jumajananao para Jerusalem.</p> 
 <p><a name="an_13:23">13:23</a> Ya ilegña uno nu güiya: Señot, didide manmasatba? si Jesus ilegña nu sija,</p> 
 <p><a name="an_13:24">13:24</a> Guefprocura mangejalom gui maiot na potta; sa jusangane jamyo na megae prumocucura mangejalom, lao ti mansiña.</p> 
 <p><a name="an_13:25">13:25</a> Yanguin y magas y guima jayasja cajulo ya jajuchom y petta, ya intitujon jamyo manmanojgue gui sumanjiyong ya inyajo y petta, ya ilegmi miyo: Señot, babayejam: ya ufanope ya ualog nu jamyo: Ti jutungo manguinemano jamyo:</p> 
 <p><a name="an_13:26">13:26</a> Ya intitujon umalog: Guinin mañochojam yan manguimenjam gui menamo, yan mamanagüe jam gui cayenmame.</p> 
 <p><a name="an_13:27">13:27</a> Lao güiya ualog: Jusangane jamyo, na ti jutungo manguinemano jamyo: fañuja guiya guajo, todos jamyo ni y chumogüe y tinaelaye.</p> 
 <p><a name="an_13:28">13:28</a> Ya ayonae uguaja cumasao, yan chegcheg nifen, yanguin inlie si Abraham, yan si Ysaac, yan si Jacob, yan todo y profeta sija, gui raenon Yuus; ya jamyo infanmachoneg juyong.</p> 
 <p><a name="an_13:29">13:29</a> Ya ufanmato manguinen y sancatan yan y sanlichan, yan y sanlago yan y sanjaya; ya ufanmatachong gui raenon Yuus.</p> 
 <p><a name="an_13:30">13:30</a> Ya estagüe na guaja manuttimo ya ufanfinenana, y guaja manfinenana ya ufanuttimo.</p> 
 <p><a name="an_13:31">13:31</a> ¶ Ya ayo na ora, manmato Fariseo sija ya ilegñija nu güiya: Janao ya unsuja güine; sa malago si Herodes na unpinino.</p> 
 <p><a name="an_13:32">13:32</a> Ya ilegña nu sija: Janao, sangane ayo na sora, na estagüe, na juyute juyong y anite sija, yan manaamteyo pago na jaane yan agupa, ya y mina tres na jaane ufonjayanyo.</p> 
 <p><a name="an_13:33">13:33</a> Lao nesesita jufamocat pago yan agupa yan y inagpaña, sa ti siña na ufalingo y profeta gui Jerusalem.</p> 
 <p><a name="an_13:34">13:34</a> O Jerusalem! Jerusalem! ni y unpuno y profeta sija, yan unfagas ni acho ayo sija y manmatago para güiya! cuanto biaje malagoyo na junafandaña y famaguonmo, taegüije y ponidera janafandaña y poyitasña gui papa papaña, ya timalago jamyo!</p> 
 <p><a name="an_13:35">13:35</a> Estagüe na manmapoluye jamyo ni y guimanmiyo taetaotao; ya jusangane jamyo: Ti inliiyo, asta qui mato ayo na tiempo anae inalog: Dichoso ayo y mamamaela ni y naan y Señot.</p> 
 <p><a name="an_14:1">14:1</a> YA susede na anae jumalom gui guima un magas Fariseo, para uchocho pan, gui sabado na jaane, ya sija maespipiaja.</p> 
 <p><a name="an_14:2">14:2</a> Ya, estagüe, un taotao gaegue gui menaña na malango binaya.</p> 
 <p><a name="an_14:3">14:3</a> Ya manope si Jesus, ya jacuentuse manmagas y lay, yan y Fariseo sija, ilegña: Tunas numajomlo gui sabado na jaane pat aje?</p> 
 <p><a name="an_14:4">14:4</a> Ya sija manmamatquiquiloja. Ayonae jacone güe, ya janajomlo, ya jasotta na ujanao.</p> 
 <p><a name="an_14:5">14:5</a> Ya jaope sija ilegña: Jaye guiya jamyo, yanguin guaja gaña asno pat guaca, podong gui jalom tupo, ada ti enseguidas ujatsa gui sabado na jaane?</p> 
 <p><a name="an_14:6">14:6</a> Ya ti siña talo manmanope ni estesija.</p> 
 <p><a name="an_14:7">14:7</a> ¶ Ya jasangan un acomparasion ni y manmaconbida, anae jaatituye ni y jaayig y mas managquilo na tachong gui lamasa; ya ilegña nu sija:</p> 
 <p><a name="an_14:8">14:8</a> Yanguin quinenbida jao ni un taotao para y guipot, chamo fatatachong gui mas tagquilo na tachong; sa ufato otro na mas onrao qui jago, ni y quinenbidaña locue;</p> 
 <p><a name="an_14:9">14:9</a> Ya ufato y cumonbida jao ya ualog nu jago: Nae este lugat y este taotao; ya ayonae untutujon mumamajlao yanguin sumaga jao gui mas uttimo na lugat.</p> 
 <p><a name="an_14:10">14:10</a> Lao yanguin quinenbida jao, janao ya fatachong gui mas tagpapa na lugat; sa yanguin mato y cumonbida jao, ualog nu jago: Amigo, janao falag iya jululo; ya ayonae unguaja inenra gui menan ayo sija y mangachongmo ni y manmatachong gui lamasa.</p> 
 <p><a name="an_14:11">14:11</a> Sa jayeja y manataquilo maesa güe, unaumitde güe ya y umunaumitde güe, umanataquilo.</p> 
 <p><a name="an_14:12">14:12</a> ¶ Ya ilegña nu ayo y guinin cumonbida güe: Yanguin mamatinas jao nataloane pat sena, chamo umagagange y manamigumo sija, ni y mañelumo, ni y manparientesmo, ni y manrico na tiguangmo; sa noseaja unmaconbida locue talo, ya unmaapase.</p> 
 <p><a name="an_14:13">14:13</a> Lao yanguin gumupot jao, agange y mamoble, yan y manmanco yan y mancojo, yan y manbachet;</p> 
 <p><a name="an_14:14">14:14</a> Ya undichoso; sa ti siña maapase jao; lao unmaapase gui quinajulo y manunas.</p> 
 <p><a name="an_14:15">14:15</a> ¶ Ya anae jajungog este, uno gui mangachongña ni y manmatachong gui lamasa, ilegña nu güiya: Dichoso ayo y uchocho pan gui raenon Yuus.</p> 
 <p><a name="an_14:16">14:16</a> Lao ilegña nu güiya: un taotao jafatinas un dangculon sena, ya mangonbida megae:</p> 
 <p><a name="an_14:17">14:17</a> Ya jatago y tentagoña gui oran sena, na ualog ni ayo sija y manmaconbida: Nije; sa esta todo listo.</p> 
 <p><a name="an_14:18">14:18</a> Ya jatutujon cada uno umescusa güe. Y fenenana ilegña: Mamajanyo un pidason tano, ya nesesitayo jujanao ya julie; jugagao jao na unescusayo.</p> 
 <p><a name="an_14:19">14:19</a> Ya y otro ilegña: Mamajanyo sinco pares na nobiyo para mancareta, ya bae jujanao ya juchague: jugagao jao na unescusayo.</p> 
 <p><a name="an_14:20">14:20</a> Ya y otro ilegña: Umasaguayo, ya enaomina ti siñayo mato.</p> 
 <p><a name="an_14:21">14:21</a> Ya tumalo guato y tentago, ya janatungo y senotña nu este sija. Ayo nae y magas y guima ninagoslalalo, ya ilegña ni y tentagoña: Janao, lasajyao falag y caye sija yan y chalan gui siudad, ya uncone mague y mamoble, yan y mancojo, yan y manbachet, yan y manmanco.</p> 
 <p><a name="an_14:22">14:22</a> Ya ilegña y tentago: Señot, esta mafatinas y tinagomo, ya trabia guaguajaja lugat.</p> 
 <p><a name="an_14:23">14:23</a> Ya y señot ilegña ni y tentagoña: Janao falag y dangculo na chalan yan y lugat ni y guaja ngangao, ya unafuetsas sija, ya ufanjalom para ubula y guimajo.</p> 
 <p><a name="an_14:24">14:24</a> Sa jusangane jamyo, na ni uno güije sija gui guinin manmaconbida, uchague y senajo.</p> 
 <p><a name="an_14:25">14:25</a> ¶ Ya mañisija mangaegue yan un dangculon manadan taotao; ya jabira güe, ya ilegña nu sija:</p> 
 <p><a name="an_14:26">14:26</a> Achogja un taotao mato guiya guajo, ya ti jachatlie si tataña, yan si nanaña, yan y asaguaña, yan y famaguonña, yan mañeluña lalaje, yan y mañeluña famalaoan, yan y linâlâña locue, ti siñagüe disipulujo.</p> 
 <p><a name="an_14:27">14:27</a> Ya jayeja y ti cumatga y quiluusña, ya dumalalag yo; ti siñagüe disipulojo.</p> 
 <p><a name="an_14:28">14:28</a> Sa jaye guiya jamyo, ujaso manjatsa un tore, ya ti ufatachong finena ya utufong y para gastoña cao siña uninafunjayan?</p> 
 <p><a name="an_14:29">14:29</a> Sa noseaja yanguin esta japolo y simiento, ya ti siña janafunjayan; todo y lumie jatutujon manmanbotlea nu güiya,</p> 
 <p><a name="an_14:30">14:30</a> Ylegñija: Este na taotao jatutujon manjatsa, ya ti siña janafunjayan.</p> 
 <p><a name="an_14:31">14:31</a> Pat jaye y ray, anae jajanao para uguera contra y otro ray, ti ufatachong finena, ya ufañangane cao siña güe yan y dies mit, utagam y mamamaela yan veinte mit contra güiya?</p> 
 <p><a name="an_14:32">14:32</a> Patseno, mientras chachagoja y otro trabia, janajanao un compañia, ya ufangagao pas.</p> 
 <p><a name="an_14:33">14:33</a> Taegüenaoja locue; masquesea jaye guiya jamyo y ti rumechasa todo y güinajaña; ti siñagüe disipulujo.</p> 
 <p><a name="an_14:34">14:34</a> Y asiga mauleg; lao yanguin malingo y asiga maasenña, jaftaemano manasne?</p> 
 <p><a name="an_14:35">14:35</a> Ti mauleg para y tano, ni para fanyútian basula; masenyuteja ni y taotao. Jaye y gaetalanga para ufanjungog, güiya uecungog.</p> 
 <p><a name="an_15:1">15:1</a> YA manjijijot guato guiya güiya, todo y publicano, yan y manisao, para umaecungog güe.</p> 
 <p><a name="an_15:2">15:2</a> Ya mangogonggong y Fariseo sija, yan y escriba ilelegñija: Este na taotao, jaresisibeja y manisao, ya mañisijaja mañocho.</p> 
 <p><a name="an_15:3">15:3</a> Ya jasangane sija ni este na acomparasion, ilegña:</p> 
 <p><a name="an_15:4">15:4</a> Jaye na taotao guiya jamyo, y yanguin guaja gaña siento na quinilo, ya ufinalingaeguan ni y uno, ada ti ujanao ya udingo y nobentainuebe gui desierto asta qui jasoda ayo y malingo?</p> 
 <p><a name="an_15:5">15:5</a> Ya anae jasoda, jaapagaye ya jamagogofgüe.</p> 
 <p><a name="an_15:6">15:6</a> Ya anae mato gui guimaña, jaagange todo y manamiguña, yan y tignangña, ya ilelegña nu sija: Nije tafanmagof, sa jagasja jusoda y gajo quinilo ni y guinin malingo.</p> 
 <p><a name="an_15:7">15:7</a> Jusangane jamyo, na taegüenaoja locue uguaja gui langet, minagof yanguin un taotao na isao mañotsot, mas qui y nobentainuebe manunas na taotao ni y ti janesesita manmañotsot.</p> 
 <p><a name="an_15:8">15:8</a> ¶ Pat, jaye na palaoan, y yanguin uguaja iyoña dies na pidason salape, ya ufinalingaeguan ni y uno; ada ti usonggue y candet ya ubale y jalom guma, ya uguesaligao asta qui usoda?</p> 
 <p><a name="an_15:9">15:9</a> Ya yanguin esta jasoda, jaagange y manamigaña, yan y tiguangña ya mandaña, ya ilelegña: Nije tafanmagof, sa jagasja jusoda y pidason salape ni y guinin malingo.</p> 
 <p><a name="an_15:10">15:10</a> Taegüenaoja locue jusangane jamyo, na uguaja minagof gui menan y angjet Yuus, pot y un taotao na isao ni y mañotsot.</p> 
 <p><a name="an_15:11">15:11</a> ¶ Ya ilegña: Un taotao guaja dos lajiña:</p> 
 <p><a name="an_15:12">15:12</a> Ya y mas patgon, ilegña as tataña: Tata, naeyo ni y patteco gui güinaja ni y para guajo. Ya jafacae para sija ni y güinajaña.</p> 
 <p><a name="an_15:13">15:13</a> Ya ti megae na jaane malofan, anae y mas patgon janafandaña todo, ya mapos asta y chago na tano; ya jagasta todo y güinajaña güije gui guipot yan bisio di gula.</p> 
 <p><a name="an_15:14">15:14</a> Ya anae jagasta todo esta: mato un dangculon ñinalang güije na tano, ya jatutujon taena.</p> 
 <p><a name="an_15:15">15:15</a> Ya jumanao, ya jatituye gui un taotao güije na tano: ya tinago para y fangualuanña, para unachocho babue sija.</p> 
 <p><a name="an_15:16">15:16</a> Ya jatatanga na unabula tiyanña ni y lasas frijoles ni y jacacano y babue sija; ya taya ni un taotao numanaegüe.</p> 
 <p><a name="an_15:17">15:17</a> Ya anae numalo y jinasoña, ilegña: Cuanto na jotnaleron tata, mangaena pan, ya manmañoñobblaja, ya guajo güine jumatae ñalang!</p> 
 <p><a name="an_15:18">15:18</a> Bae jucajulo ya jujanao para as tata, ya jualog nu güiya: Tata, umisaoyo contra y langet, yan contra jago,</p> 
 <p><a name="an_15:19">15:19</a> Ti dignoyo mas na jumafanaan lajimo: naparejoyo yan y jotnalerumo sija.</p> 
 <p><a name="an_15:20">15:20</a> Ya cajulo, ya mapos para as tataña. Lao chagoja trabia, si tataña linie güe, ya ninamaase, ya finalagüe, ya tinegtog, ya chinicogüe.</p> 
 <p><a name="an_15:21">15:21</a> Ya y patgon ilegña as tataña: Tata, umisaoyo contra y langet, yan contra jago; ti dignoyo mas na jumafanaan lajimo.</p> 
 <p><a name="an_15:22">15:22</a> Lao y tata ilegña ni y tentagoña sija: Chule y mas mauleg na magago ya umanaminagago; ya umapolo y aniyu gui calolotña, yan y sapatos gui adengña:</p> 
 <p><a name="an_15:23">15:23</a> Ya umacone mague un tatnero ni y mas yomog, ya umapuno ya tafañocho ya tafanmagof;</p> 
 <p><a name="an_15:24">15:24</a> Sa este y lajijo guinin matae, ya lâlâ talo; guinin malingo, ya masoda. Ya jatutujon sija manmagof.</p> 
 <p><a name="an_15:25">15:25</a> Ya y lajiña ni y mas amco estaba gui fangualuan; ya anae guaguato ya esta jijot gui guima, jajungog y dandan yan y manbabaila:</p> 
 <p><a name="an_15:26">15:26</a> Ya jaagang uno gui tentago sija, ya jafaesen jafa ayo sija.</p> 
 <p><a name="an_15:27">15:27</a> Ya ilegña nu güiya: Y chelumo mato; ya si tatamo japuno y tatnero ni y mas yomog, sa jaresibe gae seguro yan sano.</p> 
 <p><a name="an_15:28">15:28</a> Ya ninagoslalalo, ya ti malago jumalom: ayonae jumuyong si tataña, ya siniplica na ujalom.</p> 
 <p><a name="an_15:29">15:29</a> Ya manope ilegña as tataña: Estagüe, megae na año nae jusesetbe jao, ya taya nae ti jaosgue jafa na tinagomo: lao taya nae unnaeyo un patgon chiba para infanmagof yan y manamigujo sija:</p> 
 <p><a name="an_15:30">15:30</a> Lao anae mato este na lajimo ni y jalachae todo y güinajamo gui manputa sija; unpunueja ni y mas yomog na tatnero.</p> 
 <p><a name="an_15:31">15:31</a> Ya ilegña nu güiya: Lajijo, siempre jumijitaja; ya todo y güinajajo iyomo.</p> 
 <p><a name="an_15:32">15:32</a> Lao mauleg para utafanmagof ya utafanalegria: sa este y chelumo guinin matae, ya lâlâ talo; yan guinin malingo, ya esta masoda.</p> 
 <p><a name="an_16:1">16:1</a> YA ilegña locue ni y disipuluña sija: Guaja un taotao na rico, ya guaja mayetdomuña; ya este mafaaela guiya güiya na jagasta y güinajaña.</p> 
 <p><a name="an_16:2">16:2</a> Ya janamaagange, ya ilegña nu güiya: Jafa este y jujujungog guiya jago? Fannae cuenta pot y mayetdomumo, sa ti siña jao mumayetdomo mas.</p> 
 <p><a name="an_16:3">16:3</a> Ayonae y mayetdomo, ilegña gui sumanjalomña: Jafa jufatinas? sa y señotjo unajanaoyo gui mayetdomujo: Taya minetgotto para ufanguadog; mamajlaojo umogagao.</p> 
 <p><a name="an_16:4">16:4</a> Jutungo esta jafa jufatinas, para yanguin manajanaoyo gui mayetdomujo, jumaresibeyo gui guimañija.</p> 
 <p><a name="an_16:5">16:5</a> Ya jaagang cada uno gui manmadidibe ni y señotña, ya ilegña ni y finenana: Cuanto undidibe y señotjo?</p> 
 <p><a name="an_16:6">16:6</a> Ya ilegña: Siento na medidan laña. Ayonae ilegña nu güiya: Chule y cuentamo ya unfatachong guse ya untugue sincuenta.</p> 
 <p><a name="an_16:7">16:7</a> Ya ilegña talo ni y otro: Ya jago, cuanto dibimo? Ilegña: Siento na medidan trigo. Ylegña talo: Chule y cuentamo ya untugue ochenta.</p> 
 <p><a name="an_16:8">16:8</a> Ya jaalaba y señot y taelaye na mayetdomo; sa pot y jagostungo chumogüe: sa y famaguon este na tano, manmejnalomña y generasionñija, qui y famaguon y manana.</p> 
 <p><a name="an_16:9">16:9</a> Ya jusangane jamyo: Fanmamamauleg amigonmiyo pot y güinajan y timanunas; sa yanguin manfatta jamyo, infanrinesibe gui taejinecog na saganñija.</p> 
 <p><a name="an_16:10">16:10</a> Ya y tunas gui didide, tunasja locue gui megae; ya y ti tunas gui didide, ti tunasja locue gui megae.</p> 
 <p><a name="an_16:11">16:11</a> Yanguin ti guinin manunas jamyo gui ti magajet na güinaja, jaye infaninangoco gui magajet na güinaja?</p> 
 <p><a name="an_16:12">16:12</a> Ya yanguin ti guinin manunas fiet jamyo gui iyon y otro taotao, jaye infanninae ni y iyonmiyo?</p> 
 <p><a name="an_16:13">16:13</a> Ni un tentago siña jasetbe dos na señot: sa uchatlie y uno, ya uguaeya y otro; pat atituye gui uno, ya udespresia y otro. Ti siña jamyo insetbe si Yuus, yan y güinaja.</p> 
 <p><a name="an_16:14">16:14</a> ¶ Ya y Fariseo sija locue, ni y mangasalape, majungog este sija; ya mabotlea güe.</p> 
 <p><a name="an_16:15">16:15</a> Ya ilegña si Jesus nu sija: Jamyo yuje sija y innafanunas maesa jamyo gui menan y taotao sija; lao si Yuus jatungoja y corasonmiyo: sa ayo y guesmaguaeya gui entalo y taotao sija y chinatlie para y menan Yuus.</p> 
 <p><a name="an_16:16">16:16</a> Y lay, yan y profeta sija, mangaegue asta as Juan: ya desde ayo na tiempo y raenon Yuus mapredicañaejon, ya todoja jumalom nu y finijon.</p> 
 <p><a name="an_16:17">16:17</a> Lao guseña malofan y langet yan y tano, qui na un pidasito gui lay ufatta.</p> 
 <p><a name="an_16:18">16:18</a> Todo ayo y dumingo y asaguaña, ya umasagua yan otro, jafatinas y abale; ya y umasagua ayo na palaoan ni y diningo ni y asaguañalaje, jafatinas y abale.</p> 
 <p><a name="an_16:19">16:19</a> ¶ Guaja un taotao na rico, na minagagagoja putpura, yan y guesmauleg na magago apaca, ya cada jaane gumupupot.</p> 
 <p><a name="an_16:20">16:20</a> Ya guaja locue un pobble na umógagao limosna, y naanña si Lasaro, na bula chetnot, ni y estaba mapolo gui pettan y rico.</p> 
 <p><a name="an_16:21">16:21</a> Ya malagogüe na umanachocho ni ayo y andesmoronan ni y mamopodong gui lamasan y rico; ya asta y galago manmato ya manmanjójoflag y chetnotña.</p> 
 <p><a name="an_16:22">16:22</a> Ya despues, matae y pebble ni y umógagao limosna, ya macone ni y angjet sija asta y pechon Abraham; matae locue y rico na taotao, ya majafot;</p> 
 <p><a name="an_16:23">16:23</a> Ya y ya sasalaguan, jajatsa y atadogña, anae estaba gui sinapet, ya jalie si Abraham na chago, yan si Lasaro gui pechoña.</p> 
 <p><a name="an_16:24">16:24</a> Ya umagang ilegña: Tata Abraham, gaease nu guajo, ya tago si Lasaro, para usupog y puntan calolotña gui janom ya unafresco y jilajo; sa estagüe na masasapetyo güine na mañila.</p> 
 <p><a name="an_16:25">16:25</a> Lao si Abraham ilegña: Laje, jaso na anae lalâlâ jao unresibe todo y manmauleg na güinajamo; taegüenaoja locue si Lasaro jaresibe y manaelaye na güinaja: lao pago, güiya mamagof güine, ya jago masasapet.</p> 
 <p><a name="an_16:26">16:26</a> Ya gui todo estesija; esta mapolo fitme gui entalota un dangculon joyo na chojfe, para todo y manmalago manmalofan güine asta iya jamyo ti ufansiña; ni ufanmalofan y manmalago güenao manmalag iya jamyo.</p> 
 <p><a name="an_16:27">16:27</a> Ayonae ilegña: Pues jutayuyut jao tata, tago güe para y guima tata;</p> 
 <p><a name="an_16:28">16:28</a> Sa guajayo sinco mañelujo lalaje; para usangane sija testimonio; ni noseaja ufanmamaela locue güine gui sinapet na lugat.</p> 
 <p><a name="an_16:29">16:29</a> Lao si Abraham ilegña: Gaegueja si Moises yan y profeta sija, polo ya ujaecungogja.</p> 
 <p><a name="an_16:30">16:30</a> Ya ilegña: Aje, tata Abraham; sa yanguin uno ni y guinin manmatae jumanao para iya sija, ufanmañotsot.</p> 
 <p><a name="an_16:31">16:31</a> Ya ilegña nu güiya: Yanguin ti maecungog si Moises, yan y profeta sija; ti ufanmaosgon achogja uguaja cajulo guinin y manmatae.</p> 
 <p><a name="an_17:1">17:1</a> YA ilegña ni y disipuluña sija: Ti siña ti ufato y escandalo; lao ay, ay ayo y munafato! </p> 
 <p><a name="an_17:2">17:2</a> Maulegña na umagode gui agagaña un alutong, ya umayute gui tase, antes qui uninaquepodong uno güine gui mandiquique sija.</p> 
 <p><a name="an_17:3">17:3</a> Adaje jamyo: Yanguin umisao y chelumo contra jago, reprende: y yanguin mañotsot, asie.</p> 
 <p><a name="an_17:4">17:4</a> Yanguin siete biaje gui un jaane umisao contra jago, ya siete biaje mafato guiya jago, ya ilelegña: Mañotsotyo, un asie.</p> 
 <p><a name="an_17:5">17:5</a> ¶ Ya y apostoles, ilegñija nu y Señot: Aumenta, y jinengguenmame.</p> 
 <p><a name="an_17:6">17:6</a> Ya y Señot ilegña: Yanguin mangaejinenggue jamyo taegüije y granon mostasa, ya mojon ilegmiyo nu este na sicómoro trongcon jayo: Chapag jao güenao, ya unplanta jao gui tase; ya mojon infaninesgueja.</p> 
 <p><a name="an_17:7">17:7</a> Lao jaye guiya jamyo y guaja tentagoña, na manalalado, pat mamamasto quinilo, y yanguin mato guinin y fangualuan, ualog nu güiya; maela enseguidas y fatachong, ya unchocho?</p> 
 <p><a name="an_17:8">17:8</a> Ya ti ualog nu güiya finena: Nalisto y senajo para juchocho, ya undudog jao, ya unsetbeyo asta qui munjayanyo chumocho, yan gumimen: ya despues nae unchocho, ya unguimen?</p> 
 <p><a name="an_17:9">17:9</a> Numae grasias ayo na tentago, sa jafatinas y matagoña? Jinasoco na aje.</p> 
 <p><a name="an_17:10">17:10</a> Taegüineja locue jamyo, yanguin esta inchegüe todo ayo sija y jutago jamyo, ualog: Maninutil jam na tentago; sa ayoja y para y chechomame inchegüe.</p> 
 <p><a name="an_17:11">17:11</a> ¶ Ya susede anae jumanao para Jerusalem, ya malofan gui inanaco Samaria, yan Galilea.</p> 
 <p><a name="an_17:12">17:12</a> Ya anae jumalom gui un songsong, manasoda güije yan dies na taotao na manategtog; ya manojgue desde y chago.</p> 
 <p><a name="an_17:13">17:13</a> Ya jajatsa y inagangñija, ya ilegñija: Jesus, Maestro, gaease nu jame.</p> 
 <p><a name="an_17:14">17:14</a> Ya anae jalie, ilegña nu sija: Janao ya infanue y mamale nu jamyo. Ya susede anae manjajanao, manjuyong mangasgas.</p> 
 <p><a name="an_17:15">17:15</a> Ya y uno guiya sija, anae jalie na jomlo güe, jabira güe tate, ya janaagagang mannae si Yuus minalag.</p> 
 <p><a name="an_17:16">17:16</a> Ya jatomba güe papa gui fion adeng si Jesus, ya janae grasias: este na taotao, Samaritano.</p> 
 <p><a name="an_17:17">17:17</a> Ya manope si Jesus, ilegña: Ada ti dies y mangasgas? ya manmangue y nuebe?</p> 
 <p><a name="an_17:18">17:18</a> Taya masoda tumalo mague para unae si Yuus grasias, na esteja y taotao juyong.</p> 
 <p><a name="an_17:19">17:19</a> Ya ilegña bu güiya: Cajulo ya unjanao; y jinengguemo munajomlo jao.</p> 
 <p><a name="an_17:20">17:20</a> ¶ Ya anae mafaesen ni y Fariseo sija, ngaean nae ufato y raenon Yuus, jaope ilegña: Y raenon Yuus, ti matungo finatoña.</p> 
 <p><a name="an_17:21">17:21</a> Ni ujaalog: Estagüe! pat ayogüe! sa y raenon Yuus, gaegueja gui sumanjalommiyo.</p> 
 <p><a name="an_17:22">17:22</a> ¶ Ya ilegña ni y disipuluña sija: Ufato y jaane sija, na infanmalago na inlie uno gui jaanin y Lajin taotao, ya ti inlie.</p> 
 <p><a name="an_17:23">17:23</a> Ya ujaalog nu jamyo: Estagüe, pat ayogüe; chamiyo tumatitiye, ni indalalaque sija.</p> 
 <p><a name="an_17:24">17:24</a> Sa taegüijeja y lamlam, yan mañila gui un lugat gui papa y langet, ya inina y otro banda gui papa y langet; taegüineja locue y Lajin taotao, gui jaaniña.</p> 
 <p><a name="an_17:25">17:25</a> Lao nesesita na ufamadese finena megae, ya umarechasa ni este na generasion.</p> 
 <p><a name="an_17:26">17:26</a> Sa jaftaemanoja y jaanin Noe, taegüijeja locue y jaanin y Lajin taotao.</p> 
 <p><a name="an_17:27">17:27</a> Mañocho, yan manguimen, yan manasagua, yan manafanasagua, asta ayo na jaane anae jumalom si Noe gui atca, ya mato y dilubio ya manyinilang sija todo.</p> 
 <p><a name="an_17:28">17:28</a> Taegüineja locue jasusede gui jaanin Lot: mañocho, manguimen, manmamajan, manmanbende, manmananom, yan manmanjatsa guma; </p> 
 <p><a name="an_17:29">17:29</a> Lao ayoja na jaane anae jumanao si Lot guiya Sodoma, janauchan guafe, yan asufre guinin y langet, ya manyinilang todo sija.</p> 
 <p><a name="an_17:30">17:30</a> Taegüijeja uguaja güije na jaane yanguin ufamanue y Lajin taotao.</p> 
 <p><a name="an_17:31">17:31</a> Ayo na jaane, ayo y gaegue gui jilo guma ya y güinajaña gaegue gui jalom guma, chaña tumutunog ya uchule; parejoja locue yan y gaegue gui fangualuan, chaña tumatalo tate.</p> 
 <p><a name="an_17:32">17:32</a> Jaso y asaguan Lot.</p> 
 <p><a name="an_17:33">17:33</a> Masquesea jaye y umaliligao na usatba y linâlâña, ufinalingaeguan; ya masquesea jaye y finalingaeguan y <i>liânâlña</i> umasatba.</p> 
 <p><a name="an_17:34">17:34</a> Jusangane jamyo, na ayo na puenge uguaja dos na taotao gui un catre; y uno umacone ya y otro umapolo.</p> 
 <p><a name="an_17:35">17:35</a> Dos na palaoan dumadaña manguleg; y uno umacone, ya y otro umapolo.</p> 
 <p><a name="an_17:36">17:36</a> Dos na taotao ugaegue gui fangualuan; y uno umacone, ya y otro umapolo.</p> 
 <p><a name="an_17:37">17:37</a> Ya manmanope ilegñija nu güiya: Manggue Señot? Ya jaope ilegña: Manoja nae gaegue y tataotao, ayoja nae mandaña y pojaro aguila sija.</p> 
 <p><a name="an_18:1">18:1</a> YA jasangane un acomparasion, na y taotao sija janesesita ufanmanayuyut, ya chañija fanataeanima.</p> 
 <p><a name="an_18:2">18:2</a> Ilelegña: Guaja gui un siuda un jues, na ti maañao as Yuus, ni urespeta ni jaye na taotao:</p> 
 <p><a name="an_18:3">18:3</a> Ya guaja locue güije na siuda un biuda ni y mato guiya güiya ya ilelegña: Areglajam yan y enemigujo.</p> 
 <p><a name="an_18:4">18:4</a> Ya ti malago finena; lao despues ilegña gui sumanjalomña: Achogja ti maañaoyo as Yuus, ni jufanrespeta taotao;</p> 
 <p><a name="an_18:5">18:5</a> Lao pot y jarorobayo este na palaoan, bae juaregla sija, sa noseaja pot y sisigueja mague, uestotbayo.</p> 
 <p><a name="an_18:6">18:6</a> Ya y Señot ilegña: Ecungog jafa y ti tunas na jues ilelegña.</p> 
 <p><a name="an_18:7">18:7</a> Ada ti unalibre si Yuus y inayigña, ni y maaagang güe jaane, yan puenge, ya apmam na jasungon pot sija?</p> 
 <p><a name="an_18:8">18:8</a> Jusangane jamyo, na enseguidas unafanlibre. Lao anae ufato y Lajin taotao, ufañoda jinenggue gui jilo tano?</p> 
 <p><a name="an_18:9">18:9</a> ¶ Ya jasangan este na acomparasion ni ayo sija y umangocon maesa sija na manunas, ya jadespresia y pumalo:</p> 
 <p><a name="an_18:10">18:10</a> Dos na taotao jumanao julo gui templo para ujafanaetae: Y un Fariseo, ya y otro publicano.</p> 
 <p><a name="an_18:11">18:11</a> Y Fariseo tumojgue, ya taegüine tinaetaeña gui sumanjalomña: Junae jao grasias Yuus, sa ti parejoyo yan y pumalo na taotao, ni y manáplacha, yan manábale, ni y este publicano.</p> 
 <p><a name="an_18:12">18:12</a> Umayuyunatyo dos biaje gui semana; mannanaeyo diesmos ni y todo güinajajo.</p> 
 <p><a name="an_18:13">18:13</a> Lao y publicano gaegue na tumotojgue gui chago; ya ti jaguesjatsa y atadogña julo gui langet; lao jaseseco y pechoña, ya ilelegña: Yuus, gaease nu guajo, sa taotao isaoyo.</p> 
 <p><a name="an_18:14">18:14</a> Jusangane jamyo, na, este na taotao jumanao papa y guimaña, ya maasie y isaoña, mas mauleg qui y otro; sa cada uno y minadangculo güe, uninaumitde; ya y munamitde güe, umanadangculo.</p> 
 <p><a name="an_18:15">18:15</a> ¶ Ya maconie guato guiya güiya ni y diquique na famaguonñija, para upacha; ya anae manlinie ni y disipulo sija, manmalalatde.</p> 
 <p><a name="an_18:16">18:16</a> Lao si Jesus jaagang sija, ya ilegña: Polo y diquique na famaguon ya ufanmamaela guiya guajo, ya chamiyo chumochoma; sa iyon este sija y raenon Yuus.</p> 
 <p><a name="an_18:17">18:17</a> Magajet jusangane jamyo, na y ti rumesibe y raenon Yuus taegüije y diquique na patgon, ti ujalom güije.</p> 
 <p><a name="an_18:18">18:18</a> ¶ Ya un taotao na magas, finaesen güe ilelegña: Mauleg na Maestro, jafa jufatinas para juereda y taejinecog na linâlâ?</p> 
 <p><a name="an_18:19">18:19</a> Ya si Jesus ilegña nu güiya: Jafa na ilegmo nu guajo mauleg? taya mauleg na unoja, si Yuus.</p> 
 <p><a name="an_18:20">18:20</a> Utungo y tinago sija: Chamo umábale, Chamo famumuno, Chamo fañañaque, Chamo sumasangan y ti magajet na sinangan, Onra si tatamo, yan nanamo.</p> 
 <p><a name="an_18:21">18:21</a> Ya ilegña: Todo este sija juadaje desde y pinatgonjo.</p> 
 <p><a name="an_18:22">18:22</a> Anae jajungog este sija si Jesus, ilegña nu güiya: Guaja uno fattamo trabia: bende todo y güinajamo, ya unfacae y mamobble, ya uguaja güinajamo gui langet, ya maela dalalagyo.</p> 
 <p><a name="an_18:23">18:23</a> Lao anae jajungog estesija, ninágostriste; sa gosrico güe.</p> 
 <p><a name="an_18:24">18:24</a> Ya anae linie as Jesus, ilegña: Namanminapot ayo sija y mangaegüinaja manjalom gui raenon Yuus!</p> 
 <p><a name="an_18:25">18:25</a> Sa guseña malofan un cameyo gui matan y jaguja, qui ujalom un rico gui raenon Yuus.</p> 
 <p><a name="an_18:26">18:26</a> Ya ayo y jumungog, ilegñija: Jaye nae siña satbo?</p> 
 <p><a name="an_18:27">18:27</a> Ya ilegña: Y güinaja ni y ti mansiña para y taotao sija; mansiña para as Yuus.</p> 
 <p><a name="an_18:28">18:28</a> Ayonae ilegña si Pedro: Estagüeja na indingo y iyonmame, ya indalalag jao.</p> 
 <p><a name="an_18:29">18:29</a> Ya ilegña nu sija: Magajet jusangane jamyo, na taya ni un taotao ni y dumingo guma, pat asagua, pat mañelu, pat mañaena, pat famaguon, pot y raenon Yuus,</p> 
 <p><a name="an_18:30">18:30</a> Ya ti uresibe mas megae pago na tiempo, lao y mamamaela na tiempo, taejinecog na linâlâ.</p> 
 <p><a name="an_18:31">18:31</a> ¶ Ya jacone y dose, ya ilegña nu sija: Estagüe, na manjajanaojit julo Jerusalem, ya todosija y tinigue y profeta sija pot y Lajin taotao, ufanmacumple.</p> 
 <p><a name="an_18:32">18:32</a> Sa nesesita na umaentrega gui taotao juyong, ya umabotlea, yan umafaesegnane, yan umatolae:</p> 
 <p><a name="an_18:33">18:33</a> Ya umasaulag, ya umapuno; ya y mina tres na jaane, ucajulo talo.</p> 
 <p><a name="an_18:34">18:34</a> Lao sija ti jatungo ni uno gui este sija: ya este na sinangan manaatog guiya sija, ya ni ti jatungo jafa sija y masangan.</p> 
 <p><a name="an_18:35">18:35</a> ¶ Ya susede anae esta jijijot Jerico, estaba un taotao bachet gui oriyan chalan na matatachong, ya umógagao:</p> 
 <p><a name="an_18:36">18:36</a> Ya anae jajungog y linajyan taotao na manmalolofan, mamaesen jafa ayo.</p> 
 <p><a name="an_18:37">18:37</a> Ya masangane güe, na si Jesus Nasareno malolofan.</p> 
 <p><a name="an_18:38">18:38</a> Ya umagang ilelegña: Jesus, jago ni y Lajin David, gaease nu guajo.</p> 
 <p><a name="an_18:39">18:39</a> Ya machoma ni y manmofona para ufamatquilo: lao mas umagang megae: Jago ni y Lajin David, gaease nu guajo.</p> 
 <p><a name="an_18:40">18:40</a> Ya tumojgue si Jesus, ya manago na umaconie guato guiya güiya: ya anae esta jijijot, finaesen:</p> 
 <p><a name="an_18:41">18:41</a> Jafa malagomo jufatinas guiya jago? Ya güiya ilegña: Señot, para jufanlie.</p> 
 <p><a name="an_18:42">18:42</a> Ya ilegña si Jesus nu güiya: Fanlie: y jinengguemo unsinatba.</p> 
 <p><a name="an_18:43">18:43</a> Ya enseguidas jaresibe y liniiña, ya jadalalag güe, yan janamalag si Yuus; yan todo y taotao sija, anae malie, maalaba si Yuus.</p> 
 <p><a name="an_19:1">19:1</a> YA jumalom si Jesus, ya malofan inanaco Jerico.</p> 
 <p><a name="an_19:2">19:2</a> Ya, estagüe, güije un taotao na y naanña si Saqueo, magas y publicano, na rico güe.</p> 
 <p><a name="an_19:3">19:3</a> Ya jaquequeliija jaye si Jesus; lao ti siña, pot y linajyan taotao, yan pot y etigo güe.</p> 
 <p><a name="an_19:4">19:4</a> Ya malago mona, ya umeculo gui trongcon sicomoro para ulie: sa nesesita na ufapos güije.</p> 
 <p><a name="an_19:5">19:5</a> Ya anae mato si Jesus güije na lugat, manatan julo, ya ilegña nu güiya: Saqueo, tunog lasajyao, sa pago na, jaane nesesita na jusaga gui guimamo.</p> 
 <p><a name="an_19:6">19:6</a> Ya sumajyao papa, ya jaresibe güe yan y minagofña.</p> 
 <p><a name="an_19:7">19:7</a> Ya anae malie este, todos mangonggong, ilegñija: Mapos, para usaga gui isao na taotao.</p> 
 <p><a name="an_19:8">19:8</a> Ya si Saqueo tumojgue ya ilegña ni y Señot: Estagüe, Señot, y lamita gui güinajajo junae y mamobble sija; ya yanguin guaja chinelejo pot finababa bae junae cuatro talo.</p> 
 <p><a name="an_19:9">19:9</a> Ya ilegña si Jesus nu güiya: Pago na jaane mato y satbasion güine na guma; sa güiya locue Lajin Abraham.</p> 
 <p><a name="an_19:10">19:10</a> Sa y Lajin taotao mato para ualigao, yan usatba y manmalingo.</p> 
 <p><a name="an_19:11">19:11</a> ¶ Ya mientras majujungog este sija, jaaumenta ya jasangan un acomparasion, sa pot y esta jijijot Jerusalem, yan pot y jinasonñija na enseguidas ufato y raenon Yuus.</p> 
 <p><a name="an_19:12">19:12</a> Pot este na ilegña: Un taotao na magas, jumanao para y chago na tano para uresibe y raeno, yan para utaloja guato.</p> 
 <p><a name="an_19:13">19:13</a> Ya jaagang y dies na tentagoña, ya jaentrega dies na minan moneda, ya ilegña nu sija: Nafangagana asta qui ufato.</p> 
 <p><a name="an_19:14">19:14</a> Lao y taotaoña gui güije na tano machatlie güe, ya manmanago un compañia guato guiya güiya, ilegñija: Mungajam na ufangobietna este na taotao gui jilo mame.</p> 
 <p><a name="an_19:15">19:15</a> Ya susede anae esta jaresibe y raeno, tumalo guato, ya manago na ufanmaagange y tentago sija ni y janae ni y salape, para utungo cuanto cada uno güinanaña.</p> 
 <p><a name="an_19:16">19:16</a> Ya anae mato y finenana, ilegña: Señot, y minamo mangana dies na mina mas.</p> 
 <p><a name="an_19:17">19:17</a> Ya ilegña nu güiya: Mauleg na finatinasmo, mauleg jao na tentago. Pot y tunas jao gui didide, guaja ninasiñamo gui jilo y dies na siuda.</p> 
 <p><a name="an_19:18">19:18</a> Ya anae mato y mina dos, ilegña: Señot, y minamo mangana sinco na mina.</p> 
 <p><a name="an_19:19">19:19</a> Ya locue ilegña nu güiya: Jago gui jilo sinco na siuda.</p> 
 <p><a name="an_19:20">19:20</a> Ya mato y otro ilegña: Señot, estagüe y minamo na juadaje ya jupolo gui jalom y setbiyetas:</p> 
 <p><a name="an_19:21">19:21</a> Sa maañaoyo nu jago, sa recto jao na taotao: unchuchule y ti unpolo, ya uncococo y ti untanom.</p> 
 <p><a name="an_19:22">19:22</a> Ya ilegña nu güiya: Taelaye jao na tentago, y guinin y pachotmo nae jujusga jao. Untungoja na recto yo na taotao, juchuchuleja y ti jupolo, ya jucococoja y ti jutanme:</p> 
 <p><a name="an_19:23">19:23</a> Jafa na ti unpolo y salapejo gui banco; sa para yanguin matoyo jugagao yan y ganansia?</p> 
 <p><a name="an_19:24">19:24</a> Ya ilegña nu ayo sija y manotojgue gui oriya: Nasuja guiya güiya y minan moneda ya umanae ayo y guaja dies na mina.</p> 
 <p><a name="an_19:25">19:25</a> Ya ilegñija nu güiya: Señot, guajaja güe dies na mina.</p> 
 <p><a name="an_19:26">19:26</a> Sa jusangane jamyo, na masqueseaja jaye y guaja iyoña, umanae; lao y taya iyoña, achogja y guajaña umanasuja guiya guiya.</p> 
 <p><a name="an_19:27">19:27</a> Lao aya sija y enemigujo, ni y ti manmalago na jufangobietna gui jiloñija, cone mague, ya ufanmadegüeya gui menajo.</p> 
 <p><a name="an_19:28">19:28</a> ¶ Ya anae munjayan jasangan este, malag y sumanmena, ya cajulo Jerusalem.</p> 
 <p><a name="an_19:29">19:29</a> ¶ Ya susede anae esta jijot Betfage, yan Betania, gui egso ni y mafanaan ogso Olibo, jatago dos gui disipuluña,</p> 
 <p><a name="an_19:30">19:30</a> Ilegña: Janao fanmalag esta mona y sengsong; ya an manjalom jamyo güije, inseda un patgon bulico na magogode, na taya ni un taotao tumachojnge: pula ya inquene mague.</p> 
 <p><a name="an_19:31">19:31</a> Ya yanguin jaye na taotao fumaesen jamyo: Jafa miña inpila? Sangane taegüine: Sa janesesita y Señot.</p> 
 <p><a name="an_19:32">19:32</a> Ya manjanao ayo sija y manmatago, ya jasoda jaftaemano y mansinangane sija.</p> 
 <p><a name="an_19:33">19:33</a> Ya anae mapupula y patgon bulico, ilegña y gaega nu sija: Jafa muna inpípila y patgon bulico.</p> 
 <p><a name="an_19:34">19:34</a> Ya ilegñija: Janesesita y Señot.</p> 
 <p><a name="an_19:35">19:35</a> Ya macone guato gui as Jesus: ya japolo y magagoñija gui jilo y patgon bulico, ya manmaudae si Jesus,</p> 
 <p><a name="an_19:36">19:36</a> Ya anae jumajanao, jababa y magagoñija gui chalan.</p> 
 <p><a name="an_19:37">19:37</a> Ya anae esta jijijot, esta tumutunog gui egso Olibo, todo y manadan disipulo matutujon manmagof ya maalaba si Yuus, yan dangculo inagang, pot y liniiñija todo ni y finatinas namanman.</p> 
 <p><a name="an_19:38">19:38</a> Ylegñija: Dichoso y Ray ni y mato pot y naan y Señot: pas gui langet, yan minalag guiya jululo.</p> 
 <p><a name="an_19:39">19:39</a> Ya palo gui Fariseo sija, manestaba gui entalo y linajyan taotao ilegñija nu güiya: Maestro, reprende y disipulumo sija.</p> 
 <p><a name="an_19:40">19:40</a> Ya manope ilegña: Jusangane jamyo, na yanguin manmamatquilo este sija, y acho enseguidas ufanagang.</p> 
 <p><a name="an_19:41">19:41</a> ¶ Ya anae esta jijot, ya jalile y siuda, ninacasao pot güiya.</p> 
 <p><a name="an_19:42">19:42</a> Ylegña: Yanguin untungo, pago gui jaanimo, jagoja, y güinaja ni y iyon y pas! lao pago esta maatogüe y atadogmo.</p> 
 <p><a name="an_19:43">19:43</a> Sa ufanmato jaane guiya jago, na y enemigumo sija utanmancolat oda gui oriyamo, ya unmaoriyaye, ya unmaadaje cada banda,</p> 
 <p><a name="an_19:44">19:44</a> Ya umayute papa gui jilo oda yan y famaguonmo ni y mangaegue gui sumanjalommo; ya ti unmapoluye un acho gui jilo y otro; sa ti untungo y tiempon y mabisitamo.</p> 
 <p><a name="an_19:45">19:45</a> ¶ Ya jumalom gui templo, ya jatutujon yumute juyong todo ayo sija y manmanbebende güije;</p> 
 <p><a name="an_19:46">19:46</a> Ya ilegña nu sija: Esta matugue: Y gumajo, uguma manaetae; lao jamyo infaliyang saque.</p> 
 <p><a name="an_19:47">19:47</a> ¶ Ya mamanagüe gui templo cada jaane. Lao y magas mamale sija, yan y escriba, yan y manmagas y taotao sija, maaliligao para umaqueyulang.</p> 
 <p><a name="an_19:48">19:48</a> Ya ti jajulat sumoda jafa ujachogüe: sa todo y taotao gumeguesecungog güe.</p> 
 <p><a name="an_20:1">20:1</a> YA susede uno gui güije sija na jaane, anae jafananagüe y taotao sija gui templo, ya japredidica y ibangelio; manmato guiya güiya y magas mamale, yan y escriba, yan y manamco sija;</p> 
 <p><a name="an_20:2">20:2</a> Ya macuentuse, ilegñija nu güiya: Sangane jam, jafa na ninasiña na unfatitinas este sija na güinaja? Pat jaye numae jao ni este na ninasiña?</p> 
 <p><a name="an_20:3">20:3</a> Ya manope si Jesus, ilegña nu sija: Jufaesen locue jamyo un finaesen, ya sanganeyo;</p> 
 <p><a name="an_20:4">20:4</a> Y tagpangen Juan, guinin y langet, pat guinin y taotao sija?</p> 
 <p><a name="an_20:5">20:5</a> Ya sija, jajaso gui sumanjalomñija, ilegñija: Yanguin ilegmame: Guinin y langet; ualog, jafa nae na ti injenggue güe?</p> 
 <p><a name="an_20:6">20:6</a> Lao yanguin ilegmame: Guinin y taotao sija; infanmamagas nu y acho ni y taotao, sa pineloñija na profeta si Juan.</p> 
 <p><a name="an_20:7">20:7</a> Ya manmanope na ti jatungo guine mano.</p> 
 <p><a name="an_20:8">20:8</a> Ayonae ilegña si Jesus nu sija: Ni guajo locue ti jusangane jamyo, jafa na ninasiña na jufatitinas este sija na güinaja.</p> 
 <p><a name="an_20:9">20:9</a> ¶ Ya jatutujon sumangane sija ni este na acomparasion; Un taotao, manplanta un fangualuan ubas, ya japoluye ni manfáfachocho, ya jumanao para y chago na tano, apmam na tiempo.</p> 
 <p><a name="an_20:10">20:10</a> Ya y tiempon mangoco, jatago un tentago para y manmachóchocho, para umanae ni y tinegcha y gualo; lao masaulag ni y manmachóchocho, ya manajanao taesinajguan.</p> 
 <p><a name="an_20:11">20:11</a> Ya jatago talo y otro tentago: ya masaulag locue talo, ya manamamajlao, ya manajanao taesinajguan.</p> 
 <p><a name="an_20:12">20:12</a> Ya jatalo tumago y mina tres na tentago: ya manaerida, ya mayute juyong.</p> 
 <p><a name="an_20:13">20:13</a> Ayonae ilegña y señot y fangualuan: Jafa jufatinas? Bae jutago y guefyajo na lajijo, sa buente ufangaerespeto nu güiya.</p> 
 <p><a name="an_20:14">20:14</a> Lao anae malie ni y manmachóchocho, manasangane ilegñija: Estagüe y heredero; nije tapuno, ya usaga y inereda guiya jita.</p> 
 <p><a name="an_20:15">20:15</a> Ya mayute juyong gui jiyong y fangualuan, ya mapuno. Jafa pago ufatinas y señot y fangualuan nu sija?</p> 
 <p><a name="an_20:16">20:16</a> Ufato, ya uyulang este sija y manmachóchocho, ya ufannae otro ni y fangualuan. Ya anae majungog ayo, ilegñija: Munga este.</p> 
 <p><a name="an_20:17">20:17</a> Lao jaatan sija ya ilegña: Jafa nae este y esta matugue: Y acho ni y jarechasa y manmamatitinas y guima, esteja mapolo cuentan ulo gui esquina?</p> 
 <p><a name="an_20:18">20:18</a> Jayeja y pedong gui jilo ayo na acho, umayamag pedasitos; lao jayeja y jinegse, ufinapetbos.</p> 
 <p><a name="an_20:19">20:19</a> ¶ Ya y magas mamale, yan y escriba sija, maaliligao para umaqueguot güije na ora; lao manmaañao nu y taotao sija, sa matungoja na jasangan este na acomparasion, contra sija.</p> 
 <p><a name="an_20:20">20:20</a> Ya mapupulanja yan manmanago na umaespipia, para ujafaquemanunas sija na taotao, ya uquefanmañule ni y sinanganña, ya umaqueentrega güe gui inaregla yan ninasiñan y gobietno.</p> 
 <p><a name="an_20:21">20:21</a> Ya mafaesen güe, ilegñija: Maestro, intingo na unsasangan yan mamananagüe jao tunas, ya ti numanasajnge jao taotao, lao mamananagüe jao ni y magajet na chalan Yuus.</p> 
 <p><a name="an_20:22">20:22</a> Tunas na infanmanaejam si Sesat tributo, pat aje?</p> 
 <p><a name="an_20:23">20:23</a> Lao jatungoja y mañañija, ya ilegña nu sija:</p> 
 <p><a name="an_20:24">20:24</a> Fanueyo nu y salape. Jaye gaeimagen este yan este na tinigue? Ya manmanope ilegñija: Iyon Sesat.</p> 
 <p><a name="an_20:25">20:25</a> Ya ilegña nu sija: Nae si Sesat ni y iyon Sesat, ya innae si Yuus nu y iyon Yuus.</p> 
 <p><a name="an_20:26">20:26</a> Ya ti siña maguot pot y sinanganña gui menan y taotao sija; ya ninafanmanman ni y inepeña ya manmamatquilo.</p> 
 <p><a name="an_20:27">20:27</a> ¶ Ya manmato guiya güiya Saduseo sija, ni y sumangan na taya quinajulon manmatae; ya mafaesen güe,</p> 
 <p><a name="an_20:28">20:28</a> Ylegñija: Maestro, si Moises jatuguiejam, na yanguin dos chumelo na laje, ya y uno guaja asaguaña, ya matae taya patgonña; ayo y cheluña uniasagua y palaoan, ya unacajulo semiya gui cheluña.</p> 
 <p><a name="an_20:29">20:29</a> Ya guaja siete na lalaje na mañelu: ya y finenana umasagua, ya matae taya patgonña.</p> 
 <p><a name="an_20:30">20:30</a> Ya <i>inasagua y palaoan</i> ni y miná dos;</p> 
 <p><a name="an_20:31">20:31</a> Ya inasagua talo ni y miná tres; yan taegüenaoja locue todo y siete manmatae ya taya famaguonñija.</p> 
 <p><a name="an_20:32">20:32</a> Ya y palaoan uttimo matae locue.</p> 
 <p><a name="an_20:33">20:33</a> Ya y quinajulon manmatae, jaye gaeasagua y palaoan? sa inasagua todo ni y siete.</p> 
 <p><a name="an_20:34">20:34</a> Ya si Jesus ilegña nu sija: Y famaguon este na tiempo manásagua yan manafanásagua:</p> 
 <p><a name="an_20:35">20:35</a> Lao ayo sija y ufanmanmerese güije na tiempo, yan y quinajulon manmatae, ni ufanasagua, ni umanafanasagua:</p> 
 <p><a name="an_20:36">20:36</a> Ni ti siña manmatae talo: sa manparejoja yan y angjet sija; yan manfamaguon Yuus, sa manfamaguon y quinajulon. manmatae.</p> 
 <p><a name="an_20:37">20:37</a> Ya pot y manmatae ni umanafangajulo, asta si Moises mamanue gui finajalomtano, anae jafanaan y Señot, Yuus Abraham yan Yuus Ysaac yan Yuus Jacob.</p> 
 <p><a name="an_20:38">20:38</a> Sa ti güiya Yuus manmatae, na manlâlâ: sa todosija manlala guiya güiya.</p> 
 <p><a name="an_20:39">20:39</a> Ya manmanope palo gui escriba sija ilegñija: Maestro, mauleg sinanganmo.</p> 
 <p><a name="an_20:40">20:40</a> Ya desde ayo, ti matatnga mafaesen güe talo jafa.</p> 
 <p><a name="an_20:41">20:41</a> ¶ Ya ilegña nu sija: Jafa na ilegñija na si Cristo lajin David?</p> 
 <p><a name="an_20:42">20:42</a> Ya güiyaja si David umalog gui leblon y Salmos: Y Señot ilegña ni y Señotjo, Fatáchong gui agapa na canaejo,</p> 
 <p><a name="an_20:43">20:43</a> Asta qui jupolo y enemigumo sija para fañajangan y adengmo.</p> 
 <p><a name="an_20:44">20:44</a> Enao muna si David finanaan güe Señot, ya jaftaemano mina ulajiña?</p> 
 <p><a name="an_20:45">20:45</a> ¶ Ya majujungogja ni y taotao sija, anae ilegña ni y disipuluña:</p> 
 <p><a name="an_20:46">20:46</a> Adaje jamyo ni y escriba sija, sa yanñija manmamocat yan y anaco na magago, yan yanñija manmasaluda gui plasa, yan y finénana na tachong gui sinagoga sija; yan y finénana na saga gui guipot;</p> 
 <p><a name="an_20:47">20:47</a> Yan jalachae y guima y biuda sija, yan manmamanunue ni y anaco tinaetaeñija pot taya; estesija ujaresibe mandangculo na sinentensia.</p> 
 <p><a name="an_21:1">21:1</a> YA anae manatan julo, jalie y manrico na taotao sija, na jayuyute jalom y ninaenñija gui cajon salape.</p> 
 <p><a name="an_21:2">21:2</a> Ya jalie locue un pobble na biuda, na manyute jalom güije dos coble.</p> 
 <p><a name="an_21:3">21:3</a> Ya ilegña: Jusangane jamyo ni y magajet. Este y pebble na biuda, manyute jalom mas qui todo sija:</p> 
 <p><a name="an_21:4">21:4</a> Sa todo estesija, y sebblanñijaja manmayute jalom minaeñija: lao este yan y pinebbleña, jayute todo jalom y güinajaña.</p> 
 <p><a name="an_21:5">21:5</a> ¶ Yan pot y manguecuentos palo pot y templo, ni y maadotna manbonito na acho sija yan ninae sija, ilegña:</p> 
 <p><a name="an_21:6">21:6</a> Este sija na güinaja y inlie, estagüe, ufanmato jaane sija, na taya usobbla güine un acho gui jilo y otro, na ti umayute papa.</p> 
 <p><a name="an_21:7">21:7</a> ¶ Ya mafaesen güe, ilegñija: Maestro, ngaean nae ujuyong estesija? yan jafa na señat uguaja, yanguin jijot para ufanmato este sija na güinaja?</p> 
 <p><a name="an_21:8">21:8</a> Ayonae ilegña: Guesadaje jamyo ya chamiyo fanmafabábaba: sa megae ufanmato pot y naanjo, ya ujaalog: Güiya yo ya y tiempo esta jijijot; chamiyo dumalálalaque sija. </p> 
 <p><a name="an_21:9">21:9</a> Lao yanguin injingog y guera sija, yan y atboroto, chamiyo faninespápanta: sa nesesita ufanmato este sija finena; lao y uttimo ti enseguidas.</p> 
 <p><a name="an_21:10">21:10</a> ¶ Ayo nae ilegña nu sija: Y nasion sija ufangajulo contra y nasion, ya y raeno contra raeno:</p> 
 <p><a name="an_21:11">21:11</a> Ya uguaja dangculon linao, ya y cada lugat ñinalang yan peste; yan uguaja minaañao sija, yan mandangculo na señat guinin y langet.</p> 
 <p><a name="an_21:12">21:12</a> Lao antes di todo este sija, ujapolo y canaeñija gui jilomiyo, ya infanmapetsigue, yan infanmaentrega gui sinagoga sija, yan y catset, yan infanmacone guato gui ray sija, yan y manmagas pot y naanjo.</p> 
 <p><a name="an_21:13">21:13</a> Ya ujuyong este guiya jamyo para testimonio.</p> 
 <p><a name="an_21:14">21:14</a> Polo gui corason miyo, na chamiyo jumajaso finena jafa para inepe:</p> 
 <p><a name="an_21:15">21:15</a> Sa guajo junae jamyo pachot yan tiningo, ni todo y enimigunmiyo ti siña macontra ni umachaba.</p> 
 <p><a name="an_21:16">21:16</a> Ya infanenentrega ni y mañaenanmiyo, yan y mañelunmiyo, yan y parientesmiyo, yan y amigonmiyo; yan guaja guiya jamyo umanamapuno.</p> 
 <p><a name="an_21:17">21:17</a> Ya infanmachatlie ni todo y taotao pot y naanjo.</p> 
 <p><a name="an_21:18">21:18</a> Lao ni uno gui gaponulonmiyo ufalingo.</p> 
 <p><a name="an_21:19">21:19</a> Ya y manpasensianmiyo nae, inganaye y antenmiyo.</p> 
 <p><a name="an_21:20">21:20</a> Ya anae inlie Jerusalem, na esta ineriyaye ni y sendalo sija, intingoja na esta jijijot y mayulangña.</p> 
 <p><a name="an_21:21">21:21</a> Ya ayonae y mangaegue guiya Judea, ufanmalago para y egso sija; ya ayo sija y mangaegue gui entaloña ufanjuyong; ya y mangaegue gui fangualuan, chañija fanjajalom güije.</p> 
 <p><a name="an_21:22">21:22</a> Sa este sija y jaanin inemog, sa para umacumple todo y güinaja ni y esta manmatugue.</p> 
 <p><a name="an_21:23">21:23</a> Lao mannamaase ayo sija y manmapotgue, yan y mannanasusu güije sija na jaane! sa uguaja dangculon chinatsaga gui jilo tano, yan binibo gui jilo este taotao sija.</p> 
 <p><a name="an_21:24">21:24</a> Ya ufamodong gui jilo y filon y espada, ya ufanmacone preso gui todo y nasion: ya Jerusalem umagacha papa ni y Gentiles, asta qui umacumple y tiempon y Gentiles.</p> 
 <p><a name="an_21:25">21:25</a> ¶ Ya uguaja señat sija gui atdao yan y pilan, yan y pution sija; yan chinatsagan nasion sija gui jilo tano pot y guinadon pangpang y tase yan y napo.</p> 
 <p><a name="an_21:26">21:26</a> Manlalalango y taotao sija, pot y manmaañaoñija, yan pot y ninanangga ni ayo sija y manmamamaela para y tano: sa manmayengyong y ninasiñan y langet sija.</p> 
 <p><a name="an_21:27">21:27</a> Ya ayonae ujalie y Lajin taotao na mamamaela gui y mapagajes yan y ninasiña yan y dangculon minalag.</p> 
 <p><a name="an_21:28">21:28</a> Ya anae esta jatutujon sumesede este sija, ayonae infanalag jilo, ya injatsa julo y ilunmiyo; sa esta jijijot y para inmanafanlibre.</p> 
 <p><a name="an_21:29">21:29</a> ¶ Ya jasangane sija un acomparasion, ilegña: Atanja y trongcon igos, yan todo y trongcon jayo sija.</p> 
 <p><a name="an_21:30">21:30</a> Yanguin esta manmañúñuso, inlie ya intingoja maesa jamyo na esta jijijot y verano.</p> 
 <p><a name="an_21:31">21:31</a> Taegüenaoja locue jamyo yanguin inlie esta sija na masusede, tingo na esta jijijot y raenon Yuus.</p> 
 <p><a name="an_21:32">21:32</a> Magajet jusangane jamyo: Ti ufapos este na generasion, asta qui todo sija manmacumple.</p> 
 <p><a name="an_21:33">21:33</a> Y langet yan y tano ufanmalofan, lao y finojo ti ufalofan.</p> 
 <p><a name="an_21:34">21:34</a> ¶ Ya inguesadaje jamyo na ufanbula y corasonmiyo ni y pinadog mañocho yan inelacho, yan y inadajen este na linâlâ, ya ufato guiya jamyo ayo na jaane derepente,</p> 
 <p><a name="an_21:35">21:35</a> Taegüijeja y laso: sa taegüijeja ufinatoña gui jilo todo sija y mañasaga gui jilo tano.</p> 
 <p><a name="an_21:36">21:36</a> Enaomina fanbela todo tiempo, ya infanmanaetae, ya para infansiña manescapa ni todo estesija y ni ufanmato, yan para infanojgue gui menan y Lajin taotao.</p> 
 <p><a name="an_21:37">21:37</a> ¶ Ya mamananagüe cada jaane gui templo; yan cada puenge jumajanao, ya sumasaga gui un ogso na mafanaan ogso Olibo.</p> 
 <p><a name="an_21:38">21:38</a> Ya todo y taotao sija manmafato gui templo, taftaf gui egaan, para umaecungog güe.</p> 
 <p><a name="an_22:1">22:1</a> AYO nae estaba jijijot y jaanin y guipot y pan ni taelibadura, ni mafanaan pascua.</p> 
 <p><a name="an_22:2">22:2</a> Ya y magas mamale yan y escriba sija maaliligao jaftaemano para umapuno güe; lao manmaañao ni y taotaosija.</p> 
 <p><a name="an_22:3">22:3</a> ¶ Ya jumalom si Satanas gui as Judas y apeyiduña Iscariote, uno gui numerou y dose.</p> 
 <p><a name="an_22:4">22:4</a> Ya maposgüe, ya manguentos yan y magas mamale, yan y manmagas, jafataemano para uinentrega guiya sija.</p> 
 <p><a name="an_22:5">22:5</a> Ya ninafanmagof, ya matratos na umanae salape.</p> 
 <p><a name="an_22:6">22:6</a> Ya manpromete ya jaaliligao lugat para uqueentrega guiya sija, yanguin manaegüe y linajyan taotao.</p> 
 <p><a name="an_22:7">22:7</a> ¶ Ya mato y jaanin y taelibadura na pan, anae nesesita umaofrese y pascua.</p> 
 <p><a name="an_22:8">22:8</a> Ya jatago si Pedro yan Juan, ilegña: Janao ya innalisto y pascua para jita, para utafañocho.</p> 
 <p><a name="an_22:9">22:9</a> Ya sija ilegñija nu güiya: Mano malagomo nae innalisto?</p> 
 <p><a name="an_22:10">22:10</a> Ya ilegña nu sija: Estagüe, anae manjalom jamyo gui siuda, infanasoda güije yan un taotao, na mañuñule un jarran janom; dalalaque güe jalom mano na guma nae jumalom.</p> 
 <p><a name="an_22:11">22:11</a> Ya inalog ni y gaéguima: Y Maestro ilegña nu jago: Manggue y aposento anae para juchocho gui pascua yan y disipulujo sija?</p> 
 <p><a name="an_22:12">22:12</a> Ya infanfinanue ni y dangculo na aposento gui sanjilo todo cabales: ayonae innalisto.</p> 
 <p><a name="an_22:13">22:13</a> Ya manjanao ya masoda jaftaemano y mansinangane sija; ya manalisto para y pascua.</p> 
 <p><a name="an_22:14">22:14</a> ¶ Ya anae mato y ora, matachong papa mañija yan y dose na apostoles.</p> 
 <p><a name="an_22:15">22:15</a> Ya ilegña nu sija: Jagasja juguefdesea na utafañocho guine na pascua antes di jufamadese:</p> 
 <p><a name="an_22:16">22:16</a> Sa jusangane jamyo: Ti juchocho mas, asta qui macumple gui raenon Yuus.</p> 
 <p><a name="an_22:17">22:17</a> Ya juresibe y copa ya janae grasia, ya ilegña: Chule este, ya infanafacae entre jamyo:</p> 
 <p><a name="an_22:18">22:18</a> Sa jusangane jamyo na ti juguimen otro biaje ni y tinegcha ubas, asta qui ufato y raenon Yuus.</p> 
 <p><a name="an_22:19">22:19</a> Ya jachule y pan, ya anae janae grasia, jaipe, ya janae sija, ilegña: Este y tataotaojo, ni y manmanae jamyo: fatitinas este para injajasoyo.</p> 
 <p><a name="an_22:20">22:20</a> Taegüijeja locue y copa, anae munjayan mañena ilegña: Este na copa y nuebo na trato gui jâgâjo, ni y machuda pot jamyo.</p> 
 <p><a name="an_22:21">22:21</a> Lao estagüeja y canae y umentregayo na jumajame gui lamasa.</p> 
 <p><a name="an_22:22">22:22</a> Ya magajet na y Lajin taotao ujanao, ni y esta manfagpo, lao ay ay ayo na taotao uinentrega!</p> 
 <p><a name="an_22:23">22:23</a> Ya jatutujon manafaesen entre sija, jae guiya sija ufinatinas este.</p> 
 <p><a name="an_22:24">22:24</a> ¶ Ya guaja locue inaguaguat guiya sija, jaye umasdangculo.</p> 
 <p><a name="an_22:25">22:25</a> Ya ilegña nu sija: Y ray y Gentiles, jafatitinas minagas gui jiloñija; ya ayo y fumatitinas ninasiña gui jiloñija, manmafanaan manmauleg na taotao.</p> 
 <p><a name="an_22:26">22:26</a> Lao ti infanaegüenao: sa jaye y mas dangculo guiya jamyo, ufamataegüije y mas diquique; ya y magas, ufamataegüije y mañeñetbe.</p> 
 <p><a name="an_22:27">22:27</a> Sa cao dangculoña, ayo y matatachong chumocho, pat ayo y mañeñetbe? ti ayo y matachong chumocho; lao guajo gaegue gui entalonmiyo taegüije ayo y mañeñetbe.</p> 
 <p><a name="an_22:28">22:28</a> Jamyo ayo sija y sumisigueja mangachongjo gui tentasionjo.</p> 
 <p><a name="an_22:29">22:29</a> Ya juaregla un raeno para jamyo, taegüije y as Tata ni y jaaregla y raeno para guajo.</p> 
 <p><a name="an_22:30">22:30</a> Para infañocho yan infanguimen, gui lamasajo gui raenoco; ya infanmatachong gui trono sija ya injisga y dose na tribo guiya Israel.</p> 
 <p><a name="an_22:31">22:31</a> Simon, Simon, estagüe, si Satanas, na malago nu jago para unquinila gui coladot taegüije y trigo;</p> 
 <p><a name="an_22:32">22:32</a> Lao guajo tayuyute jao, para chaña fafatta y jinengguemo: ya yanguin umabira jao, nafanfitme y mañelumo.</p> 
 <p><a name="an_22:33">22:33</a> Ya ilegña nu güiya: Señot, estayo listo para judalalag jao para y catset yan para y finatae.</p> 
 <p><a name="an_22:34">22:34</a> Ya ilegña: Jusangane jao Pedro, na ti uoo y gayo pago na jaane, antes di undagueyo tres biaje na guinin untungoyo.</p> 
 <p><a name="an_22:35">22:35</a> ¶ Ya ilegña nu sija: Anae jutago jamyo sin botsa, yan sin maleta, yan sin sapatos, guaja fattanmiyo? Ya ilegñija: Taya.</p> 
 <p><a name="an_22:36">22:36</a> Ayonae ilegña nu sija: Lao pago, y gaebotsa, uchuleja, yan taegüenaoja locue y maleta: ya jaye y taya espadaña, ubende y magaguña ya ufamajan uno.</p> 
 <p><a name="an_22:37">22:37</a> Sa jusangane jamyo, na este y esta matugue, nesesita na umacumple guiya guajo: Ya matufong gui entalo y manaelaye sija: sa y güinaja sija pot guajo, umanafanfagpo.</p> 
 <p><a name="an_22:38">22:38</a> Ya ilegñija: Señot, estagüeja dos na espada. Ya ilegña nu sija: Esta najong.</p> 
 <p><a name="an_22:39">22:39</a> Ya jumuyong, ya mapos, taegüijeja y costumbreña, para y egso Olibo; ya matatiye locue ni y disipuluña.</p> 
 <p><a name="an_22:40">22:40</a> Ya anae mato gui lugat, ilegña nu sija: Fanmanaetae, ya chamiyo fanjajalom gui tentasion.</p> 
 <p><a name="an_22:41">22:41</a> Ya sumuja guiya sija, gui un inagüit acho; ya dumimo, ya manaetae,</p> 
 <p><a name="an_22:42">22:42</a> Ylegña: Tata, yanguin malago jao, nasuja guiya guajo este y copa: lao munga mafatinas y malagojo, lao y malagomo.</p> 
 <p><a name="an_22:43">22:43</a> Ya finatoigüe güije un angjet guinin y langet, ya ninametgot.</p> 
 <p><a name="an_22:44">22:44</a> Ya anae estaba umagoninias, mas fejman manaetae: ya y masajalomña taegüije y mandangculo na gotan jâgâ, mamopodong papa gui eda.</p> 
 <p><a name="an_22:45">22:45</a> Ya anae cajulo guinin manaetae, ya mato gui disipuluña, jasoda na manmamaego sa mantriste,</p> 
 <p><a name="an_22:46">22:46</a> Ya ilegña nu sija: Jafa na manmamaego jamyo? fangajulo ya infanmanaetae, sa noseaja infanjalom gui tentasion.</p> 
 <p><a name="an_22:47">22:47</a> ¶ Ya mientras cumuecuentos, estagüe un manadan taotao, yan ayo y mafanaan si Judas, uno gui dose, na mafona gui menanñija, ya jumijijot gui as Jesus para uchico.</p> 
 <p><a name="an_22:48">22:48</a> Lao si Jesus ilegña nu güiya: Judas, pot un chicoja na unentrega y Lajin taotao?</p> 
 <p><a name="an_22:49">22:49</a> Ya anae malie, ni ayo sija y mangaegue gui oriyaña, jafa ujuyong, ilegñija: Señot, intaga ni y espada?</p> 
 <p><a name="an_22:50">22:50</a> Ya uno guiya sija jataga y tentago y magas mamale, ya jautut y agapa na talangaña.</p> 
 <p><a name="an_22:51">22:51</a> Ya manope si Jesus ilegña: Polo este esta. Ya japacha y talangaña, ya janamagong.</p> 
 <p><a name="an_22:52">22:52</a> Ayonae ilegña si Jesus ni y magas mamale, yan y capitan sija gui templo, yan y manamco sija ni y manmato guiya güiya: Manmato jamyo yan espada yan galute, taegüije y contra y saque?</p> 
 <p><a name="an_22:53">22:53</a> Anae estaba manjijitaja cada jaane gui templo, taya nae inestira y canaenmiyo contra guajo: lao este oranmiyo, yan y ninasiñan jinemjom.</p> 
 <p><a name="an_22:54">22:54</a> Ya maguot güe ya macone guato gui guima y magas mamale. Ya tinatitiyeja as Pedro lachago.</p> 
 <p><a name="an_22:55">22:55</a> Ya anae munjayan matotne y guafe gui talo gui patio, ya mandaña manmatachong, matachong si Pedro gui entaloñija.</p> 
 <p><a name="an_22:56">22:56</a> Ya linie ni un criada anae matachong gui ininan guafe, ya guinesatangüe, ya ilegña: Este locue na taotao manisija.</p> 
 <p><a name="an_22:57">22:57</a> Ya jadague, ilegña: Palaoan, ti jutungo güe.</p> 
 <p><a name="an_22:58">22:58</a> Ya anae na apmam linie ni otro ya ilegña: Mangachochongmo yuje sija? ya ilegña si Pedro: Taotao, ti guajo.</p> 
 <p><a name="an_22:59">22:59</a> Ya anae malofan una ora, otro jagosasegura ilegña: Magajet na sumisija este yan ayo, sa taotao Galilea locue este.</p> 
 <p><a name="an_22:60">22:60</a> Ya si Pedro ilegña: Taotao, ti jutungo jafa ilelegmo. Ya mientras cumecuentos, enseguidas umoo y gayo.</p> 
 <p><a name="an_22:61">22:61</a> Ya jabira güe y Señot ya jaaatan si Pedro. Ayonae jajaso si Pedro y sinangan y Señot, ni y ilegña nu güiya: Antes que uoo y gayo pago na jaane, undagueyo tres biaje.</p> 
 <p><a name="an_22:62">22:62</a> Ya jumuyong si Pedro ya guefcumasao.</p> 
 <p><a name="an_22:63">22:63</a> ¶ Ya y taotao sija ni gumuguot <i>si Jesus,</i> mabotlelea ya manalalamen.</p> 
 <p><a name="an_22:64">22:64</a> Ya anae mabendas y atadogña, mafaesen ilelegñija: Sangan; jaye jao munalamen?</p> 
 <p><a name="an_22:65">22:65</a> Ya megae sija na chinatfino masasangan contra guiya, manamamajlao güe.</p> 
 <p><a name="an_22:66">22:66</a> ¶ Ya anae manana mandaña sija y inetnon manamco na taotao sija y magas y mamale yan y escribas: ya macone guato gui tribunatñija, ilegñija:</p> 
 <p><a name="an_22:67">22:67</a> Yaguin jago si Jesucristo, sangane jam. Lao ilegña nu sija: Yaguin jusangane jamyo, ti injenggue yo;</p> 
 <p><a name="an_22:68">22:68</a> Ya yaguin guajo jamyo fumaesen, ti inepeyo.</p> 
 <p><a name="an_22:69">22:69</a> Lao desde pago para mona y Lajin taotao gaegue na matatachong gui agapa gui ninasiñan Yuus.</p> 
 <p><a name="an_22:70">22:70</a> Ya ilegña todos: Ayonae Lajin Yuus jao? Ya ilegña nu sija: Jamyo umalog na guajo yo.</p> 
 <p><a name="an_22:71">22:71</a> Ayonae ilegñija: Jafa mas na testimonio tanesesita? sa tajungogja esta gui pachotña.</p> 
 <p><a name="an_23:1">23:1</a> YA todo y linajyanñija mangajulo, ya macone asta as Pilatos.</p> 
 <p><a name="an_23:2">23:2</a> Ya matutujon mafaaela ilegñija: Inseda este na taotao na janaquequelache y nasionta, yan mañoñoma na umanae tributo si Sesat, ya ilelegña na güiya si Cristo un ray.</p> 
 <p><a name="an_23:3">23:3</a> Ayonae si Pilatos finaesen ilegña: Jago y Ray y Judio sija? ya inepe ya ilegña: Jago umalog.</p> 
 <p><a name="an_23:4">23:4</a> Ya si Pilatos ilegña ni y magas y mamale, yan y linajyan taotao sija: Taya isao jusoda güine na taotao.</p> 
 <p><a name="an_23:5">23:5</a> Lao sija japotfia, ilegñija: Jaatbororota y taotao sija, mamananagüe guiya Judea todo, jatutujon desde Galilea asta esteja na lugat.</p> 
 <p><a name="an_23:6">23:6</a> Ya anae jajungog este si Pilatos, mamaesen cao taotao Galilea.</p> 
 <p><a name="an_23:7">23:7</a> Ya anae jatungo na gaegue gui sisiñan Herodes, janamanajanao asta as Herodes, sa estaba güe locue guiya Jerusalem güije sija na jaane.</p> 
 <p><a name="an_23:8">23:8</a> ¶ Ya si Herodes anae jalie si Jesus, ninasenmagof: sa jagasja jadesea na ulie, sa jajujungog guinin güiya, megae na güinaja: ya jananangga na ufanlie guinin güiya y milagro.</p> 
 <p><a name="an_23:9">23:9</a> Ya jafaesen megae na sinangan: lao taya inepe güe.</p> 
 <p><a name="an_23:10">23:10</a> Yan mangaegue y magas y mamale yan y escribas na manmatatachong ya mafaaela güe fijom.</p> 
 <p><a name="an_23:11">23:11</a> Lao si Herodes yan y sendaluña, madespresia yan mabotlea, yan manaminagago ni lamlam na magago, ya manatalo guato as Pilatos.</p> 
 <p><a name="an_23:12">23:12</a> Ya umamigo si Pilatos yan Herodes güijeja na jaane: sa guinin umachatlie y dos.</p> 
 <p><a name="an_23:13">23:13</a> Ya si Pilatos janaetnon y magas y mamale, yan y magalaje yan y taotao sija,</p> 
 <p><a name="an_23:14">23:14</a> Ya ilegña nu sija: Inquene mague guiya guajo este na taotao na janaquequelache y taotao sija; ya, estagüe, na jufaesen gui menanmiyo, ya taya jusoda ni jafa na isao güine na taotao pot y finaaelamimiyo sija.</p> 
 <p><a name="an_23:15">23:15</a> Aje, ni si Herodes: sa junafalag iya güiya, ya, estagüe, ni jafa na ufanmerese na finatae pot y guinin finatinasña.</p> 
 <p><a name="an_23:16">23:16</a> Enao mina bae jucastiga ya jusotta.</p> 
 <p><a name="an_23:17">23:17</a> Ya manesesita na umasotta uno gui guipot.</p> 
 <p><a name="an_23:18">23:18</a> Ya managang cada uno, ilegñija: Nasuja juyong enao na taotao ya umasotta si Barabas:</p> 
 <p><a name="an_23:19">23:19</a> Sa mapreso pot un jatsamiento yan mamuno ni y jafatinas gui siuda.</p> 
 <p><a name="an_23:20">23:20</a> Ya si Pilatos ilegña talo nu sija, Malagomiyo na umasotta si Jesus.</p> 
 <p><a name="an_23:21">23:21</a> Lao managang ilegñija: Atane gui quiluus, atane gui quiluus.</p> 
 <p><a name="an_23:22">23:22</a> Ya ilegña nu sija gui mina tres biaje: Sa jafa? jafa na taelaye finatinasña este na taotao? Taya ni jafa na causa para umapuno jusoda guiya güiya. Pot este na rason bae jucastigaja ya jusotta.</p> 
 <p><a name="an_23:23">23:23</a> Lao sija enseguidas janadangculo inagangñija, ya magagao na umaatane gui quiluus. Ya y inagangñija mangana.</p> 
 <p><a name="an_23:24">23:24</a> Ayonae si Pilatos janae sentensia na ufatinas taemano y guinagaoñiñija.</p> 
 <p><a name="an_23:25">23:25</a> Ya masotta ayo y guinin mapreso pot jatsamiento yan mamuno, ayo y guinin magagagao: ya manmaentrega as Jesus gui minalagoñija.</p> 
 <p><a name="an_23:26">23:26</a> ¶ Ya anae macocone güe maguot si Simon, taotao Sirene, ni guinin y fangualuan, ya manae ni quiluus na uapagaye gui taten Jesus.</p> 
 <p><a name="an_23:27">23:27</a> ¶ Ya matatitiye ni y dangculon linajyan taotao yan famalaoan sija ni mangacasao yan manatangis pot güiya.</p> 
 <p><a name="an_23:28">23:28</a> Lao si Jesus jabira güe tate guiya sija ilegña; Famalaoan Jerusalem, chamiyo fangacasao pot guajo, lao fangacasao pot jamyoja yan pot y famaguonmiyo.</p> 
 <p><a name="an_23:29">23:29</a> Sa, estagüe, na ufato sija jaane nae umaalog: Mandichoso sa y manmachora, yan y tiyan sija ni ti manmamañago, yan y pecho sija ni ti manmamómogsae.</p> 
 <p><a name="an_23:30">23:30</a> Ayonae matutujon maalog ni egso sija: Famodong gui jilonmame; ya y sabana sija: Tampe jam.</p> 
 <p><a name="an_23:31">23:31</a> Sa yaguin y betde na jayo jafatinas estesija, y anglo, jafa uchogüe?</p> 
 <p><a name="an_23:32">23:32</a> ¶ Ya macone locue dos palo na taelaye finatinasñija para ufanmapuno yan güiya.</p> 
 <p><a name="an_23:33">23:33</a> Ya anae manmato güije na lugat ni mafanaan Calabera, maatane gui quiluus güije yan ayo y dos ni y taelaye finatinasñija, uno gui agapa ya y otro gui acagüe.</p> 
 <p><a name="an_23:34">23:34</a> Ya si Jesus ilegña: Tata, asie estesija; sa ti jatungo jafa jachochogüe. Ya manafacae entre sija y magaguña, ya marifa.</p> 
 <p><a name="an_23:35">23:35</a> Ya y taotao sija manotojgue ya maaatanja. Ya mabotlelea ni y magas sija locue, ya ilelegñija: Ufañatba otrosija: palo ya usatban maesagüe, yaguin este si Cristo, ni guine as Yuus.</p> 
 <p><a name="an_23:36">23:36</a> Ya mamofefea ni y sendalo sija, manmato guiya güiya, ya mafanunue ni y binagle.</p> 
 <p><a name="an_23:37">23:37</a> Ya ilegñija: Yaguin jago Ray y Judio sija, satban maesa jao.</p> 
 <p><a name="an_23:38">23:38</a> Ya guaja locue un tinigue gui jiloña: ESTE GUIYA Y RAY Y JUDIO SIJA.</p> 
 <p><a name="an_23:39">23:39</a> Ya uno gui ayo y taelaye finatinasñija ilegna: Yaguin jago si Cristojao? Satban maesajao yan jame.</p> 
 <p><a name="an_23:40">23:40</a> Lao inepe ni otro, ya linalatde ilegña: Ti maañao jao as Yuus, sa gaegue jao gui mismo sinentensia?</p> 
 <p><a name="an_23:41">23:41</a> Lao jita magajet na tunas; sa utafanresibe pot y finatinasta: lao este na taotao, taya taelaye finatinasña.</p> 
 <p><a name="an_23:42">23:42</a> Ya ilegña: Jesus, jajaso yo yaguin matojao gui raenomo.</p> 
 <p><a name="an_23:43">23:43</a> Ayonae ilegña nu güiya: Magajet jusangane jao: Pago mismo na jaane utajita na dos guiya Paraiso.</p> 
 <p><a name="an_23:44">23:44</a> Ya anae buente y oran a las sais, jumuyong jomjom todo y jilo y tano asta y oran a las nuebe,</p> 
 <p><a name="an_23:45">23:45</a> Ya y atdao jomjom, ya y cottinan templo maipe gui talo.</p> 
 <p><a name="an_23:46">23:46</a> Ya anae umagang si Jesus, ni dangculo na inagang, ilegña: Tata, y canaemo nae jupolo y espiritujo; ya anae munjayan jasangan este, jaentrega y espiritu.</p> 
 <p><a name="an_23:47">23:47</a> ¶ Ya anae jalie y senturion estesija y manmalofan, janamalag si Yuus, ilegña: Sen magajet este na taotao na tunas.</p> 
 <p><a name="an_23:48">23:48</a> Ya todo y linajyan taotao ni mandaña anae manmalofan este sija, anae malie y jagas sinesede, natumalo guato ya jaseco pechonñija.</p> 
 <p><a name="an_23:49">23:49</a> Lao todo y atungoña yan y famalaoan ni tumatitiye güe desde Galilea, manestaba manlachago maatanja este sija.</p> 
 <p><a name="an_23:50">23:50</a> ¶ Ya estagüe, un taotao na y naanña si José, un taotao na pápagat, mauleg na taotao yan tunas:</p> 
 <p><a name="an_23:51">23:51</a> (Ti jaconsiente y pinagatñija ni y finatinasñija:) Taotao Arimatea, gui Siuda y Judiosija, ya güiya locue jananangga y raenon Yuus.</p> 
 <p><a name="an_23:52">23:52</a> Este mato gui as Pilatos, ya jagagao y tataotao Jesus.</p> 
 <p><a name="an_23:53">23:53</a> Ya janatunog gui quiluus, ya jabalutan gui un sabanas, ya japolo gui un naftan ni maguadog gui acho, ya taya ni uno mapolo güije antes.</p> 
 <p><a name="an_23:54">23:54</a> Ya ayo na jaane y inaregla y pascua, ya pago manana gui sabado.</p> 
 <p><a name="an_23:55">23:55</a> Ya manmato locue y famalaoan ni y tumatitiye desde Galilea, ya malie y naftan yan jaftaemano mapoloña y tataotaoña.</p> 
 <p><a name="an_23:56">23:56</a> Ya tumalo guato sija, ya manmamamauleg paopao yan inggüente sija: ya mandescansa gui sabado na jaane jaftaemanoja y tinago.</p> 
 <p><a name="an_24:1">24:1</a> LAO y finenana na jaane gui semana, gui taftataf gui egaan, manmato gui naftan, mapmañuñule guato paopao ni y finamaulegñija.</p> 
 <p><a name="an_24:2">24:2</a> Ya masoda y acho na esta managalileg gui pettan y naftan.</p> 
 <p><a name="an_24:3">24:3</a> Ya anae manjalom ti masoda y tataotao y Señot Jesus.</p> 
 <p><a name="an_24:4">24:4</a> Ya anae manmajngang nu este, dos taotao tumotojgue gui oriyanñija, na minagagago ni y lamlam na magago.</p> 
 <p><a name="an_24:5">24:5</a> Ya anae ninafanmaañao ya manecon papa gui eda, ilegñija nu sija: Jafa muna inaliligao y lâlâ gui entalo y manmatae?</p> 
 <p><a name="an_24:6">24:6</a> Taegüe güine, lao esta cajulo: jaso y mansinangane jamyo, anae estataba Galilea,</p> 
 <p><a name="an_24:7">24:7</a> Ylegña: Na nesesita na y Lajin taotao umaentrega gui canae y taotao sija ni manisao, y umaatane gui quiluus, ya ucajulo talo gui mina tres na jaane.</p> 
 <p><a name="an_24:8">24:8</a> Ayonae jajaso sija y sinanganña,</p> 
 <p><a name="an_24:9">24:9</a> Ya manalo guato gui naftan ya jasangane y onse nu este sija, yan todo y pumalo.</p> 
 <p><a name="an_24:10">24:10</a> Ya sija si Maria Magdalena yan si Juana, yan si Maria nanan Santiago; yan y pumalo palaoan ni mangachongñija, sumangane y apostoles nu estesija.</p> 
 <p><a name="an_24:11">24:11</a> Lao sija japolo na taetiningo, y sinanganñija ya ti majonggue.</p> 
 <p><a name="an_24:12">24:12</a> ¶ Ayonae cajulo si Pedro, ya malago asta y naftan: ya anae ñumejon ya jaatan jalom, jalilie y sabanasja gui un lugat, ya mapos güe iyasija ya ninamanman nu este y manmalofan.</p> 
 <p><a name="an_24:13">24:13</a> ¶ Ya, estagüe, dos guiya sija na jumajanao, güijeja na jaane, para un songsong ni naanña Emmaus, sesenta estadios desde Jerusalem.</p> 
 <p><a name="an_24:14">24:14</a> Ya cumuecuentos y dos mona pot todo estesija y masusede.</p> 
 <p><a name="an_24:15">24:15</a> Ya susede anae cumuecuentos y dos, ya manafaesen entre sija, mato si Jesus ya mañisija manjanao.</p> 
 <p><a name="an_24:16">24:16</a> Lao y atadogñija calang manmatampe, para chañija tumutungo güe.</p> 
 <p><a name="an_24:17">24:17</a> Ya ilegña nu sija: Jafa na cuentosmimiyo uno yan otro, anae manajanao jamyo, ya mañaga ya ninafantriste?</p> 
 <p><a name="an_24:18">24:18</a> Inepe ni ayo y uno ni y naanña si Cleofas ya ilegña nu güiya: Ada sumagaja jao guiya Jerusalem, ya ti untungo jafa manmalofan güine sija na jaane?</p> 
 <p><a name="an_24:19">24:19</a> Ayonae ilegña nu sija: Jafa sija? Ya ilegñija nu güiya: Ayo sija iyon si Jesus Nasareno, ni profeta güe ni gaeninasiña gui checho yan y sinangan gui menan Yuus yan todo y taotao sija;</p> 
 <p><a name="an_24:20">24:20</a> Ya maentrega, gui magas mamale yan y magalajenmame para umasentensia ni y finatae, ya maatane gui quiluus.</p> 
 <p><a name="an_24:21">24:21</a> Lao jame innanangga sa güiya y para unafanlibre y Israel. Junggan, yan mas qui todo este, pago esta mina tres na jaane desde que masusede estesija.</p> 
 <p><a name="an_24:22">24:22</a> Yan locue palo famalaoan ni mangachongmame janamanman jam sa manmato gui naftan gui taftataf gui egaan;</p> 
 <p><a name="an_24:23">24:23</a> Ya anae ti masoda y tataotaoña, manmato guiya jame ilegñija na manmanlie sija y liniin angjet sija, ni y jasnangane na lâlâgüe.</p> 
 <p><a name="an_24:24">24:24</a> Ya mamjanao guato gui naftan palo gui mangachongmame ya masoda taemanoja y sinangan y famalaoan; lao ti malie güe.</p> 
 <p><a name="an_24:25">24:25</a> Ya ilegña nu sija: O taotao manaetiningo jamyo, yan y ñateng y corasonmiyo para injenggue todo y sinangan y profeta sija!</p> 
 <p><a name="an_24:26">24:26</a> Ada ti nesesita na si Cristo ufamadese nu este sija ya taegüine nae ujalom gui minalagña?</p> 
 <p><a name="an_24:27">24:27</a> Ya jatutujon desde as Moises, yan y profeta sija, y jasangangane claro todo ni tinigue ni y pot güiya.</p> 
 <p><a name="an_24:28">24:28</a> Ya manmato gui sengsong ni jajananagüe güije; ya jasigue para mas chago jinanaoña.</p> 
 <p><a name="an_24:29">24:29</a> Lao sija janasaga fuetsao, ilegñija: Maela tafañaga sa este puenge ya jocog y jaane; ya jumalom para usaga mañisija.</p> 
 <p><a name="an_24:30">24:30</a> Ya susede, anae matachong gui lamasa yan sija, jachule y pan ya jabendise, ya jaipe ya manninae.</p> 
 <p><a name="an_24:31">24:31</a> Ayonae manmababa atadogñija ya matungo güe; lao güiya jamalingoja gui inatanñija.</p> 
 <p><a name="an_24:32">24:32</a> Ya ilegñija entre y dos: Ada ti sinenggue y corasonta gui sumanjalomta mientras jacuentutusejit gui chalan, yan anae jababayejit ni y tinigue?</p> 
 <p><a name="an_24:33">24:33</a> Ya cumajulo y dos güije na ora, ya tumalo guato Jerusalem: ya masoda y onse mandadaña, yan y manestaba mangachongñiñija,</p> 
 <p><a name="an_24:34">24:34</a> Ya ilelegñija: Magajet, esta cajulo y Señot, na umalie yan si Simon.</p> 
 <p><a name="an_24:35">24:35</a> Ayonae sija jasangane nu este sija y masusede gui chalan; yan jafa taemano, tungoñija anae jaipe y pan.</p> 
 <p><a name="an_24:36">24:36</a> ¶ Ya mientras manguecuentos nu este sija, güiya tumojgueja gui entaloñija, y ilegña nu sija: Pas guiya jamyo.</p> 
 <p><a name="an_24:37">24:37</a> Ayonae manmaañao ya manmajngang ya jinasonñija na manmanlie sija un espiritu.</p> 
 <p><a name="an_24:38">24:38</a> Lao güiya ilegña nu sija: Jafa na ninafanestotba jamyo? Ya jafa na cumajulo y jinasonmiyo gui corasonmiyo?</p> 
 <p><a name="an_24:39">24:39</a> Atanja y canaejo yan y adengjo, sa guajo mismoyo: pacha yan inlie sa y espiritu taecatne ni tolang, taegüije inliija na guajayo,</p> 
 <p><a name="an_24:40">24:40</a> Ya anae jasangan este, manfinanue ni y canaeña yan y adengña.</p> 
 <p><a name="an_24:41">24:41</a> Ya anae ti jajonggue sija pot minagofñija, ya ninafanmanman, güiya ilegña nu sija: Guaja güine jafa para utacano?</p> 
 <p><a name="an_24:42">24:42</a> Ya sija janae un pedason güijan na mapeja.</p> 
 <p><a name="an_24:43">24:43</a> Ya jachule ya jacano gui menanñija.</p> 
 <p><a name="an_24:44">24:44</a> ¶ Ya ilegña nu sija: Este sija na sinangan ni y jusangangane jamyo anae manjijita: taemanoja na nesesita na umacumple todo y esta matugue gui lay Moises yan y profeta sija, yan y Salmos pot guajo.</p> 
 <p><a name="an_24:45">24:45</a> Ayonae manbinaba y jinasoñija para ujatungo y tinigue;</p> 
 <p><a name="an_24:46">24:46</a> Ya ilegña nu sija: Taegüine esta matugue, na si Cristo ufamadese ya ucajulo talo guinin y manmatae gui mina tres na jaane;</p> 
 <p><a name="an_24:47">24:47</a> Ya umapredica gui naanña y sinetsot yan inasiin isao, gui todo y nasion sija, umatutujon desde Jerusalem.</p> 
 <p><a name="an_24:48">24:48</a> Ya jamyo testigo nu estesija na güinaja.</p> 
 <p><a name="an_24:49">24:49</a> Ya, estagüe, na bae jutago y promesan y Tatajo gui jilo miyo: lao jamyo fañaga gui siuda guiya Jerusalem, asta que manminagago jamyo ni y ninasiña guinin iya jululo.</p> 
 <p><a name="an_24:50">24:50</a> ¶ Ya manquinene juyong asta Betania; ya jajatsa y canaeña ya manbinendise sija.</p> 
 <p><a name="an_24:51">24:51</a> Ya susede anae manbinendise, jaapatte güe guiya sija ya machule julo gui Langet.</p> 
 <p><a name="an_24:52">24:52</a> Ya sija jaadora ya manalo guato Jerusalem yan y dangculon minagofñija;</p> 
 <p><a name="an_24:53">24:53</a> Ya mangaegue siempre gui templo, manmanbendidise as Yuus. Amen.</p> 
 <p></p><hr>
 <center>
 <a href="joh.htm">Next: John</a></center>
 </body>