<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="phi.htm">Previous</a> 
 <a href="th1.htm">Next</a> 
 </center>
 <hr>
  <h3 align="center">Albanian Bible: Colossians</h3> 
 <p><a name="an_1:1">1:1</a> shenjtorëve dhe vëllezërve besimtarë në Krishtin, që janë në Kolos: hir dhe paqe mbi ju nga Perëndia, Ati ynë, dhe nga Zoti Jezu Krisht.</p> 
 <p><a name="an_1:2">1:2</a> E falenderojmë Perëndinë dhe Atin e Zotit tonë Jezu Krisht, duke u lutur vazhdimisht për ju,</p> 
 <p><a name="an_1:3">1:3</a> sepse morëm vesh për besimin tuaj në Jezu Krishtin dhe për dashurinë tuaj ndaj gjithë shenjtorëve,</p> 
 <p><a name="an_1:4">1:4</a> për shkak të shpresës që ruhet për ju në qiejt, për të cilën keni dëgjuar në fjalët e së vërtetës së ungjillit,</p> 
 <p><a name="an_1:5">1:5</a> që arriti te ju, sikurse edhe në gjithë botën, dhe po jep fryt e rritet, sikurse edhe ndër ju, nga dita që dëgjuat dhe njohët hirin e Perëndisë në të vërtetë,</p> 
 <p><a name="an_1:6">1:6</a> sikurse edhe e mësuat nga Epafrai, shoku ynë i dashur në shërbesë, i cili është një shërbëtor besnik i Krishtit për ju,</p> 
 <p><a name="an_1:7">1:7</a> dhe që na ka treguar dashurinë tuaj të madhe në Frymën.</p> 
 <p><a name="an_1:8">1:8</a> Prandaj edhe ne, nga dita që e dëgjuam këtë, nuk pushojmë të lutemi për ju dhe të kërkojmë që të mbusheni me njohjen e vullnetit të tij me çdo urtësi dhe mënçuri frymërore,</p> 
 <p><a name="an_1:9">1:9</a> që të ecni në mënyrë të denjë për Zotin, që t'i pëlqeni atij në çdo gjë, duke sjellë fryt në çdo vepër të mirë dhe duke u rritur në njohjen e Perëndisë,</p> 
 <p><a name="an_1:10">1:10</a> duke u forcuar me çdo fuqi, pas pushtetit të lavdisë së tij, për çdo ngulm e durim, me gëzim,</p> 
 <p><a name="an_1:11">1:11</a> duke e falënderuar Perëndinë At, që na bëri të denjë të kemi pjesë trashëgimin e shenjtorëve në dritë.</p> 
 <p><a name="an_1:12">1:12</a> Ai na nxori nga pushteti i errësirës dhe na çoi në mbretërinë e Birit të tij të dashur,</p> 
 <p><a name="an_1:13">1:13</a> në të cilën ne kemi shpengimin me anë të gjakut të tij dhe faljen e mëkateve.</p> 
 <p><a name="an_1:14">1:14</a> Ai është shëmbëllesa e Perëndisë së padukshëm, i parëlinduri i çdo krijese,</p> 
 <p><a name="an_1:15">1:15</a> sepse në të u krijuan të gjitha gjërat, ato që janë në qiejt dhe ato mbi dhe, gjërat që duken dhe ato që nuk duken: frone, zotërime, principata dhe pushtete; të gjitha gjërat janë krijuar me anë të tij dhe në lidhje me të.</p> 
 <p><a name="an_1:16">1:16</a> Ai është përpara çdo gjëje dhe të gjitha gjërat qëndrojnë në të.</p> 
 <p><a name="an_1:17">1:17</a> Ai vetë është kreu i trupit, pra i kishës; ai është fillimi, i parëlinduri nga të vdekurit, përderisa të ketë parësinë në çdo gjë,</p> 
 <p><a name="an_1:18">1:18</a> sepse Atit i pëlqeu që në të të banojë e gjithë plotësia,</p> 
 <p><a name="an_1:19">1:19</a> dhe, duke bërë paqen me anë të gjakut të kryqit të tij, duke fituar pas, me anë të tij, të gjitha gjërat, si ato që janë mbi dhe si dhe ato që janë në qiejt.</p> 
 <p><a name="an_1:20">1:20</a> Dhe ju vetë, që dikur ishit të huaj dhe armiq në mendje me veprat tuaja të këqija,</p> 
 <p><a name="an_1:21">1:21</a> tani ju paqtoi në trupin e mishit të tij, me anë të vdekjes, që t'ju nxjerrë juve përpara vetes së tij shenjtorë, faqebardhë dhe të pafajshëm,</p> 
 <p><a name="an_1:22">1:22</a> në qoftë se qëndroni në besim me themel dhe të patundur, dhe të mos luani nga shpresa e ungjillit që ju keni dëgjuar dhe që i është predikuar çdo krijese që është nën qiell; të cilit unë, Pali, iu bëra shërbenjës.</p> 
 <p><a name="an_1:23">1:23</a> Dhe tani gëzohem për vuajtjet e mia të cilat po i heq për shkakun tuaj dhe po e plotësoj në mishin tim atë që u mungon mundimeve të Krishtit për trupin e vet, që është kisha,</p> 
 <p><a name="an_1:24">1:24</a> shërbenjës i së cilës u bëra unë, sipas misionit që më ngarkoi Perëndia për ju, që t'jua paraqes të plotë fjalën e Perëndisë,</p> 
 <p><a name="an_1:25">1:25</a> misterin që u mbajt i fshehtë gjatë shekujve dhe brezave, por që tani iu shfaq shenjtorëve të tij,</p> 
 <p><a name="an_1:26">1:26</a> të cilëve Perëndia deshi t'ua bëjë të njohur cilat ishin pasuritë e lavdisë së këtij misteri ndër johebrenjtë, që është Krishti në ju, shpresë lavdie,</p> 
 <p><a name="an_1:27">1:27</a> që ne e kumtuam, duke e qortuar dhe duke e mësuar çdo njeri me çdo urtësi, që ta paraqesim çdo njeri të përsosur në Jezu Krishtin;</p> 
 <p><a name="an_1:28">1:28</a> për këtë mundohem duke u përpjekur me fuqinë e tij, e cila vepron tek unë me pushtet</p> 
 <p><a name="an_1:29">1:29</a> Sepse dua që të dini ç'luftë të ashpër më duhet të bëj për ju, për ata që janë në Laodice dhe për të gjithë ata të cilët nuk e kanë parë fytyrën time personalisht,</p> 
 <p><a name="an_2:1">2:1</a> që zemrat e tyre të ngushëllohen, duke u bashkuar në dashuri, dhe të kenë të gjitha pasuritë e sigurisë së plotë të zgjuarësisë për të njohur misterin e Perëndisë, e Atit dhe të Krishtit,</p> 
 <p><a name="an_2:2">2:2</a> ku janë fshehur të gjitha thesaret e diturisë dhe të njohjes.</p> 
 <p><a name="an_2:3">2:3</a> Dhe po ju them këtë, që askush të mos ju gënjejë me fjalë joshëse,</p> 
 <p><a name="an_2:4">2:4</a> sepse, edhe pse me trup jam larg jush, me frymën jam bashkë me ju dhe gëzohem duke parë rregullin dhe qëndrueshmërinë e besimit tuaj në Krishtin.</p> 
 <p><a name="an_2:5">2:5</a> Ashtu si e keni marrë Krishtin Jezus, Zotin, ashtu, pra, ecni në të,</p> 
 <p><a name="an_2:6">2:6</a> duke pasur rrënjë dhe duke u ndërtuar në të, dhe duke u forcuar në besim ashtu sikurse ju mësuan, duke mbushulluar në të me falenderim.</p> 
 <p><a name="an_2:7">2:7</a> Tregoni kujdes se mos ndokush ju bën prenë e tij me anë të filozofisë dhe me mashtrime të kota, sipas traditës së njerëzve, sipas elementeve të botës dhe jo sipas Krishtit,</p> 
 <p><a name="an_2:8">2:8</a> sepse tek ai banon trupërisht gjithë plotësia e Hyjnisë.</p> 
 <p><a name="an_2:9">2:9</a> Dhe ju keni marrë plotësinë në të, sepse ai është krye e çdo principate e pushteti,</p> 
 <p><a name="an_2:10">2:10</a> në të cilin ju edhe u rrethpretë me një rrethprerje që nuk u bë me dorë, por me rrethprerjen e Krishtit, me anë të zhveshjes së trupit nga mëkatet e mishit:</p> 
 <p><a name="an_2:11">2:11</a> të varrosur bashkë në të në pagëzim, ju edhe u ringjallët bashkë në të, me anë të besimit në fuqinë e Perëndisë që e ka ringjallur prej së vdekurish.</p> 
 <p><a name="an_2:12">2:12</a> Dhe bashkë me të Perëndia ju dha jetë ju, që kishit vdekur në mëkate dhe në parrethprerjen e mishit, duke jua falur të gjitha mëkatet.</p> 
 <p><a name="an_2:13">2:13</a> Ai e zhvlerësoi dokumentin e urdhërimeve, që ishte kundër nesh dhe ishte kundërshtar, dhe e hoqi nga mesi duke e mbërthyer në kryq;</p> 
 <p><a name="an_2:14">2:14</a> dhe mbasi i zhveshi pushtetet dhe principatat, ua tregoi sheshit njerëzve, duke ngadhnjyer mbi ata në të.</p> 
 <p><a name="an_2:15">2:15</a> Prandaj askush të mos ju gjykojë për ushqime ose pije, për festa o hënë të re, o të shtuna;</p> 
 <p><a name="an_2:16">2:16</a> këto gjëra janë hija e atyre që kanë për të ardhur; por trupi është i Krishtit.</p> 
 <p><a name="an_2:17">2:17</a> Askush të mos përvetësojë prej jush çmimin me pretekst përulësie dhe kulti të engjëjve, duke u përzier në gjëra që nuk i ka parë, i fryrë nga një krenari e kotë për shkak të mendjes së tij mishore,</p> 
 <p><a name="an_2:18">2:18</a> dhe nuk mbahet te kryet, prej të cilit gjithë trupi, i ushqyer mirë dhe i lidhur i tëri me anë të nyjeve dhe të gjymtyrëve rritet me rritjen e Perëndisë.</p> 
 <p><a name="an_2:19">2:19</a> Pra, në qoftë se vdiqët me Krishtin nga elementet e botës, përse u nënshtroheni disa rregullave, a thua se jetoni ende në botë, si:</p> 
 <p><a name="an_2:20">2:20</a> ''Mos prek, mos shijo, mos merr'',</p> 
 <p><a name="an_2:21">2:21</a> të gjitha gjërat që prishen nga përdorimi, sipas urdhërimeve dhe mësimeve të njerëzve?</p> 
 <p><a name="an_2:22">2:22</a> Këto gjëra kanë ndonjë dukje diturie në devotshmërinë e zgjedhur vullnetarisht, në përunjësinë e rreme dhe në trajtimin e ashpër të trupit, por nuk kanë asnjë vlerë kundër kënaqësisë së mishit.</p> 
 <p><a name="an_2:23">2:23</a> Në qoftë se ju jeni ringjallur me Krishtin, kërkoni ato që janë lart, ku Krishti është ulur në të djathtë të Perëndisë.</p> 
 <p><a name="an_3:1">3:1</a> Kini në mend gjërat që janë atje lart, jo ato që janë mbi tokë,</p> 
 <p><a name="an_3:2">3:2</a> sepse ju keni vdekur dhe jeta juaj është fshehur bashkë me Krishtin në Perëndinë.</p> 
 <p><a name="an_3:3">3:3</a> Kur të shfaqet Krishti, jeta jonë, atëherë edhe ju do të shfaqeni në lavdi bashkë me të.</p> 
 <p><a name="an_3:4">3:4</a> Bëni, pra, të vdesin gjymtyrët tuaja që janë mbi tokë: kurvërinë, ndyrësinë, pasionet, dëshirat e këqija dhe lakminë, që është idhujtari;</p> 
 <p><a name="an_3:5">3:5</a> për këto gjëra zemërimi i Perëndisë vjen përmbi bijtë e mosbindjes,</p> 
 <p><a name="an_3:6">3:6</a> midis të cilëve dikur ecët edhe ju, kur rronit në to.</p> 
 <p><a name="an_3:7">3:7</a> Por tani hiqni edhe ju të gjitha këto gjëra: zemërim, zemëratë, ligësi, e mos të dalë sharje e asnjë e folur e pandershme nga goja juaj.</p> 
 <p><a name="an_3:8">3:8</a> Mos gënjeni njeri tjetrin, sepse ju e zhveshët njeriun e vjetër me veprat e tij,</p> 
 <p><a name="an_3:9">3:9</a> edhe veshët njeriun e ri, që përtërihet në njohurinë sipas shëmbullit të atij që e krijoi.</p> 
 <p><a name="an_3:10">3:10</a> Këtu nuk ka më Grek e Jud, rrethprerje dhe parrethprerje, Barbar e Skithas, shërbëtor e i lirë, por Krishti është gjithçka dhe në të gjithë.</p> 
 <p><a name="an_3:11">3:11</a> Vishuni, pra, si të zgjedhur të Perëndisë, shenjtorë dhe të dashur, me dhembshuri të brendshme, mirësinë, përulësinë, zemërbutësinë dhe me durimin,</p> 
 <p><a name="an_3:12">3:12</a> duke duruar njeri tjetrin dhe duke falur njeri tjetrin, nëqoftëse dikush ankohet kundër një tjetri; dhe sikundër Krishti ju ka falur, ashtu bëni edhe ju.</p> 
 <p><a name="an_3:13">3:13</a> Dhe, përmbi të gjitha këto gjëra, vishni dashurinë, që është lidhja e përsosmërisë.</p> 
 <p><a name="an_3:14">3:14</a> Dhe paqja e Perëndisë, për të cilin ju u thirrët në një trup të vetëm, të mbretërojë në zemrat tuaja; dhe jini mirënjohës!</p> 
 <p><a name="an_3:15">3:15</a> Fjala e Krishtit banoftë në ju me begatinë e vet; në çdo dituri, mësoni dhe këshilloni njeri tjetrin me psalme, himne dhe këngë frymërore, duke kënduar Zotit me hir në zemrat tuaja!</p> 
 <p><a name="an_3:16">3:16</a> Dhe çdo gjë që të bëni, me fjalë a me vepër, t'i bëni në emër të Zotit Jezus, duke e falënderuar Perëndinë Atë nëpërmjet tij.</p> 
 <p><a name="an_3:17">3:17</a> Ju bashkëshorte, jini të nënshtruara bashkëshortëve tuaj, ashtu si ka hije në Zotin.</p> 
 <p><a name="an_3:18">3:18</a> Ju bashkëshortë, duaini bashkëshortet tuaja dhe mos u bëni të ashpër ndaj tyre.</p> 
 <p><a name="an_3:19">3:19</a> Ju bij, binduni prindërve në çdo gjë, sepse kjo është e pranueshme për Zotin.</p> 
 <p><a name="an_3:20">3:20</a> Ju etër, mos provokoni për zemërim bijtë tuaj, që të mos i lëshojë zemra.</p> 
 <p><a name="an_3:21">3:21</a> Ju shërbëtorë, binduni në çdo gjë zotërinjve tuaj sipas mishit, duke u shërbyer jo vetëm kur ju shohin, sikurse të doni t'u pëlqeni njerëzve, por me thjeshtësinë e zemrës, duke druajtur Perëndinë.</p> 
 <p><a name="an_3:22">3:22</a> Dhe çdo gjë që të bëni, ta bëni me dëshirë të mirë, si për Zotin dhe jo për njerëzit,</p> 
 <p><a name="an_3:23">3:23</a> duke ditur se nga Zoti do të merrni shpërblimin e trashëgimisë, sepse ju i shërbeni Krishtit, Zotit.</p> 
 <p><a name="an_3:24">3:24</a> Por ai që punon padrejtësisht do të marrë shpagimin për gjëra të padrejta që ka bërë, dhe nuk do të ketë anësi për asnjë.</p> 
 <p><a name="an_3:25">3:25</a> Zotërinj, bëni ç'është e drejtë dhe arsyeshme ndaj shërbëtorëve, duke ditur se edhe ju keni një Zotëri në qiejt.</p> 
 <p><a name="an_4:1">4:1</a> Ngulmoni në të lutur, duke ndenjur zgjuar në të me falendërim.</p> 
 <p><a name="an_4:2">4:2</a> Dhe duke u lutur në të njëtën kohë edhe për ne, që Perëndia të hapë edhe për ne derën e fjalës, për të shpallur misterin e Krishtit, për shkakun e të cili jam edhe i burgosur,</p> 
 <p><a name="an_4:3">4:3</a> në mënyrë që ta bëj të njohur, duke e folur siç duhet.</p> 
 <p><a name="an_4:4">4:4</a> Ecni me urti ndaj të jashtmëve duke shfrytëzuar kohën.</p> 
 <p><a name="an_4:5">4:5</a> Të folurit tuaj të jetë gjithnjë me hir, i ndrequr me kripë, që të dini si duhet t'i përgjigjeni gjithsecilit.</p> 
 <p><a name="an_4:6">4:6</a> Tikiku, vëllai i dashur, dhe shërbenjës besnik, dhe shoku im i shërbimit në Zotin, do t'jua tregojë gjithçka lidhur me mua;</p> 
 <p><a name="an_4:7">4:7</a> unë e dërgova te ju pikërisht për këtë arsye, që të njoh situatën tuaj dhe të ngushëllojë zemrat tuaja,</p> 
 <p><a name="an_4:8">4:8</a> bashkë me Onesimin, vëlla besnik dhe i dashur, që është nga tuajt; ata do t'ju tregojnë juve të gjitha gjërat e këtushme.</p> 
 <p><a name="an_4:9">4:9</a> Aristarku, i burgosur me mua, ju përshëndet bashkë me Markun, kushëririn e Barnabës (për të cilin keni marrë mësimin, po të vijë te ju, ta mirëprisni),</p> 
 <p><a name="an_4:10">4:10</a> dhe Jezusi, i quajtur Just, të cilët vijnë nga rrethprerja; këta janë të vetmit bashkëpunëtorë në veprën e mbretërisë së Perëndisë, të cilët qenë për mua ngushullim.</p> 
 <p><a name="an_4:11">4:11</a> Epafrai, që është nga tuajt dhe shërbëtor i Krishtit, ju përshëndet; ai lufton gjithnjë për ju në lutje, që ju të qëndroni të përsosur dhe të përkryer në gjithë vullnetin e Perëndisë.</p> 
 <p><a name="an_4:12">4:12</a> Në fakt unë dëshmoj për të se ai ka zell të madh për ju, për ata që janë në Laodice dhe për ata që janë në Hierapolis.</p> 
 <p><a name="an_4:13">4:13</a> I dashur Lluka, mjeku, dhe Dema ju përshëndesin.</p> 
 <p><a name="an_4:14">4:14</a> U bëni të fala vëllezërve që janë në Laodice, Ninfës dhe kishës që është në shtëpinë e tij.</p> 
 <p><a name="an_4:15">4:15</a> Dhe, mbasi të jetë lexuar kjo letër ndër ju, bëni që të lexohet edhe në kishën e Laodikasve; dhe ju gjithashtu lexoni atë të Laodices.</p> 
 <p><a name="an_4:16">4:16</a> Dhe i thoni Arkipit: ''Ki kujdes shërbesën që more në Zotin, që ta plotësosh''.</p> 
 <p><a name="an_4:17">4:17</a> Përshëndetja është shkruar me dorën time, nga unë, Pali. Kujtoni prangat e mia. Hiri qoftë me ju. Amen.</p> 
 <p><a name="an_4:18">4:18</a> Pali, Silvani dhe Timoteu, kishës së Thesalonikasve në Perëndinë Atë dhe në Zotin Jezu Krisht: paçi hir dhe paqe prej Perëndisë, Atit tonë, dhe prej Zotit Jezu Krisht.</p> 
 <p></p><hr>
 <center>
 <a href="th1.htm">Next: 1 Thessalonians</a></center>
 </body>