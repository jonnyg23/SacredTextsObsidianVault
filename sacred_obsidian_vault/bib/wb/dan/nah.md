<body>
 <center>
 <a href="../../../cdshop/index.htm"><img src="../../../cdshop/cdinfo.jpg" border="0"></a><br>
 <a href="../../../index.htm">Sacred Texts</a> 
 <a href="../../index.htm">Bible</a> 
 <a href="../index.htm">World Bible</a> 
 <a href="index.htm">Index</a> 
 <a href="mic.htm">Previous</a> 
 <a href="hab.htm">Next</a> 
 </center>
 <hr>
  <h3 align="center">Danish Bible: Nahum</h3> 
 <p><a name="an_1:1">1:1</a> Et udsagn om Nineve. En bog om Elkosjiten Nahums Syn.</p> 
 <p><a name="an_1:2">1:2</a> En nidkær Gud, en Hævner er HERREN, en Hævner er HERREN og fuld af Vrede, en Hævner er HERREN mod Uvenner, han gemmer på Vrede mod Fjender.</p> 
 <p><a name="an_1:3">1:3</a> HERREN er langmodig, hans Kraft er stor, HERREN lader intet ustraffet. I Uvejr og Storm er hans Vej, Skyer er hans Fødders Støv.</p> 
 <p><a name="an_1:4">1:4</a> Han truer og udtørrer Havet, gør alle Strømme tørre; Basan og Karmel vansmægter, Libanons Skud visner hen.</p> 
 <p><a name="an_1:5">1:5</a> Bjergene skælver for ham, Højene står og svajer; Jorden krummer sig for ham, Jorderig og alle, som bor der.</p> 
 <p><a name="an_1:6">1:6</a> Hvem kan stå for hans Vrede, hvo holder Stand mod hans Harmglød? Hans Harme strømmer som Ild, og Fjeldene styrter for ham.</p> 
 <p><a name="an_1:7">1:7</a> HERREN er god, et Værn på Trængselens Dag; han kender dem, som lider på ham,</p> 
 <p><a name="an_1:8">1:8</a> og fører dem gennem Skybrud. Sine Avindsmænd gør han til intet, støder Fjenderne ud i Mørke.</p> 
 <p><a name="an_1:9">1:9</a> Hvad pønser I på mod HERREN? Han tilintetgør i Bund og Grund; ej kommer der to Gange Nød.</p> 
 <p><a name="an_1:10">1:10</a> Er de end som sammenflettet Tjørn og gennemdrukne af Vin, skal de dog fortæres som fuldført Strå.</p> 
 <p><a name="an_1:11">1:11</a> Fra dig er der en draget ud med ondt i Sinde mod Herren, med Niddingeråd.</p> 
 <p><a name="an_1:12">1:12</a> Så siger HERREN: Er de end fuldtallige og aldrig så mange, skal de dog omhugges og forsvinde. Har jeg end ydmyget dig, gør jeg det ikke mere.</p> 
 <p><a name="an_1:13">1:13</a> Nu sønderbryder jeg det Åg, han lagde på dig, og sprænger dine Bånd.</p> 
 <p><a name="an_1:14">1:14</a> Om dig lyder HERRENs Bud: Dit Navn skal ikke ihukommes mere. Af din Guds Hus udrydder jeg det skårne og støbte Billede, og jeg skænder din Grav.</p> 
 <p><a name="an_1:15">1:15</a> Se, Glædsesbudet, som kundgør Fred, skrider frem over bjergene Fejr dine Fester, Juda, indfri dine Løfter! Thi aldrig skal Niddingen mer drage gennem dig; han er udryddet helt og holdent.</p> 
 <p><a name="an_2:1">2:1</a> Hærgeren drager imod dig, hold Vagt med Omhu, hold Udkig, omgjord din Lænd, saml al din Kraft!</p> 
 <p><a name="an_2:2">2:2</a> Thi HERREN genrejser Jakobs og Israels Højhed; dem har jo Hærværksmænd hærget og ødt deres Ranker.</p> 
 <p><a name="an_2:3">2:3</a> Hans Heltes Skjolde er røde, hans Stridsmænd skarlagenklædt, hans Vogne funkler af Stål, den Dag han ruster og Spydene svinges.</p> 
 <p><a name="an_2:4">2:4</a> Igennem Gaderne raser Vognene frem, hen over Torvene farer de i susende Fart; de ser ud som Fakler, farer frem og tilbage som Lyn.</p> 
 <p><a name="an_2:5">2:5</a> Hans Helte kaldes frem, de snubler i Farten, de styrter frem imod Muren. Skjoldtaget er rejst.</p> 
 <p><a name="an_2:6">2:6</a> Flodportene bliver åbnet, Kongsgården vakler.</p> 
 <p><a name="an_2:7">2:7</a> Herskerinden føres bort i Landflygtigbed med sine Terner; de sukker som kurrende Duer, slår sig for Brystet.</p> 
 <p><a name="an_2:8">2:8</a> Nineve er som en Dam, hvis Vand flyder bort. "Stands dog, stands dog!" råbes der, men ingen vender om.</p> 
 <p><a name="an_2:9">2:9</a> Ran Sølv, ran Guld! Der er Liggendefæ uden Ende, alskens kostbare Ting i store Måder.</p> 
 <p><a name="an_2:10">2:10</a> Tomt og tømt og udtømt, ængstede Hjerter, rystende Knæ og Skælven i alle Lænder! Og alle Ansigter blegner.</p> 
 <p><a name="an_2:11">2:11</a> Hvor er nu Løvernes Bo, Ungløvernes Hule, hvor Løven frak sig tilbage, hvor Ungløven ej kunde skræmmes?</p> 
 <p><a name="an_2:12">2:12</a> Den røved til Ungernes Tarv og myrded til Løvinderne, fyldte sine Hier med Bytte. sit Bo med Rov.</p> 
 <p><a name="an_2:13">2:13</a> Se, jeg kommer over dig, lyder det fra Hærskarers HERRE, dit Lejrsted lader jeg gå op i Røg. Dine Ungløver skal Sværdet fortære; jeg rydder din Røverfærd bort fra Jorden. Dine Sendebuds Røst skal aldrig høres mer.</p> 
 <p><a name="an_3:1">3:1</a> Ve Byen, der drypper af Blod, hvor der kun tales Løgn, så fuld af Ran, med Rov uden Ende!</p> 
 <p><a name="an_3:2">3:2</a> Hør Smæld og raslende Vogne, jagende Heste,</p> 
 <p><a name="an_3:3">3:3</a> Stridsvognenes vilde Dans og stejlende Heste! Sværdblink og lynende Spyd, faldne i Mængde, Masser af døde, endeløse Dynger af Lig, man snubler over Lig!</p> 
 <p><a name="an_3:4">3:4</a> For Skøgens vidt drevne Utugt, den fagre, udlært i Trolddom, som besnærede Folk ved Utugt, Stammer ved Trolddom,</p> 
 <p><a name="an_3:5">3:5</a> kommer jeg over dig, lyder det fra Hærskarers HERRE; dit Slæb slår jeg op i Ansigtet på dig, lader Folkeslag se din Blusel, Riger din Skam,</p> 
 <p><a name="an_3:6">3:6</a> dænger dig til med Skarn og vanærer dig, ja sætter dig i Gabestok.</p> 
 <p><a name="an_3:7">3:7</a> Enhver, som får dig at se, skal fly fra dig og sige: "Nineve er ødelagt, hvem vil ynke det, hvor skal jeg hente en til at give det Trøst?"</p> 
 <p><a name="an_3:8">3:8</a> Mon du er bedre end No-Amon, der lå ved Strømme, omgivet af Vand som Bolværk, med Vand til Mur?</p> 
 <p><a name="an_3:9">3:9</a> Dets Styrke var Ætiopere og Ægyptere uden Tal; Put og Libyer kom det til Hjælp.</p> 
 <p><a name="an_3:10">3:10</a> Dog førtes det bort, i Fangenskab måtte det vandre, på alle Gadebjørner knustes også dets spæde; og om dets ædle kastedes Lod, alle dets Stormænd lagdes i Lænker.</p> 
 <p><a name="an_3:11">3:11</a> Også du skal drikke og synke i Afmagt, også du skal søge i Ly for Fjenden.</p> 
 <p><a name="an_3:12">3:12</a> Alle dine Fæstninger er Figener og tidligmoden Frugt; når de rystes, falder de den spisende i Munden.</p> 
 <p><a name="an_3:13">3:13</a> Se, Folket i dig er som Kvinder, vidåbne for Fjenden er Portene ind til dit Land, Ild fortæred dine Slåer.</p> 
 <p><a name="an_3:14">3:14</a> Øs Vand til Brug, når du omringes, styrk dine Fæstninger, træd Dynd, stamp Ler, tag fat på Teglstensformen.</p> 
 <p><a name="an_3:15">3:15</a> Ild skal fortære dig på Stedet. Sværd udrydde dig, fortære dig som Springere. Er du end talrig som Springere, talrig som Græshopper,</p> 
 <p><a name="an_3:16">3:16</a> er end dine Købmænd flere end Himlens Stjerner - Græshoppen kaster sin Vingeskal og flyver!</p> 
 <p><a name="an_3:17">3:17</a> Dine Fogeder er som Græshopper, dine Tipsarer som Græshoppesværme; de lejrer sig i Hegn, når Dagen er sval; men når Solen står op, er de borte, man ved ej hvor.</p> 
 <p><a name="an_3:18">3:18</a> Hvor sov dine Hyrder fast, du Assurs Konge! Dine Helte blunded; dit Folk er spredt på Bjergene, ingen samler dem.</p> 
 <p><a name="an_3:19">3:19</a> Ulægeligt er dit Brud, dit Sår er til Døden. Alle, som hører om dig, klapper i Hånd; thi hvem fik ikke din Ondskab stadig at føle?</p> 
 <p></p><hr>
 <center>
 <a href="hab.htm">Next: Habakkuk</a></center>
 </body>