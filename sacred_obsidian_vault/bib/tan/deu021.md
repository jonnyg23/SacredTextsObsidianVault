<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu021.htm">Polyglot</a> 
 <a href="../kjv/deu021.htm">KJV</a> 
 <a href="../sep/deu021.htm">Sep</a> 
 <a href="../vul/deu021.htm">Vul</a> 
 
 <br>
 <br><a href="deu.htm">Deuteronomy (Devarim) Index</a><br>
  
 <a href="deu020.htm">Previous</a> 
 <a href="deu022.htm">Next</a> 
 </center>
 <hr>
 
 <h3 align="CENTER">Tanach (Hebrew): Deuteronomy (Devarim) Chapter 21</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏כִּי־יִמָּצֵ֣א חָלָ֗ל בָּאֲדָמָה֙ אֲשֶׁר֩ יְהוָ֨ה אֱלֹהֶ֜יךָ נֹתֵ֤ן לְךָ֙ לְרִשְׁתָּ֔הּ נֹפֵ֖ל בַּשָּׂדֶ֑ה לֹ֥א נוֹדַ֖ע מִ֥י הִכָּֽהוּ׃ </span></p>
 <p align="RIGHT"><span lang="he">‎<a name="002">2</a> ‏וְיָצְא֥וּ זְקֵנֶ֖יךָ וְשֹׁפְטֶ֑יךָ וּמָדְדוּ֙ אֶל־הֶ֣עָרִ֔ים אֲשֶׁ֖ר סְבִיבֹ֥ת הֶחָלָֽל׃ </span></p>
 <p align="RIGHT"><span lang="he">‎<a name="003">3</a> ‏וְהָיָ֣ה הָעִ֔יר הַקְּרֹבָ֖ה אֶל־הֶחָלָ֑ל וְלָֽקְח֡וּ זִקְנֵי֩ הָעִ֨יר הַהִ֜וא עֶגְלַ֣ת בָּקָ֗ר אֲשֶׁ֤ר לֹֽא־עֻבַּד֙ בָּ֔הּ אֲשֶׁ֥ר לֹא־מָשְׁכָ֖ה בְּעֹֽל׃ </span></p>
 <p align="RIGHT"><span lang="he">‎<a name="004">4</a> ‏וְהוֹרִ֡דוּ זִקְנֵי֩ הָעִ֨יר הַהִ֤וא אֶת־הָֽעֶגְלָה֙ אֶל־נַ֣חַל אֵיתָ֔ן אֲשֶׁ֛ר לֹא־יֵעָבֵ֥ד בּ֖וֹ וְלֹ֣א יִזָּרֵ֑עַ וְעָֽרְפוּ־שָׁ֥ם אֶת־הָעֶגְלָ֖ה בַּנָּֽחַל׃ </span></p>
 <p align="RIGHT"><span lang="he">‎<a name="005">5</a> ‏וְנִגְּשׁ֣וּ הַכֹּהֲנִים֮ בְּנֵ֣י לֵוִי֒ כִּ֣י בָ֗ם בָּחַ֞ר יְהוָ֤ה אֱלֹהֶ֙יךָ֙ לְשָׁ֣רְת֔וֹ וּלְבָרֵ֖ךְ בְּשֵׁ֣ם יְהוָ֑ה וְעַל־פִּיהֶ֥ם יִהְיֶ֖ה כָּל־רִ֥יב וְכָל־נָֽגַע׃ </span></p>
 <p align="RIGHT"><span lang="he">‎<a name="006">6</a> ‏וְכֹ֗ל זִקְנֵי֙ הָעִ֣יר הַהִ֔וא הַקְּרֹבִ֖ים אֶל־הֶחָלָ֑ל יִרְחֲצוּ֙ אֶת־יְדֵיהֶ֔ם עַל־הָעֶגְלָ֖ה הָעֲרוּפָ֥ה בַנָּֽחַל׃ </span></p>
 <p align="RIGHT"><span lang="he">‎<a name="007">7</a> ‏וְעָנ֖וּ וְאָמְר֑וּ יָדֵ֗ינוּ לֹ֤א <font color="brown">שפכה</font> <font color="blue">שָֽׁפְכוּ֙</font> אֶת־הַדָּ֣ם הַזֶּ֔ה וְעֵינֵ֖ינוּ לֹ֥א רָאֽוּ׃ </span></p>
 <p align="RIGHT"><span lang="he">‎<a name="008">8</a> ‏כַּפֵּר֩ לְעַמְּךָ֙ יִשְׂרָאֵ֤ל אֲשֶׁר־פָּדִ֙יתָ֙ יְהוָ֔ה וְאַל־תִּתֵּן֙ דָּ֣ם נָקִ֔י בְּקֶ֖רֶב עַמְּךָ֣ יִשְׂרָאֵ֑ל וְנִכַּפֵּ֥ר לָהֶ֖ם הַדָּֽם׃ </span></p>
 <p align="RIGHT"><span lang="he">‎<a name="009">9</a> ‏וְאַתָּ֗ה תְּבַעֵ֛ר הַדָּ֥ם הַנָּקִ֖י מִקִּרְבֶּ֑ךָ כִּֽי־תַעֲשֶׂ֥ה הַיָּשָׁ֖ר בְּעֵינֵ֥י יְהוָֽה׃ ס</span></p>
 <p align="RIGHT"><span lang="he">‎<a name="010">10</a> ‏כִּֽי־תֵצֵ֥א לַמִּלְחָמָ֖ה עַל־אֹיְבֶ֑יךָ וּנְתָנ֞וֹ יְהוָ֧ה אֱלֹהֶ֛יךָ בְּיָדֶ֖ךָ וְשָׁבִ֥יתָ שִׁבְיֽוֹ׃ </span></p>
 <p align="RIGHT"><span lang="he">‎<a name="011">11</a> ‏וְרָאִיתָ֙ בַּשִּׁבְיָ֔ה אֵ֖שֶׁת יְפַת־תֹּ֑אַר וְחָשַׁקְתָּ֣ בָ֔הּ וְלָקַחְתָּ֥ לְךָ֖ לְאִשָּֽׁה׃ </span></p>
 <p align="RIGHT"><span lang="he">‎<a name="012">12</a> ‏וַהֲבֵאתָ֖הּ אֶל־תּ֣וֹךְ בֵּיתֶ֑ךָ וְגִלְּחָה֙ אֶת־רֹאשָׁ֔הּ וְעָשְׂתָ֖ה אֶת־צִפָּרְנֶֽיהָ׃ </span></p>
 <p align="RIGHT"><span lang="he">‎<a name="013">13</a> ‏וְהֵסִ֩ירָה֩ אֶת־שִׂמְלַ֨ת שִׁבְיָ֜הּ מֵעָלֶ֗יהָ וְיָֽשְׁבָה֙ בְּבֵיתֶ֔ךָ וּבָֽכְתָ֛ה אֶת־אָבִ֥יהָ וְאֶת־אִמָּ֖הּ יֶ֣רַח יָמִ֑ים וְאַ֨חַר כֵּ֜ן תָּב֤וֹא אֵלֶ֙יהָ֙ וּבְעַלְתָּ֔הּ וְהָיְתָ֥ה לְךָ֖ לְאִשָּֽׁה׃ </span></p>
 <p align="RIGHT"><span lang="he">‎<a name="014">14</a> ‏וְהָיָ֞ה אִם־לֹ֧א חָפַ֣צְתָּ בָּ֗הּ וְשִׁלַּחְתָּהּ֙ לְנַפְשָׁ֔הּ וּמָכֹ֥ר לֹא־תִמְכְּרֶ֖נָּה בַּכָּ֑סֶף לֹא־תִתְעַמֵּ֣ר בָּ֔הּ תַּ֖חַת אֲשֶׁ֥ר עִנִּיתָֽהּ׃ ס</span></p>
 <p align="RIGHT"><span lang="he">‎<a name="015">15</a> ‏כִּֽי־תִהְיֶ֨יןָ לְאִ֜ישׁ שְׁתֵּ֣י נָשִׁ֗ים הָאַחַ֤ת אֲהוּבָה֙ וְהָאַחַ֣ת שְׂנוּאָ֔ה וְיָֽלְדוּ־ל֣וֹ בָנִ֔ים הָאֲהוּבָ֖ה וְהַשְּׂנוּאָ֑ה וְהָיָ֛ה הַבֵּ֥ן הַבְּכ֖וֹר לַשְּׂנִיאָֽה׃ </span></p>
 <p align="RIGHT"><span lang="he">‎<a name="016">16</a> ‏וְהָיָ֗ה בְּיוֹם֙ הַנְחִיל֣וֹ אֶת־בָּנָ֔יו אֵ֥ת אֲשֶׁר־יִהְיֶ֖ה ל֑וֹ לֹ֣א יוּכַ֗ל לְבַכֵּר֙ אֶת־בֶּן־הָ֣אֲהוּבָ֔ה עַל־פְּנֵ֥י בֶן־הַשְּׂנוּאָ֖ה הַבְּכֹֽר׃ </span></p>
 <p align="RIGHT"><span lang="he">‎<a name="017">17</a> ‏כִּי֩ אֶת־הַבְּכֹ֨ר בֶּן־הַשְּׂנוּאָ֜ה יַכִּ֗יר לָ֤תֶת לוֹ֙ פִּ֣י שְׁנַ֔יִם בְּכֹ֥ל אֲשֶׁר־יִמָּצֵ֖א ל֑וֹ כִּי־הוּא֙ רֵאשִׁ֣ית אֹנ֔וֹ ל֖וֹ מִשְׁפַּ֥ט הַבְּכֹרָֽה׃ ס</span></p>
 <p align="RIGHT"><span lang="he">‎<a name="018">18</a> ‏כִּֽי־יִהְיֶ֣ה לְאִ֗ישׁ בֵּ֚ן סוֹרֵ֣ר וּמוֹרֶ֔ה אֵינֶ֣נּוּ שֹׁמֵ֔עַ בְּק֥וֹל אָבִ֖יו וּבְק֣וֹל אִמּ֑וֹ וְיִסְּר֣וּ אֹת֔וֹ וְלֹ֥א יִשְׁמַ֖ע אֲלֵיהֶֽם׃ </span></p>
 <p align="RIGHT"><span lang="he">‎<a name="019">19</a> ‏וְתָ֥פְשׂוּ ב֖וֹ אָבִ֣יו וְאִמּ֑וֹ וְהוֹצִ֧יאוּ אֹת֛וֹ אֶל־זִקְנֵ֥י עִיר֖וֹ וְאֶל־שַׁ֥עַר מְקֹמֽוֹ׃ </span></p>
 <p align="RIGHT"><span lang="he">‎<a name="020">20</a> ‏וְאָמְר֞וּ אֶל־זִקְנֵ֣י עִיר֗וֹ בְּנֵ֤נוּ זֶה֙ סוֹרֵ֣ר וּמֹרֶ֔ה אֵינֶ֥נּוּ שֹׁמֵ֖עַ בְּקֹלֵ֑נוּ זוֹלֵ֖ל וְסֹבֵֽא׃ </span></p>
 <p align="RIGHT"><span lang="he">‎<a name="021">21</a> ‏וּ֠רְגָמֻהוּ כָּל־אַנְשֵׁ֨י עִיר֤וֹ בָֽאֲבָנִים֙ וָמֵ֔ת וּבִֽעַרְתָּ֥ הָרָ֖ע מִקִּרְבֶּ֑ךָ וְכָל־יִשְׂרָאֵ֖ל יִשְׁמְע֥וּ וְיִרָֽאוּ׃ ס</span></p>
 <p align="RIGHT"><span lang="he">‎<a name="022">22</a> ‏וְכִֽי־יִהְיֶ֣ה בְאִ֗ישׁ חֵ֛טְא מִשְׁפַּט־מָ֖וֶת וְהוּמָ֑ת וְתָלִ֥יתָ אֹת֖וֹ עַל־עֵֽץ׃ </span></p>
 <p align="RIGHT"><span lang="he">‎<a name="023">23</a> ‏לֹא־תָלִ֨ין נִבְלָת֜וֹ עַל־הָעֵ֗ץ כִּֽי־קָב֤וֹר תִּקְבְּרֶ֙נּוּ֙ בַּיּ֣וֹם הַה֔וּא כִּֽי־קִלְלַ֥ת אֱלֹהִ֖ים תָּל֑וּי וְלֹ֤א תְטַמֵּא֙ אֶת־אַדְמָ֣תְךָ֔ אֲשֶׁר֙ יְהוָ֣ה אֱלֹהֶ֔יךָ נֹתֵ֥ן לְךָ֖ נַחֲלָֽה׃ ס</span></p>
 </td>
 <td width="50%">
 <p>1 kî-yimmāṣē’ ḥālāl bā’ăḏāmâ ’ăšer yəhwâ ’ĕlōheyḵā nōṯēn ləḵā lərišətāh nōfēl baśśāḏeh lō’ nwōḏ<sup>a</sup>‘ mî hikâû: </p>
 <p>2 wəyāṣə’û zəqēneyḵā wəšōfəṭeyḵā ûmāḏəḏû ’el-he‘ārîm ’ăšer səḇîḇōṯ heḥālāl: </p>
 <p>3 wəhāyâ hā‘îr haqqərōḇâ ’el-heḥālāl wəlāqəḥû ziqənê hā‘îr hahiw’ ‘eḡəlaṯ bāqār ’ăšer lō’-‘ubaḏ bāh ’ăšer lō’-māšəḵâ bə‘ōl: </p>
 <p>4 wəhwōriḏû ziqənê hā‘îr hahiw’ ’eṯ-hā‘eḡəlâ ’el-n<sup>a</sup>ḥal ’êṯān ’ăšer lō’-yē‘āḇēḏ bwō wəlō’ yizzārē‘a wə‘ārəfû-šām ’eṯ-hā‘eḡəlâ bannāḥal: </p>
 <p>5 wənigəšû hakōhănîm bənê lēwî kî ḇām bāḥar yəhwâ ’ĕlōheyḵā ləšārəṯwō ûləḇārēḵə bəšēm yəhwâ wə‘al-pîhem yihəyeh kāl-rîḇ wəḵāl-nāḡ<sup>a</sup>‘: </p>
 <p>6 wəḵōl ziqənê hā‘îr hahiw’ haqqərōḇîm ’el-heḥālāl yirəḥăṣû ’eṯ-yəḏêhem ‘al-hā‘eḡəlâ hā‘ărûfâ ḇannāḥal: </p>
 <p>7 wə‘ānû wə’āmərû yāḏênû lō’ <font color="brown">šāfəḵâ</font> <font color="blue">šāfəḵû</font> ’eṯ-hadām hazzeh wə‘ênênû lō’ rā’û: </p>
 <p>8 kapēr lə‘amməḵā yiśərā’ēl ’ăšer-pāḏîṯā yəhwâ wə’al-titēn dām nāqî bəqereḇ ‘amməḵā yiśərā’ēl wənikapēr lâem hadām: </p>
 <p>9 wə’atâ təḇ<sup>a</sup>‘ēr hadām hannāqî miqqirəbeḵā kî-ṯ<sup>a</sup>‘ăśeh hayyāšār bə‘ênê yəhwâ: s</p>
 <p>10 kî-ṯēṣē’ lammiləḥāmâ ‘al-’ōyəḇeyḵā ûnəṯānwō yəhwâ ’ĕlōheyḵā bəyāḏeḵā wəšāḇîṯā šiḇəywō: </p>
 <p>11 wərā’îṯā baššiḇəyâ ’ēšeṯ yəfaṯ-tō’ar wəḥāšaqətā ḇāh wəlāq<sup>a</sup>ḥətā ləḵā lə’iššâ: </p>
 <p>12 wahăḇē’ṯāh ’el-twōḵə bêṯeḵā wəḡilləḥâ ’eṯ-rō’šāh wə‘āśəṯâ ’eṯ-ṣipārəneyhā: </p>
 <p>13 wəhēsîrâ ’eṯ-śiməlaṯ šiḇəyāh mē‘āleyhā wəyāšəḇâ bəḇêṯeḵā ûḇāḵəṯâ ’eṯ-’āḇîhā wə’eṯ-’immāh yer<sup>a</sup>ḥ yāmîm wə’<sup>a</sup>ḥar kēn tāḇwō’ ’ēleyhā ûḇə‘alətāh wəhāyəṯâ ləḵā lə’iššâ: </p>
 <p>14 wəhāyâ ’im-lō’ ḥāfaṣətā bāh wəšill<sup>a</sup>ḥətāh lənafəšāh ûmāḵōr lō’-ṯiməkərennâ bakāsef lō’-ṯiṯə‘ammēr bāh t<sup>a</sup>ḥaṯ ’ăšer ‘innîṯāh: s</p>
 <p>15 kî-ṯihəyeynā lə’îš šətê nāšîm hā’<sup>a</sup>ḥaṯ ’ăhûḇâ wəhā’<sup>a</sup>ḥaṯ śənû’â wəyāləḏû-lwō ḇānîm hā’ăhûḇâ wəhaśśənû’â wəhāyâ habēn habəḵwōr laśśənî’â: </p>
 <p>16 wəhāyâ bəywōm hanəḥîlwō ’eṯ-bānāyw ’ēṯ ’ăšer-yihəyeh lwō lō’ yûḵal ləḇakēr ’eṯ-ben-hā’ăhûḇâ ‘al-pənê ḇen-haśśənû’â habəḵōr: </p>
 <p>17 kî ’eṯ-habəḵōr ben-haśśənû’â yakîr lāṯeṯ lwō pî šənayim bəḵōl ’ăšer-yimmāṣē’ lwō kî-hû’ rē’šîṯ ’ōnwō lwō mišəpaṭ habəḵōrâ: s</p>
 <p>18 kî-yihəyeh lə’îš bēn swōrēr ûmwōreh ’ênennû šōmē‘a bəqwōl ’āḇîw ûḇəqwōl ’immwō wəyissərû ’ōṯwō wəlō’ yišəm<sup>a</sup>‘ ’ălêhem: </p>
 <p>19 wəṯāfəśû ḇwō ’āḇîw wə’immwō wəhwōṣî’û ’ōṯwō ’el-ziqənê ‘îrwō wə’el-š<sup>a</sup>‘ar məqōmwō: </p>
 <p>20 wə’āmərû ’el-ziqənê ‘îrwō bənēnû zeh swōrēr ûmōreh ’ênennû šōmē‘a bəqōlēnû zwōlēl wəsōḇē’: </p>
 <p>21 ûrəḡāmuhû kāl-’anəšê ‘îrwō ḇā’ăḇānîm wāmēṯ ûḇi‘arətā hārā‘ miqqirəbeḵā wəḵāl-yiśərā’ēl yišəmə‘û wəyirā’û: s</p>
 <p>22 wəḵî-yihəyeh ḇə’îš ḥēṭə’ mišəpaṭ-māweṯ wəhûmāṯ wəṯālîṯā ’ōṯwō ‘al-‘ēṣ: </p>
 <p>23 lō’-ṯālîn niḇəlāṯwō ‘al-hā‘ēṣ kî-qāḇwōr tiqəbərennû bayywōm hahû’ kî-qiləlaṯ ’ĕlōhîm tālûy wəlō’ ṯəṭammē’ ’eṯ-’aḏəmāṯəḵā ’ăšer yəhwâ ’ĕlōheyḵā nōṯēn ləḵā n<sup>a</sup>ḥălâ: s</p>
 </td>
 </tr></table>
 <p></p><hr>
 <center>
 <a href="deu022.htm">Next: Deuteronomy (Devarim) Chapter 22</a></center>
 </body>