<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa013.htm">Polyglot</a> 
 <a href="../kjv/isa013.htm">KJV</a> 
 <a href="../sep/isa013.htm">Sep</a> 
 <a href="../vul/isa013.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa012.htm">Previous</a> 
 <a href="isa014.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 13</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏מַשָּׂ֖א בָּבֶ֑ל אֲשֶׁ֣ר חָזָ֔ה יְשַׁעְיָ֖הוּ בֶּן־אָמֽוֹץ׃ </span></p>
 <p align="RIGHT"><span lang="he">‎<a name="002">2</a> ‏עַ֤ל הַר־נִשְׁפֶּה֙ שְֽׂאוּ־נֵ֔ס הָרִ֥ימוּ ק֖וֹל לָהֶ֑ם הָנִ֣יפוּ יָ֔ד וְיָבֹ֖אוּ פִּתְחֵ֥י נְדִיבִֽים׃ </span></p>
 <p align="RIGHT"><span lang="he">‎<a name="003">3</a> ‏אֲנִ֥י צִוֵּ֖יתִי לִמְקֻדָּשָׁ֑י גַּ֣ם קָרָ֤אתִי גִבּוֹרַי֙ לְאַפִּ֔י עַלִּיזֵ֖י גַּאֲוָתִֽי׃ </span></p>
 <p align="RIGHT"><span lang="he">‎<a name="004">4</a> ‏ק֥וֹל הָמ֛וֹן בֶּֽהָרִ֖ים דְּמ֣וּת עַם־רָ֑ב ק֠וֹל שְׁא֞וֹן מַמְלְכ֤וֹת גּוֹיִם֙ נֶֽאֱסָפִ֔ים יְהוָ֣ה צְבָא֔וֹת מְפַקֵּ֖ד צְבָ֥א מִלְחָמָֽה׃ </span></p>
 <p align="RIGHT"><span lang="he">‎<a name="005">5</a> ‏בָּאִ֛ים מֵאֶ֥רֶץ מֶרְחָ֖ק מִקְצֵ֣ה הַשָּׁמָ֑יִם יְהוָה֙ וּכְלֵ֣י זַעְמ֔וֹ לְחַבֵּ֖ל כָּל־הָאָֽרֶץ׃ </span></p>
 <p align="RIGHT"><span lang="he">‎<a name="006">6</a> ‏הֵילִ֕ילוּ כִּ֥י קָר֖וֹב י֣וֹם יְהוָ֑ה כְּשֹׁ֖ד מִשַּׁדַּ֥י יָבֽוֹא׃ </span></p>
 <p align="RIGHT"><span lang="he">‎<a name="007">7</a> ‏עַל־כֵּ֖ן כָּל־יָדַ֣יִם תִּרְפֶּ֑ינָה וְכָל־לְבַ֥ב אֱנ֖וֹשׁ יִמָּֽס׃<font color="red"><sup>3</sup></font> </span></p>
 <p align="RIGHT"><span lang="he">‎<a name="008">8</a> ‏וְֽנִבְהָ֓לוּ׀ צִירִ֤ים וַֽחֲבָלִים֙ יֹֽאחֵז֔וּן כַּיּוֹלֵדָ֖ה יְחִיל֑וּן אִ֤ישׁ אֶל־רֵעֵ֙הוּ֙ יִתְמָ֔הוּ פְּנֵ֥י לְהָבִ֖ים פְּנֵיהֶֽם׃ </span></p>
 <p align="RIGHT"><span lang="he">‎<a name="009">9</a> ‏הִנֵּ֤ה יוֹם־יְהוָה֙ בָּ֔א אַכְזָרִ֥י וְעֶבְרָ֖ה וַחֲר֣וֹן אָ֑ף לָשׂ֤וּם הָאָ֙רֶץ֙ לְשַׁמָּ֔ה וְחַטָּאֶ֖יהָ יַשְׁמִ֥יד מִמֶּֽנָּה׃ </span></p>
 <p align="RIGHT"><span lang="he">‎<a name="010">10</a> ‏כִּֽי־כוֹכְבֵ֤י הַשָּׁמַ֙יִם֙ וּכְסִ֣ילֵיהֶ֔ם לֹ֥א יָהֵ֖לּוּ אוֹרָ֑ם חָשַׁ֤ךְ הַשֶּׁ֙מֶשׁ֙ בְּצֵאת֔וֹ וְיָרֵ֖חַ לֹֽא־יַגִּ֥יהַ אוֹרֽוֹ׃ </span></p>
 <p align="RIGHT"><span lang="he">‎<a name="011">11</a> ‏וּפָקַדְתִּ֤י עַל־תֵּבֵל֙ רָעָ֔ה וְעַל־רְשָׁעִ֖ים עֲוֹנָ֑ם וְהִשְׁבַּתִּי֙ גְּא֣וֹן זֵדִ֔ים וְגַאֲוַ֥ת עָרִיצִ֖ים אַשְׁפִּֽיל׃ </span></p>
 <p align="RIGHT"><span lang="he">‎<a name="012">12</a> ‏אוֹקִ֥יר אֱנ֖וֹשׁ מִפָּ֑ז וְאָדָ֖ם מִכֶּ֥תֶם אוֹפִֽיר׃ </span></p>
 <p align="RIGHT"><span lang="he">‎<a name="013">13</a> ‏עַל־כֵּן֙ שָׁמַ֣יִם אַרְגִּ֔יז וְתִרְעַ֥שׁ הָאָ֖רֶץ מִמְּקוֹמָ֑הּ בְּעֶבְרַת֙ יְהוָ֣ה צְבָא֔וֹת וּבְי֖וֹם חֲר֥וֹן אַפּֽוֹ׃ </span></p>
 <p align="RIGHT"><span lang="he">‎<a name="014">14</a> ‏וְהָיָה֙ כִּצְבִ֣י מֻדָּ֔ח וּכְצֹ֖אן וְאֵ֣ין מְקַבֵּ֑ץ אִ֤ישׁ אֶל־עַמּוֹ֙ יִפְנ֔וּ וְאִ֥ישׁ אֶל־אַרְצ֖וֹ יָנֽוּסוּ׃ </span></p>
 <p align="RIGHT"><span lang="he">‎<a name="015">15</a> ‏כָּל־הַנִּמְצָ֖א יִדָּקֵ֑ר וְכָל־הַנִּסְפֶּ֖ה יִפּ֥וֹל בֶּחָֽרֶב׃ </span></p>
 <p align="RIGHT"><span lang="he">‎<a name="016">16</a> ‏וְעֹלְלֵיהֶ֥ם יְרֻטְּשׁ֖וּ לְעֵֽינֵיהֶ֑ם יִשַּׁ֙סּוּ֙ בָּֽתֵּיהֶ֔ם וּנְשֵׁיהֶ֖ם <font color="brown">תשגלנה</font> <font color="blue">תִּשָּׁכַֽבְנָה׃</font> </span></p>
 <p align="RIGHT"><span lang="he">‎<a name="017">17</a> ‏הִנְנִ֛י מֵעִ֥יר עֲלֵיהֶ֖ם אֶת־מָדָ֑י אֲשֶׁר־כֶּ֙סֶף֙ לֹ֣א יַחְשֹׁ֔בוּ וְזָהָ֖ב לֹ֥א יַחְפְּצוּ־בֽוֹ׃ </span></p>
 <p align="RIGHT"><span lang="he">‎<a name="018">18</a> ‏וּקְשָׁת֖וֹת נְעָרִ֣ים תְּרַטַּ֑שְׁנָה וּפְרִי־בֶ֙טֶן֙ לֹ֣א יְרַחֵ֔מוּ עַל־בָּנִ֖ים לֹֽא־תָח֥וּס עֵינָֽם׃ </span></p>
 <p align="RIGHT"><span lang="he">‎<a name="019">19</a> ‏וְהָיְתָ֤ה בָבֶל֙ צְבִ֣י מַמְלָכ֔וֹת תִּפְאֶ֖רֶת גְּא֣וֹן כַּשְׂדִּ֑ים כְּמַהְפֵּכַ֣ת אֱלֹהִ֔ים אֶת־סְדֹ֖ם וְאֶת־עֲמֹרָֽה׃ </span></p>
 <p align="RIGHT"><span lang="he">‎<a name="020">20</a> ‏לֹֽא־תֵשֵׁ֣ב לָנֶ֔צַח וְלֹ֥א תִשְׁכֹּ֖ן עַד־דּ֣וֹר וָד֑וֹר וְלֹֽא־יַהֵ֥ל שָׁם֙ עֲרָבִ֔י וְרֹעִ֖ים לֹא־יַרְבִּ֥צוּ שָֽׁם׃ </span></p>
 <p align="RIGHT"><span lang="he">‎<a name="021">21</a> ‏וְרָבְצוּ־שָׁ֣ם צִיִּ֔ים וּמָלְא֥וּ בָתֵּיהֶ֖ם אֹחִ֑ים וְשָׁ֤כְנוּ שָׁם֙ בְּנ֣וֹת יַֽעֲנָ֔ה וּשְׂעִירִ֖ים יְרַקְּדוּ־שָֽׁם׃ </span></p>
 <p align="RIGHT"><span lang="he">‎<a name="022">22</a> ‏וְעָנָ֤ה אִיִּים֙ בְּאַלְמנוֹתָ֔יו<font color="red"><sup>1</sup></font> וְתַנִּ֖ים בְּהֵ֣יכְלֵי עֹ֑נֶג וְקָר֤וֹב לָבוֹא֙ עִתָּ֔הּ וְיָמֶ֖יהָ לֹ֥א יִמָּשֵֽׁכוּ׃ </span></p>
 </td>
 <td width="50%">
 <p>1 maśśā’ bāḇel ’ăšer ḥāzâ yəš<sup>a</sup>‘əyâû ben-’āmwōṣ: </p>
 <p>2 ‘al har-nišəpeh śə’û-nēs hārîmû qwōl lâem hānîfû yāḏ wəyāḇō’û piṯəḥê nəḏîḇîm: </p>
 <p>3 ’ănî ṣiûêṯî liməqudāšāy gam qārā’ṯî ḡibwōray lə’apî ‘allîzê ga’ăwāṯî: </p>
 <p>4 qwōl hāmwōn behārîm dəmûṯ ‘am-rāḇ qwōl šə’wōn mamələḵwōṯ gwōyim ne’ĕsāfîm yəhwâ ṣəḇā’wōṯ məfaqqēḏ ṣəḇā’ miləḥāmâ: </p>
 <p>5 bā’îm mē’ereṣ merəḥāq miqəṣēh haššāmāyim yəhwâ ûḵəlê z<sup>a</sup>‘əmwō ləḥabēl kāl-hā’āreṣ: </p>
 <p>6 hêlîlû kî qārwōḇ ywōm yəhwâ kəšōḏ miššaday yāḇwō’: </p>
 <p>7 ‘al-kēn kāl-yāḏayim tirəpeynâ wəḵāl-ləḇaḇ ’ĕnwōš yimmās:<font color="red"><sup>3</sup></font> </p>
 <p>8 wəniḇəhālû| ṣîrîm w<sup>a</sup>ḥăḇālîm yō’ḥēzûn kayywōlēḏâ yəḥîlûn ’îš ’el-rē‘ēhû yiṯəmâû pənê ləhāḇîm pənêhem: </p>
 <p>9 hinnēh ywōm-yəhwâ bā’ ’aḵəzārî wə‘eḇərâ w<sup>a</sup>ḥărwōn ’āf lāśûm hā’āreṣ ləšammâ wəḥaṭṭā’eyhā yašəmîḏ mimmennâ: </p>
 <p>10 kî-ḵwōḵəḇê haššāmayim ûḵəsîlêhem lō’ yâēllû ’wōrām ḥāšaḵə haššemeš bəṣē’ṯwō wəyārēḥa lō’-yagîha ’wōrwō: </p>
 <p>11 ûfāqaḏətî ‘al-tēḇēl rā‘â wə‘al-rəšā‘îm ‘ăwōnām wəhišəbatî gə’wōn zēḏîm wəḡa’ăwaṯ ‘ārîṣîm ’ašəpîl: </p>
 <p>12 ’wōqîr ’ĕnwōš mipāz wə’āḏām mikeṯem ’wōfîr: </p>
 <p>13 ‘al-kēn šāmayim ’arəgîz wəṯirə‘aš hā’āreṣ mimməqwōmāh bə‘eḇəraṯ yəhwâ ṣəḇā’wōṯ ûḇəywōm ḥărwōn ’apwō: </p>
 <p>14 wəhāyâ kiṣəḇî mudāḥ ûḵəṣō’n wə’ên məqabēṣ ’îš ’el-‘ammwō yifənû wə’îš ’el-’arəṣwō yānûsû: </p>
 <p>15 kāl-hanniməṣā’ yidāqēr wəḵāl-hannisəpeh yipwōl beḥāreḇ: </p>
 <p>16 wə‘ōləlêhem yəruṭṭəšû lə‘ênêhem yiššassû bātêhem ûnəšêhem <font color="brown">tiššāḡalənâ</font> <font color="blue">tiššāḵaḇənâ:</font> </p>
 <p>17 hinənî mē‘îr ‘ălêhem ’eṯ-māḏāy ’ăšer-kesef lō’ y<sup>a</sup>ḥəšōḇû wəzâāḇ lō’ y<sup>a</sup>ḥəpəṣû-ḇwō: </p>
 <p>18 ûqəšāṯwōṯ nə‘ārîm təraṭṭašənâ ûfərî-ḇeṭen lō’ yər<sup>a</sup>ḥēmû ‘al-bānîm lō’-ṯāḥûs ‘ênām: </p>
 <p>19 wəhāyəṯâ ḇāḇel ṣəḇî maməlāḵwōṯ tifə’ereṯ gə’wōn kaśədîm kəmahəpēḵaṯ ’ĕlōhîm ’eṯ-səḏōm wə’eṯ-‘ămōrâ: </p>
 <p>20 lō’-ṯēšēḇ lāneṣ<sup>a</sup>ḥ wəlō’ ṯišəkōn ‘aḏ-dwōr wāḏwōr wəlō’-yahēl šām ‘ărāḇî wərō‘îm lō’-yarəbiṣû šām: </p>
 <p>21 wərāḇəṣû-šām ṣîyîm ûmālə’û ḇātêhem ’ōḥîm wəšāḵənû šām bənwōṯ y<sup>a</sup>‘ănâ ûśə‘îrîm yəraqqəḏû-šām: </p>
 <p>22 wə‘ānâ ’îyîm bə’aləmnwōṯāyw<font color="red"><sup>1</sup></font> wəṯannîm bəhêḵəlê ‘ōneḡ wəqārwōḇ lāḇwō’ ‘itāh wəyāmeyhā lō’ yimmāšēḵû: </p>
 </td>
 </tr></table>
 <p></p><hr>
 <center>
 <a href="isa014.htm">Next: Isaiah (Yisheyah) Chapter 14</a></center>
 </body>