<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2036.htm">Polyglot</a> 
 <a href="../kjv/ch2036.htm">KJV</a> 
 <a href="../sep/ch2036.htm">Sep</a> 
 <a href="../vul/ch2036.htm">Vul</a> 
 
 <br>
 <br><a href="ch2.htm">2 Chronicles (2 Divrey Yamim) Index</a><br>
  
 <a href="ch2035.htm">Previous</a> 
 </center>
 <hr>
 
 <h3 align="CENTER">Tanach (Hebrew): 2 Chronicles (2 Divrey Yamim) Chapter 36</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיִּקְחוּ֙ עַם־הָאָ֔רֶץ אֶת־יְהוֹאָחָ֖ז בֶּן־יֹאשִׁיָּ֑הוּ וַיַּמְלִיכֻ֥הוּ תַֽחַת־אָבִ֖יו בִּירוּשָׁלִָֽם׃ </span></p>
 <p align="RIGHT"><span lang="he">‎<a name="002">2</a> ‏בֶּן־שָׁל֧וֹשׁ וְעֶשְׂרִ֛ים שָׁנָ֖ה יוֹאָחָ֣ז בְּמָלְכ֑וֹ וּשְׁלֹשָׁ֣ה חֳדָשִׁ֔ים מָלַ֖ךְ בִּירוּשָׁלִָֽם׃ </span></p>
 <p align="RIGHT"><span lang="he">‎<a name="003">3</a> ‏וַיְסִירֵ֥הוּ מֶֽלֶךְ־מִצְרַ֖יִם בִּֽירוּשָׁלִָ֑ם וַֽיַּעֲנֹשׁ֙ אֶת־הָאָ֔רֶץ מֵאָ֥ה כִכַּר־כֶּ֖סֶף וְכִכַּ֥ר זָהָֽב׃ </span></p>
 <p align="RIGHT"><span lang="he">‎<a name="004">4</a> ‏וַיַּמְלֵ֨ךְ מֶֽלֶךְ־מִצְרַ֜יִם אֶת־אֶלְיָקִ֣ים אָחִ֗יו עַל־יְהוּדָה֙ וִיר֣וּשָׁלִַ֔ם וַיַּסֵּ֥ב אֶת־שְׁמ֖וֹ יְהוֹיָקִ֑ים וְאֶת־יוֹאָחָ֤ז אָחִיו֙ לָקַ֣ח נְכ֔וֹ וַיְבִיאֵ֖הוּ מִצְרָֽיְמָה׃ פ</span></p>
 <p align="RIGHT"><span lang="he">‎<a name="005">5</a> ‏בֶּן־עֶשְׂרִ֨ים וְחָמֵ֤שׁ שָׁנָה֙ יְהוֹיָקִ֣ים בְּמָלְכ֔וֹ וְאַחַ֤ת עֶשְׂרֵה֙ שָׁנָ֔ה מָלַ֖ךְ בִּירוּשָׁלִָ֑ם וַיַּ֣עַשׂ הָרַ֔ע בְּעֵינֵ֖י יְהוָ֥ה אֱלֹהָֽיו׃ </span></p>
 <p align="RIGHT"><span lang="he">‎<a name="006">6</a> ‏עָלָ֣יו עָלָ֔ה נְבוּכַדְנֶאצַּ֖ר מֶ֣לֶךְ בָּבֶ֑ל וַיַּֽאַסְרֵ֙הוּ֙ בַּֽנְחֻשְׁתַּ֔יִם לְהֹלִיכ֖וֹ בָּבֶֽלָה׃ </span></p>
 <p align="RIGHT"><span lang="he">‎<a name="007">7</a> ‏וּמִכְּלֵי֙ בֵּ֣ית יְהוָ֔ה הֵבִ֥יא נְבוּכַדְנֶאצַּ֖ר לְבָבֶ֑ל וַיִּתְּנֵ֥ם בְּהֵיכָל֖וֹ בְּבָבֶֽל׃ </span></p>
 <p align="RIGHT"><span lang="he">‎<a name="008">8</a> ‏וְיֶתֶר֩ דִּבְרֵ֨י יְהֽוֹיָקִ֜ים וְתֹֽעֲבֹתָ֤יו אֲשֶׁר־עָשָׂה֙ וְהַנִּמְצָ֣א עָלָ֔יו הִנָּ֣ם כְּתוּבִ֗ים עַל־סֵ֛פֶר מַלְכֵ֥י יִשְׂרָאֵ֖ל וִֽיהוּדָ֑ה וַיִּמְלֹ֛ךְ יְהוֹיָכִ֥ין בְּנ֖וֹ תַּחְתָּֽיו׃ פ</span></p>
 <p align="RIGHT"><span lang="he">‎<a name="009">9</a> ‏בֶּן־שְׁמוֹנֶ֤ה שָׁנִים֙ יְהוֹיָכִ֣ין בְּמָלְכ֔וֹ וּשְׁלֹשָׁ֤ה חֳדָשִׁים֙ וַעֲשֶׂ֣רֶת יָמִ֔ים מָלַ֖ךְ בִּירוּשָׁלִָ֑ם וַיַּ֥עַשׂ הָרַ֖ע בְּעֵינֵ֥י יְהוָֽה׃ </span></p>
 <p align="RIGHT"><span lang="he">‎<a name="010">10</a> ‏וְלִתְשׁוּבַ֣ת הַשָּׁנָ֗ה שָׁלַח֙ הַמֶּ֣לֶךְ נְבֽוּכַדְנֶאצַּ֔ר וַיְבִאֵ֣הוּ בָבֶ֔לָה עִם־כְּלֵ֖י חֶמְדַּ֣ת בֵּית־יְהוָ֑ה וַיַּמְלֵךְ֙ אֶת־צִדְקִיָּ֣הוּ אָחִ֔יו עַל־יְהוּדָ֖ה וִֽירוּשָׁלִָֽם׃ פ</span></p>
 <p align="RIGHT"><span lang="he">‎<a name="011">11</a> ‏בֶּן־עֶשְׂרִ֧ים וְאַחַ֛ת שָׁנָ֖ה צִדְקִיָּ֣הוּ בְמָלְכ֑וֹ וְאַחַ֤ת עֶשְׂרֵה֙ שָׁנָ֔ה מָלַ֖ךְ בִּירוּשָׁלִָֽם׃ </span></p>
 <p align="RIGHT"><span lang="he">‎<a name="012">12</a> ‏וַיַּ֣עַשׂ הָרַ֔ע בְּעֵינֵ֖י יְהוָ֣ה אֱלֹהָ֑יו לֹ֣א נִכְנַ֗ע מִלִּפְנֵ֛י יִרְמְיָ֥הוּ הַנָּבִ֖יא מִפִּ֥י יְהוָֽה׃ </span></p>
 <p align="RIGHT"><span lang="he">‎<a name="013">13</a> ‏וְ֠גַם בַּמֶּ֤לֶךְ נְבֽוּכַדְנֶאצַּר֙ מָרָ֔ד אֲשֶׁ֥ר הִשְׁבִּיע֖וֹ בֵּֽאלֹהִ֑ים וַיֶּ֤קֶשׁ אֶת־עָרְפּוֹ֙ וַיְאַמֵּ֣ץ אֶת־לְבָב֔וֹ מִשּׁ֕וּב אֶל־יְהוָ֖ה אֱלֹהֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="014">14</a> ‏גַּ֠ם כָּל־שָׂרֵ֨י הַכֹּהֲנִ֤ים וְהָעָם֙ הִרְבּ֣וּ <font color="brown">למעול־</font> <font color="blue">לִמְעָל־</font> מַ֔עַל<font color="red"><sup>9</sup></font> כְּכֹ֖ל תֹּעֲב֣וֹת הַגּוֹיִ֑ם וַֽיְטַמְּאוּ֙ אֶת־בֵּ֣ית יְהוָ֔ה אֲשֶׁ֥ר הִקְדִּ֖ישׁ בִּירוּשָׁלִָֽם׃ </span></p>
 <p align="RIGHT"><span lang="he">‎<a name="015">15</a> ‏וַיִּשְׁלַ֡ח יְהוָה֩ אֱלֹהֵ֨י אֲבוֹתֵיהֶ֧ם עֲלֵיהֶ֛ם בְּיַ֥ד מַלְאָכָ֖יו הַשְׁכֵּ֣ם וְשָׁל֑וֹחַ כִּֽי־חָמַ֥ל עַל־עַמּ֖וֹ וְעַל־מְעוֹנֽוֹ׃ </span></p>
 <p align="RIGHT"><span lang="he">‎<a name="016">16</a> ‏וַיִּֽהְי֤וּ מַלְעִבִים֙ בְּמַלְאֲכֵ֣י הָאֱלֹהִ֔ים וּבוֹזִ֣ים דְּבָרָ֔יו וּמִֽתַּעְתְּעִ֖ים בִּנְבִאָ֑יו עַ֠ד עֲל֧וֹת חֲמַת־יְהוָ֛ה בְּעַמּ֖וֹ עַד־לְאֵ֥ין מַרְפֵּֽא׃ </span></p>
 <p align="RIGHT"><span lang="he">‎<a name="017">17</a> ‏וַיַּ֨עַל עֲלֵיהֶ֜ם אֶת־מֶ֣לֶךְ <font color="brown">כשדיים</font> <font color="blue">כַּשְׂדִּ֗ים</font> וַיַּהֲרֹ֨ג בַּחוּרֵיהֶ֤ם בַּחֶ֙רֶב֙ בְּבֵ֣ית מִקְדָּשָׁ֔ם וְלֹ֥א חָמַ֛ל עַל־בָּח֥וּר וּבְתוּלָ֖ה זָקֵ֣ן וְיָשֵׁ֑שׁ הַכֹּ֖ל נָתַ֥ן בְּיָדֽוֹ׃ </span></p>
 <p align="RIGHT"><span lang="he">‎<a name="018">18</a> ‏וְ֠כֹל כְּלֵ֞י בֵּ֤ית הָאֱלֹהִים֙ הַגְּדֹלִ֣ים וְהַקְּטַנִּ֔ים וְאֹֽצְרוֹת֙ בֵּ֣ית יְהוָ֔ה וְאֹצְר֥וֹת הַמֶּ֖לֶךְ וְשָׂרָ֑יו הַכֹּ֖ל הֵבִ֥יא בָבֶֽל׃ </span></p>
 <p align="RIGHT"><span lang="he">‎<a name="019">19</a> ‏וַֽיִּשְׂרְפוּ֙ אֶת־בֵּ֣ית הָאֱלֹהִ֔ים וַֽיְנַתְּצ֔וּ אֵ֖ת חוֹמַ֣ת יְרוּשָׁלִָ֑ם וְכָל־אַרְמְנוֹתֶ֙יהָ֙ שָׂרְפ֣וּ בָאֵ֔שׁ וְכָל־כְּלֵ֥י מַחֲמַדֶּ֖יהָ לְהַשְׁחִֽית׃ ס</span></p>
 <p align="RIGHT"><span lang="he">‎<a name="020">20</a> ‏וַיֶּ֛גֶל הַשְּׁאֵרִ֥ית מִן־הַחֶ֖רֶב אֶל־בָּבֶ֑ל וַֽיִּהְיוּ־ל֤וֹ וּלְבָנָיו֙ לַעֲבָדִ֔ים עַד־מְלֹ֖ךְ מַלְכ֥וּת פָּרָֽס׃ </span></p>
 <p align="RIGHT"><span lang="he">‎<a name="021">21</a> ‏לְמַלֹּ֤אות דְּבַר־יְהוָה֙ בְּפִ֣י יִרְמְיָ֔הוּ עַד־רָצְתָ֥ה הָאָ֖רֶץ אֶת־שַׁבְּתוֹתֶ֑יהָ כָּל־יְמֵ֤י הָשַּׁמָּה֙ שָׁבָ֔תָה לְמַלֹּ֖אות שִׁבְעִ֥ים שָׁנָֽה׃ פ</span></p>
 <p align="RIGHT"><span lang="he">‎<a name="022">22</a> ‏וּבִשְׁנַ֣ת אַחַ֗ת לְכ֙וֹרֶשׁ֙ מֶ֣לֶךְ פָּרַ֔ס לִכְל֥וֹת דְּבַר־יְהוָ֖ה בְּפִ֣י יִרְמְיָ֑הוּ הֵעִ֣יר יְהוָ֗ה אֶת־ר֙וּחַ֙ כּ֣וֹרֶשׁ מֶֽלֶךְ־פָּרַ֔ס וַיַּֽעֲבֶר־קוֹל֙ בְּכָל־מַלְכוּת֔וֹ וְגַם־בְּמִכְתָּ֖ב לֵאמֹֽר׃ ס</span></p>
 <p align="RIGHT"><span lang="he">‎<a name="023">23</a> ‏כֹּה־אָמַ֞ר כּ֣וֹרֶשׁ׀ מֶ֣לֶךְ פָּרַ֗ס כָּל־מַמְלְכ֤וֹת הָאָ֙רֶץ֙ נָ֣תַן לִ֗י יְהוָה֙ אֱלֹהֵ֣י הַשָּׁמַ֔יִם וְהֽוּא־פָקַ֤ד עָלַי֙ לִבְנֽוֹת־ל֣וֹ בַ֔יִת בִּירוּשָׁלִַ֖ם אֲשֶׁ֣ר בִּֽיהוּדָ֑ה מִֽי־בָכֶ֣ם מִכָּל־עַמּ֗וֹ יְהוָ֧ה אֱלֹהָ֛יו עִמּ֖וֹ וְיָֽעַל׃ </span></p>
 </td>
 <td width="50%" valign="TOP">
 <p>1 wayyiqəḥû ‘am-hā’āreṣ ’eṯ-yəhwō’āḥāz ben-yō’šîyâû wayyaməlîḵuhû ṯ<sup>a</sup>ḥaṯ-’āḇîw bîrûšālāim: </p>
 <p>2 ben-šālwōš wə‘eśərîm šānâ ywō’āḥāz bəmāləḵwō ûšəlōšâ ḥŏḏāšîm mālaḵə bîrûšālāim: </p>
 <p>3 wayəsîrēhû meleḵə-miṣərayim bîrûšālāim wayy<sup>a</sup>‘ănōš ’eṯ-hā’āreṣ mē’â ḵikar-kesef wəḵikar zâāḇ: </p>
 <p>4 wayyaməlēḵə meleḵə-miṣərayim ’eṯ-’eləyāqîm ’āḥîw ‘al-yəhûḏâ wîrûšālaim wayyassēḇ ’eṯ-šəmwō yəhwōyāqîm wə’eṯ-ywō’āḥāz ’āḥîw lāq<sup>a</sup>ḥ nəḵwō wayəḇî’ēhû miṣərāyəmâ: f</p>
 <p>5 ben-‘eśərîm wəḥāmēš šānâ yəhwōyāqîm bəmāləḵwō wə’<sup>a</sup>ḥaṯ ‘eśərēh šānâ mālaḵə bîrûšālāim wayy<sup>a</sup>‘aś hār<sup>a</sup>‘ bə‘ênê yəhwâ ’ĕlōhāyw: </p>
 <p>6 ‘ālāyw ‘ālâ nəḇûḵaḏəne’ṣṣar meleḵə bāḇel wayya’asərēhû banəḥušətayim ləhōlîḵwō bāḇelâ: </p>
 <p>7 ûmikəlê bêṯ yəhwâ hēḇî’ nəḇûḵaḏəne’ṣṣar ləḇāḇel wayyitənēm bəhêḵālwō bəḇāḇel: </p>
 <p>8 wəyeṯer diḇərê yəhwōyāqîm wəṯō‘ăḇōṯāyw ’ăšer-‘āśâ wəhanniməṣā’ ‘ālāyw hinnām kəṯûḇîm ‘al-sēfer maləḵê yiśərā’ēl wîhûḏâ wayyiməlōḵə yəhwōyāḵîn bənwō t<sup>a</sup>ḥətāyw: f</p>
 <p>9 ben-šəmwōneh šānîm yəhwōyāḵîn bəmāləḵwō ûšəlōšâ ḥŏḏāšîm w<sup>a</sup>‘ăśereṯ yāmîm mālaḵə bîrûšālāim wayy<sup>a</sup>‘aś hār<sup>a</sup>‘ bə‘ênê yəhwâ: </p>
 <p>10 wəliṯəšûḇaṯ haššānâ šāl<sup>a</sup>ḥ hammeleḵə nəḇûḵaḏəne’ṣṣar wayəḇi’ēhû ḇāḇelâ ‘im-kəlê ḥemədaṯ bêṯ-yəhwâ wayyaməlēḵə ’eṯ-ṣiḏəqîyâû ’āḥîw ‘al-yəhûḏâ wîrûšālāim: f</p>
 <p>11 ben-‘eśərîm wə’<sup>a</sup>ḥaṯ šānâ ṣiḏəqîyâû ḇəmāləḵwō wə’<sup>a</sup>ḥaṯ ‘eśərēh šānâ mālaḵə bîrûšālāim: </p>
 <p>12 wayy<sup>a</sup>‘aś hār<sup>a</sup>‘ bə‘ênê yəhwâ ’ĕlōhāyw lō’ niḵən<sup>a</sup>‘ millifənê yirəməyâû hannāḇî’ mipî yəhwâ: </p>
 <p>13 wəḡam bammeleḵə nəḇûḵaḏəne’ṣṣar mārāḏ ’ăšer hišəbî‘wō bē’lōhîm wayyeqeš ’eṯ-‘ārəpwō wayə’ammēṣ ’eṯ-ləḇāḇwō miššûḇ ’el-yəhwâ ’ĕlōhê yiśərā’ēl: </p>
 <p>14 gam kāl-śārê hakōhănîm wəhā‘ām hirəbû <font color="brown">limə‘wōl-</font> <font color="blue">limə‘āl-</font> m<sup>a</sup>‘al<font color="red"><sup>9</sup></font> kəḵōl tō‘ăḇwōṯ hagwōyim wayəṭammə’û ’eṯ-bêṯ yəhwâ ’ăšer hiqədîš bîrûšālāim: </p>
 <p>15 wayyišəl<sup>a</sup>ḥ yəhwâ ’ĕlōhê ’ăḇwōṯêhem ‘ălêhem bəyaḏ malə’āḵāyw hašəkēm wəšālwōḥa kî-ḥāmal ‘al-‘ammwō wə‘al-mə‘wōnwō: </p>
 <p>16 wayyihəyû malə‘iḇîm bəmalə’ăḵê hā’ĕlōhîm ûḇwōzîm dəḇārāyw ûmit<sup>a</sup>‘ətə‘îm binəḇi’āyw ‘aḏ ‘ălwōṯ ḥămaṯ-yəhwâ bə‘ammwō ‘aḏ-lə’ên marəpē’: </p>
 <p>17 wayy<sup>a</sup>‘al ‘ălêhem ’eṯ-meleḵə <font color="brown">kaśədîyîm</font> <font color="blue">kaśədîm</font> wayyahărōḡ b<sup>a</sup>ḥûrêhem b<sup>a</sup>ḥereḇ bəḇêṯ miqədāšām wəlō’ ḥāmal ‘al-bāḥûr ûḇəṯûlâ zāqēn wəyāšēš hakōl nāṯan bəyāḏwō: </p>
 <p>18 wəḵōl kəlê bêṯ hā’ĕlōhîm hagəḏōlîm wəhaqqəṭannîm wə’ōṣərwōṯ bêṯ yəhwâ wə’ōṣərwōṯ hammeleḵə wəśārāyw hakōl hēḇî’ ḇāḇel: </p>
 <p>19 wayyiśərəfû ’eṯ-bêṯ hā’ĕlōhîm wayənatəṣû ’ēṯ ḥwōmaṯ yərûšālāim wəḵāl-’arəmənwōṯeyhā śārəfû ḇā’ēš wəḵāl-kəlê m<sup>a</sup>ḥămadeyhā ləhašəḥîṯ: s</p>
 <p>20 wayyeḡel haššə’ērîṯ min-h<sup>a</sup>ḥereḇ ’el-bāḇel wayyihəyû-lwō ûləḇānāyw l<sup>a</sup>‘ăḇāḏîm ‘aḏ-məlōḵə maləḵûṯ pārās: </p>
 <p>21 ləmallō’wṯ dəḇar-yəhwâ bəfî yirəməyâû ‘aḏ-rāṣəṯâ hā’āreṣ ’eṯ-šabəṯwōṯeyhā kāl-yəmê hāššammâ šāḇāṯâ ləmallō’wṯ šiḇə‘îm šānâ: f</p>
 <p>22 ûḇišənaṯ ’<sup>a</sup>ḥaṯ ləḵwōreš meleḵə pāras liḵəlwōṯ dəḇar-yəhwâ bəfî yirəməyâû hē‘îr yəhwâ ’eṯ-rûḥa kwōreš meleḵə-pāras wayy<sup>a</sup>‘ăḇer-qwōl bəḵāl-maləḵûṯwō wəḡam-bəmiḵətāḇ lē’mōr: s</p>
 <p>23 kōh-’āmar kwōreš| meleḵə pāras kāl-mamələḵwōṯ hā’āreṣ nāṯan lî yəhwâ ’ĕlōhê haššāmayim wəhû’-fāqaḏ ‘ālay liḇənwōṯ-lwō ḇayiṯ bîrûšālaim ’ăšer bîhûḏâ mî-ḇāḵem mikāl-‘ammwō yəhwâ ’ĕlōhāyw ‘immwō wəyā‘al: </p>
 </td>
 </tr></table>
 
 
 
 
 </body>