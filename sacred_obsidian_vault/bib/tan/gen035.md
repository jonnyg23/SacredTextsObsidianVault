<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen035.htm">Polyglot</a> 
 <a href="../kjv/gen035.htm">KJV</a> 
 <a href="../sep/gen035.htm">Sep</a> 
 <a href="../vul/gen035.htm">Vul</a> 
 
 <br>
 <br><a href="gen.htm">Genesis (Bereshit) Index</a><br>
  
 <a href="gen034.htm">Previous</a> 
 <a href="gen036.htm">Next</a> 
 </center>
 <hr>
 
 <h3 align="CENTER">Tanach (Hebrew): Genesis (Bereshit) Chapter 35</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֹּ֤אמֶר אֱלֹהִים֙ אֶֽל־יַעֲקֹ֔ב ק֛וּם עֲלֵ֥ה בֵֽית־אֵ֖ל וְשֶׁב־שָׁ֑ם וַעֲשֵׂה־שָׁ֣ם מִזְבֵּ֔חַ לָאֵל֙ הַנִּרְאֶ֣ה אֵלֶ֔יךָ בְּבָרְחֲךָ֔<font color="red"><sup>1</sup></font> מִפְּנֵ֖י עֵשָׂ֥ו אָחִֽיךָ׃ </span></p>
 <p align="RIGHT"><span lang="he">‎<a name="002">2</a> ‏וַיֹּ֤אמֶר יַעֲקֹב֙ אֶל־בֵּית֔וֹ וְאֶ֖ל כָּל־אֲשֶׁ֣ר עִמּ֑וֹ הָסִ֜רוּ אֶת־אֱלֹהֵ֤י הַנֵּכָר֙ אֲשֶׁ֣ר בְּתֹכְכֶ֔ם וְהִֽטַּהֲר֔וּ וְהַחֲלִ֖יפוּ שִׂמְלֹתֵיכֶֽם׃ </span></p>
 <p align="RIGHT"><span lang="he">‎<a name="003">3</a> ‏וְנָק֥וּמָה וְנַעֲלֶ֖ה בֵּֽית־אֵ֑ל וְאֶֽעֱשֶׂה־שָּׁ֣ם מִזְבֵּ֗חַ לָאֵ֞ל הָעֹנֶ֤ה אֹתִי֙ בְּי֣וֹם צָֽרָתִ֔י וַיְהִי֙ עִמָּדִ֔י בַּדֶּ֖רֶךְ אֲשֶׁ֥ר הָלָֽכְתִּי׃ </span></p>
 <p align="RIGHT"><span lang="he">‎<a name="004">4</a> ‏וַיִּתְּנ֣וּ<font color="red"><sup>3</sup></font> אֶֽל־יַעֲקֹ֗ב אֵ֣ת כָּל־אֱלֹהֵ֤י הַנֵּכָר֙ אֲשֶׁ֣ר בְּיָדָ֔ם וְאֶת־הַנְּזָמִ֖ים אֲשֶׁ֣ר בְּאָזְנֵיהֶ֑ם וַיִּטְמֹ֤ן אֹתָם֙ יַעֲקֹ֔ב תַּ֥חַת הָאֵלָ֖ה אֲשֶׁ֥ר עִם־שְׁכֶֽם׃ </span></p>
 <p align="RIGHT"><span lang="he">‎<a name="005">5</a> ‏וַיִּסָּ֑עוּ וַיְהִ֣י׀ חִתַּ֣ת אֱלֹהִ֗ים עַל־הֶֽעָרִים֙ אֲשֶׁר֙ סְבִיבֹ֣תֵיהֶ֔ם וְלֹ֣א רָֽדְפ֔וּ אַחֲרֵ֖י בְּנֵ֥י יַעֲקֹֽב׃ </span></p>
 <p align="RIGHT"><span lang="he">‎<a name="006">6</a> ‏וַיָּבֹ֨א יַעֲקֹ֜ב ל֗וּזָה אֲשֶׁר֙ בְּאֶ֣רֶץ כְּנַ֔עַן הִ֖וא בֵּֽית־אֵ֑ל ה֖וּא וְכָל־הָעָ֥ם אֲשֶׁר־עִמּֽוֹ׃ </span></p>
 <p align="RIGHT"><span lang="he">‎<a name="007">7</a> ‏וַיִּ֤בֶן שָׁם֙ מִזְבֵּ֔חַ וַיִּקְרָא֙ לַמָּק֔וֹם אֵ֖ל בֵּֽית־אֵ֑ל כִּ֣י שָׁ֗ם נִגְל֤וּ אֵלָיו֙ הָֽאֱלֹהִ֔ים בְּבָרְח֖וֹ מִפְּנֵ֥י אָחִֽיו׃ </span></p>
 <p align="RIGHT"><span lang="he">‎<a name="008">8</a> ‏וַתָּ֤מָת דְּבֹרָה֙ מֵינֶ֣קֶת רִבְקָ֔ה וַתִּקָּבֵ֛ר מִתַּ֥חַת לְבֵֽית־אֵ֖ל תַּ֣חַת הָֽאַלּ֑וֹן וַיִּקְרָ֥א שְׁמ֖וֹ אַלּ֥וֹן בָּכֽוּת׃ פ</span></p>
 <p align="RIGHT"><span lang="he">‎<a name="009">9</a> ‏וַיֵּרָ֨א אֱלֹהִ֤ים אֶֽל־יַעֲקֹב֙ ע֔וֹד בְּבֹא֖וֹ מִפַּדַּ֣ן אֲרָ֑ם וַיְבָ֖רֶךְ אֹתֽוֹ׃ </span></p>
 <p align="RIGHT"><span lang="he">‎<a name="010">10</a> ‏וַיֹּֽאמֶר־ל֥וֹ אֱלֹהִ֖ים שִׁמְךָ֣ יַעֲקֹ֑ב לֹֽא־יִקָּרֵא֩ שִׁמְךָ֨<font color="red"><sup>3</sup></font> ע֜וֹד יַעֲקֹ֗ב כִּ֤י אִם־יִשְׂרָאֵל֙ יִהְיֶ֣ה שְׁמֶ֔ךָ וַיִּקְרָ֥א אֶת־שְׁמ֖וֹ יִשְׂרָאֵֽל׃ </span></p>
 <p align="RIGHT"><span lang="he">‎<a name="011">11</a> ‏וַיֹּאמֶר֩ ל֨וֹ אֱלֹהִ֜ים אֲנִ֨י אֵ֤ל שַׁדַּי֙ פְּרֵ֣ה וּרְבֵ֔ה גּ֛וֹי וּקְהַ֥ל גּוֹיִ֖ם יִהְיֶ֣ה מִמֶּ֑ךָּ וּמְלָכִ֖ים מֵחֲלָצֶ֥יךָ יֵצֵֽאוּ׃ </span></p>
 <p align="RIGHT"><span lang="he">‎<a name="012">12</a> ‏וְאֶת־הָאָ֗רֶץ אֲשֶׁ֥ר נָתַ֛תִּי לְאַבְרָהָ֥ם וּלְיִצְחָ֖ק לְךָ֣ אֶתְּנֶ֑נָּה וּֽלְזַרְעֲךָ֥ אַחֲרֶ֖יךָ אֶתֵּ֥ן אֶת־הָאָֽרֶץ׃ </span></p>
 <p align="RIGHT"><span lang="he">‎<a name="013">13</a> ‏וַיַּ֥עַל מֵעָלָ֖יו אֱלֹהִ֑ים בַּמָּק֖וֹם אֲשֶׁר־דִּבֶּ֥ר אִתּֽוֹ׃ </span></p>
 <p align="RIGHT"><span lang="he">‎<a name="014">14</a> ‏וַיַּצֵּ֨ב יַעֲקֹ֜ב מַצֵּבָ֗ה בַּמָּק֛וֹם אֲשֶׁר־דִּבֶּ֥ר אִתּ֖וֹ מַצֶּ֣בֶת אָ֑בֶן וַיַּסֵּ֤ךְ עָלֶ֙יהָ֙ נֶ֔סֶךְ וַיִּצֹ֥ק עָלֶ֖יהָ שָֽׁמֶן׃ </span></p>
 <p align="RIGHT"><span lang="he">‎<a name="015">15</a> ‏וַיִּקְרָ֨א יַעֲקֹ֜ב אֶת־שֵׁ֣ם הַמָּק֗וֹם אֲשֶׁר֩ דִּבֶּ֨ר אִתּ֥וֹ שָׁ֛ם אֱלֹהִ֖ים בֵּֽית־אֵֽל׃ </span></p>
 <p align="RIGHT"><span lang="he">‎<a name="016">16</a> ‏וַיִּסְעוּ֙ מִבֵּ֣ית אֵ֔ל וַֽיְהִי־ע֥וֹד כִּבְרַת־הָאָ֖רֶץ לָב֣וֹא אֶפְרָ֑תָה וַתֵּ֥לֶד רָחֵ֖ל וַתְּקַ֥שׁ בְּלִדְתָּֽהּ׃ </span></p>
 <p align="RIGHT"><span lang="he">‎<a name="017">17</a> ‏וַיְהִ֥י בְהַקְשֹׁתָ֖הּ בְּלִדְתָּ֑הּ וַתֹּ֨אמֶר לָ֤הּ הַמְיַלֶּ֙דֶת֙ אַל־תִּ֣ירְאִ֔י כִּֽי־גַם־זֶ֥ה לָ֖ךְ בֵּֽן׃ </span></p>
 <p align="RIGHT"><span lang="he">‎<a name="018">18</a> ‏וַיְהִ֞י בְּצֵ֤את נַפְשָׁהּ֙ כִּ֣י מֵ֔תָה וַתִּקְרָ֥א שְׁמ֖וֹ בֶּן־אוֹנִ֑י וְאָבִ֖יו קָֽרָא־ל֥וֹ בִנְיָמִֽין׃ </span></p>
 <p align="RIGHT"><span lang="he">‎<a name="019">19</a> ‏וַתָּ֖מָת רָחֵ֑ל וַתִּקָּבֵר֙ בְּדֶ֣רֶךְ אֶפְרָ֔תָה הִ֖וא בֵּ֥ית לָֽחֶם׃ </span></p>
 <p align="RIGHT"><span lang="he">‎<a name="020">20</a> ‏וַיַּצֵּ֧ב יַעֲקֹ֛ב מַצֵּבָ֖ה עַל־קְבֻרָתָ֑הּ הִ֛וא מַצֶּ֥בֶת קְבֻרַֽת־רָחֵ֖ל<font color="red"><sup>3</sup></font> עַד־הַיּֽוֹם׃ </span></p>
 <p align="RIGHT"><span lang="he">‎<a name="021">21</a> ‏וַיִּסַּ֖ע יִשְׂרָאֵ֑ל וַיֵּ֣ט אָֽהֳלֹ֔ה<font color="red"><sup>q</sup></font> מֵהָ֖לְאָה לְמִגְדַּל־עֵֽדֶר׃ </span></p>
 <p align="RIGHT"><span lang="he">‎<a name="022">22</a> ‏וַיְהִ֗י בִּשְׁכֹּ֤ן יִשְׂרָאֵל֙ בָּאָ֣רֶץ הַהִ֔וא וַיֵּ֣לֶךְ רְאוּבֵ֔ן וַיִּשְׁכַּ֕ב֙ אֶת־בִּלְהָ֖ה֙ פִּילֶ֣גֶשׁ אָבִ֑֔יו וַיִּשְׁמַ֖ע יִשְׂרָאֵֽ֑ל פוַיִּֽהְי֥וּ בְנֵֽי־יַעֲקֹ֖ב שְׁנֵ֥ים עָשָֽׂר׃ </span></p>
 <p align="RIGHT"><span lang="he">‎<a name="023">23</a> ‏בְּנֵ֣י לֵאָ֔ה בְּכ֥וֹר יַעֲקֹ֖ב רְאוּבֵ֑ן וְשִׁמְעוֹן֙ וְלֵוִ֣י וִֽיהוּדָ֔ה וְיִשָּׂשכָ֖ר וּזְבוּלֻֽן׃ </span></p>
 <p align="RIGHT"><span lang="he">‎<a name="024">24</a> ‏בְּנֵ֣י רָחֵ֔ל יוֹסֵ֖ף וּבִנְיָמִֽן׃ </span></p>
 <p align="RIGHT"><span lang="he">‎<a name="025">25</a> ‏וּבְנֵ֤י בִלְהָה֙ שִׁפְחַ֣ת רָחֵ֔ל דָּ֖ן וְנַפְתָּלִֽי׃ </span></p>
 <p align="RIGHT"><span lang="he">‎<a name="026">26</a> ‏וּבְנֵ֥י זִלְפָּ֛ה שִׁפְחַ֥ת לֵאָ֖ה גָּ֣ד וְאָשֵׁ֑ר אֵ֚לֶּה בְּנֵ֣י יַעֲקֹ֔ב אֲשֶׁ֥ר יֻלַּד־ל֖וֹ בְּפַדַּ֥ן אֲרָֽם׃ </span></p>
 <p align="RIGHT"><span lang="he">‎<a name="027">27</a> ‏וַיָּבֹ֤א יַעֲקֹב֙ אֶל־יִצְחָ֣ק אָבִ֔יו מַמְרֵ֖א קִרְיַ֣ת הָֽאַרְבַּ֑ע הִ֣וא חֶבְר֔וֹן<font color="red"><sup>3</sup></font> אֲשֶׁר־גָּֽר־שָׁ֥ם אַבְרָהָ֖ם וְיִצְחָֽק׃ </span></p>
 <p align="RIGHT"><span lang="he">‎<a name="028">28</a> ‏וַיִּֽהְי֖וּ יְמֵ֣י יִצְחָ֑ק מְאַ֥ת שָׁנָ֖ה וּשְׁמֹנִ֥ים שָׁנָֽה׃ </span></p>
 <p align="RIGHT"><span lang="he">‎<a name="029">29</a> ‏וַיִּגְוַ֨ע יִצְחָ֤ק וַיָּ֙מָת֙ וַיֵּאָ֣סֶף אֶל־עַמָּ֔יו זָקֵ֖ן וּשְׂבַ֣ע יָמִ֑ים וַיִּקְבְּר֣וּ אֹת֔וֹ עֵשָׂ֥ו וְיַעֲקֹ֖ב בָּנָֽיו׃ פ</span></p>
 </td>
 <td width="50%">
 <p>1 wayyō’mer ’ĕlōhîm ’el-y<sup>a</sup>‘ăqōḇ qûm ‘ălēh ḇêṯ-’ēl wəšeḇ-šām w<sup>a</sup>‘ăśēh-šām mizəbēḥa lā’ēl hannirə’eh ’ēleyḵā bəḇārəḥăḵā<font color="red"><sup>1</sup></font> mipənê ‘ēśāw ’āḥîḵā: </p>
 <p>2 wayyō’mer y<sup>a</sup>‘ăqōḇ ’el-bêṯwō wə’el kāl-’ăšer ‘immwō hāsirû ’eṯ-’ĕlōhê hannēḵār ’ăšer bəṯōḵəḵem wəhiṭṭahărû wəh<sup>a</sup>ḥălîfû śiməlōṯêḵem: </p>
 <p>3 wənāqûmâ wən<sup>a</sup>‘ăleh bêṯ-’ēl wə’e‘ĕśeh-ššām mizəbēḥa lā’ēl hā‘ōneh ’ōṯî bəywōm ṣārāṯî wayəhî ‘immāḏî badereḵə ’ăšer hālāḵətî: </p>
 <p>4 wayyitənû<font color="red"><sup>3</sup></font> ’el-y<sup>a</sup>‘ăqōḇ ’ēṯ kāl-’ĕlōhê hannēḵār ’ăšer bəyāḏām wə’eṯ-hannəzāmîm ’ăšer bə’āzənêhem wayyiṭəmōn ’ōṯām y<sup>a</sup>‘ăqōḇ t<sup>a</sup>ḥaṯ hā’ēlâ ’ăšer ‘im-šəḵem: </p>
 <p>5 wayyissā‘û wayəhî| ḥitaṯ ’ĕlōhîm ‘al-he‘ārîm ’ăšer səḇîḇōṯêhem wəlō’ rāḏəfû ’<sup>a</sup>ḥărê bənê y<sup>a</sup>‘ăqōḇ: </p>
 <p>6 wayyāḇō’ y<sup>a</sup>‘ăqōḇ lûzâ ’ăšer bə’ereṣ kən<sup>a</sup>‘an hiw’ bêṯ-’ēl hû’ wəḵāl-hā‘ām ’ăšer-‘immwō: </p>
 <p>7 wayyiḇen šām mizəbēḥa wayyiqərā’ lammāqwōm ’ēl bêṯ-’ēl kî šām niḡəlû ’ēlāyw hā’ĕlōhîm bəḇārəḥwō mipənê ’āḥîw: </p>
 <p>8 watāmāṯ dəḇōrâ mêneqeṯ riḇəqâ watiqqāḇēr mit<sup>a</sup>ḥaṯ ləḇêṯ-’ēl t<sup>a</sup>ḥaṯ hā’allwōn wayyiqərā’ šəmwō ’allwōn bāḵûṯ: f</p>
 <p>9 wayyērā’ ’ĕlōhîm ’el-y<sup>a</sup>‘ăqōḇ ‘wōḏ bəḇō’wō mipadan ’ărām wayəḇāreḵə ’ōṯwō: </p>
 <p>10 wayyō’mer-lwō ’ĕlōhîm šiməḵā y<sup>a</sup>‘ăqōḇ lō’-yiqqārē’ šiməḵā<font color="red"><sup>3</sup></font> ‘wōḏ y<sup>a</sup>‘ăqōḇ kî ’im-yiśərā’ēl yihəyeh šəmeḵā wayyiqərā’ ’eṯ-šəmwō yiśərā’ēl: </p>
 <p>11 wayyō’mer lwō ’ĕlōhîm ’ănî ’ēl šaday pərēh ûrəḇēh gwōy ûqəhal gwōyim yihəyeh mimmeḵḵā ûməlāḵîm mēḥălāṣeyḵā yēṣē’û: </p>
 <p>12 wə’eṯ-hā’āreṣ ’ăšer nāṯatî lə’aḇərâām ûləyiṣəḥāq ləḵā ’etənennâ ûləzarə‘ăḵā ’<sup>a</sup>ḥăreyḵā ’etēn ’eṯ-hā’āreṣ: </p>
 <p>13 wayy<sup>a</sup>‘al mē‘ālāyw ’ĕlōhîm bammāqwōm ’ăšer-diber ’itwō: </p>
 <p>14 wayyaṣṣēḇ y<sup>a</sup>‘ăqōḇ maṣṣēḇâ bammāqwōm ’ăšer-diber ’itwō maṣṣeḇeṯ ’āḇen wayyassēḵə ‘āleyhā neseḵə wayyiṣōq ‘āleyhā šāmen: </p>
 <p>15 wayyiqərā’ y<sup>a</sup>‘ăqōḇ ’eṯ-šēm hammāqwōm ’ăšer diber ’itwō šām ’ĕlōhîm bêṯ-’ēl: </p>
 <p>16 wayyisə‘û mibêṯ ’ēl wayəhî-‘wōḏ kiḇəraṯ-hā’āreṣ lāḇwō’ ’efərāṯâ watēleḏ rāḥēl watəqaš bəliḏətāh: </p>
 <p>17 wayəhî ḇəhaqəšōṯāh bəliḏətāh watō’mer lāh haməyalleḏeṯ ’al-tîrə’î kî-ḡam-zeh lāḵə bēn: </p>
 <p>18 wayəhî bəṣē’ṯ nafəšāh kî mēṯâ watiqərā’ šəmwō ben-’wōnî wə’āḇîw qārā’-lwō ḇinəyāmîn: </p>
 <p>19 watāmāṯ rāḥēl watiqqāḇēr bəḏereḵə ’efərāṯâ hiw’ bêṯ lāḥem: </p>
 <p>20 wayyaṣṣēḇ y<sup>a</sup>‘ăqōḇ maṣṣēḇâ ‘al-qəḇurāṯāh hiw’ maṣṣeḇeṯ qəḇuraṯ-rāḥēl<font color="red"><sup>3</sup></font> ‘aḏ-hayywōm: </p>
 <p>21 wayyiss<sup>a</sup>‘ yiśərā’ēl wayyēṭ ’âŏlōh<font color="red"><sup>q</sup></font> mēhālə’â ləmiḡədal-‘ēḏer: </p>
 <p>22 wayəhî bišəkōn yiśərā’ēl bā’āreṣ hahiw’ wayyēleḵə rə’ûḇēn wayyišəkaḇ ’eṯ-biləhâ pîleḡeš ’āḇîw wayyišəm<sup>a</sup>‘ yiśərā’ēl fwayyihəyû ḇənê-y<sup>a</sup>‘ăqōḇ šənêm ‘āśār: </p>
 <p>23 bənê lē’â bəḵwōr y<sup>a</sup>‘ăqōḇ rə’ûḇēn wəšimə‘wōn wəlēwî wîhûḏâ wəyiśśāsḵār ûzəḇûlun: </p>
 <p>24 bənê rāḥēl ywōsēf ûḇinəyāmin: </p>
 <p>25 ûḇənê ḇiləhâ šifəḥaṯ rāḥēl dān wənafətālî: </p>
 <p>26 ûḇənê ziləpâ šifəḥaṯ lē’â gāḏ wə’āšēr ’ēlleh bənê y<sup>a</sup>‘ăqōḇ ’ăšer yullaḏ-lwō bəfadan ’ărām: </p>
 <p>27 wayyāḇō’ y<sup>a</sup>‘ăqōḇ ’el-yiṣəḥāq ’āḇîw mamərē’ qirəyaṯ hā’arəb<sup>a</sup>‘ hiw’ ḥeḇərwōn<font color="red"><sup>3</sup></font> ’ăšer-gār-šām ’aḇərâām wəyiṣəḥāq: </p>
 <p>28 wayyihəyû yəmê yiṣəḥāq mə’aṯ šānâ ûšəmōnîm šānâ: </p>
 <p>29 wayyiḡəw<sup>a</sup>‘ yiṣəḥāq wayyāmāṯ wayyē’āsef ’el-‘ammāyw zāqēn ûśəḇ<sup>a</sup>‘ yāmîm wayyiqəbərû ’ōṯwō ‘ēśāw wəy<sup>a</sup>‘ăqōḇ bānāyw: f</p>
 </td>
 </tr></table>
 <p></p><hr>
 <center>
 <a href="gen036.htm">Next: Genesis (Bereshit) Chapter 36</a></center>
 </body>