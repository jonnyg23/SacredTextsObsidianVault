<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen040.htm">Polyglot</a> 
 <a href="../kjv/gen040.htm">KJV</a> 
 <a href="../sep/gen040.htm">Sep</a> 
 <a href="../vul/gen040.htm">Vul</a> 
 
 <br>
 <br><a href="gen.htm">Genesis (Bereshit) Index</a><br>
  
 <a href="gen039.htm">Previous</a> 
 <a href="gen041.htm">Next</a> 
 </center>
 <hr>
 
 <h3 align="CENTER">Tanach (Hebrew): Genesis (Bereshit) Chapter 40</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֗י אַחַר֙ הַדְּבָרִ֣ים הָאֵ֔לֶּה חָ֥טְא֛וּ<font color="red"><sup>3</sup></font> מַשְׁקֵ֥ה מֶֽלֶךְ־מִצְרַ֖יִם וְהָאֹפֶ֑ה לַאֲדֹנֵיהֶ֖ם לְמֶ֥לֶךְ מִצְרָֽיִם׃ </span></p>
 <p align="RIGHT"><span lang="he">‎<a name="002">2</a> ‏וַיִּקְצֹ֣ף פַּרְעֹ֔ה עַ֖ל שְׁנֵ֣י סָרִיסָ֑יו עַ֚ל שַׂ֣ר הַמַּשְׁקִ֔ים וְעַ֖ל שַׂ֥ר הָאוֹפִֽים׃ </span></p>
 <p align="RIGHT"><span lang="he">‎<a name="003">3</a> ‏וַיִּתֵּ֨ן אֹתָ֜ם בְּמִשְׁמַ֗ר בֵּ֛ית שַׂ֥ר הַטַבָּחִ֖ים<font color="red"><sup>1</sup></font> אֶל־בֵּ֣ית הַסֹּ֑הַר מְק֕וֹם אֲשֶׁ֥ר יוֹסֵ֖ף אָס֥וּר שָֽׁם׃ </span></p>
 <p align="RIGHT"><span lang="he">‎<a name="004">4</a> ‏וַ֠יִּפְקֹד שַׂ֣ר הַטַּבָּחִ֧ים אֶת־יוֹסֵ֛ף אִתָּ֖ם וַיְשָׁ֣רֶת אֹתָ֑ם וַיִּהְי֥וּ יָמִ֖ים בְּמִשְׁמָֽר׃ </span></p>
 <p align="RIGHT"><span lang="he">‎<a name="005">5</a> ‏וַיַּֽחַלְמוּ֩ חֲל֨וֹם שְׁנֵיהֶ֜ם אִ֤ישׁ חֲלֹמוֹ֙ בְּלַ֣יְלָה אֶחָ֔ד אִ֖ישׁ כְּפִתְר֣וֹן חֲלֹמ֑וֹ הַמַּשְׁקֶ֣ה וְהָאֹפֶ֗ה אֲשֶׁר֙ לְמֶ֣לֶךְ מִצְרַ֔יִם אֲשֶׁ֥ר אֲסוּרִ֖ים בְּבֵ֥ית הַסֹּֽהַר׃ </span></p>
 <p align="RIGHT"><span lang="he">‎<a name="006">6</a> ‏וַיָּבֹ֧א אֲלֵיהֶ֛ם יוֹסֵ֖ף בַּבֹּ֑קֶר וַיַּ֣רְא אֹתָ֔ם וְהִנָּ֖ם זֹעֲפִֽים׃ </span></p>
 <p align="RIGHT"><span lang="he">‎<a name="007">7</a> ‏וַיִּשְׁאַ֞ל אֶת־סְרִיסֵ֣י פַרְעֹ֗ה אֲשֶׁ֨ר אִתּ֧וֹ בְמִשְׁמַ֛ר בֵּ֥ית אֲדֹנָ֖יו לֵאמֹ֑ר מַדּ֛וּעַ פְּנֵיכֶ֥ם רָעִ֖ים הַיּֽוֹם׃ </span></p>
 <p align="RIGHT"><span lang="he">‎<a name="008">8</a> ‏וַיֹּאמְר֣וּ אֵלָ֔יו חֲל֣וֹם חָלַ֔מְנוּ וּפֹתֵ֖ר אֵ֣ין אֹת֑וֹ וַיֹּ֨אמֶר אֲלֵהֶ֜ם יוֹסֵ֗ף הֲל֤וֹא לֵֽאלֹהִים֙ פִּתְרֹנִ֔ים סַפְּרוּ־נָ֖א לִֽי׃ </span></p>
 <p align="RIGHT"><span lang="he">‎<a name="009">9</a> ‏וַיְסַפֵּ֧ר שַֽׂר־הַמַּשְׁקִ֛ים אֶת־חֲלֹמ֖וֹ לְיוֹסֵ֑ף וַיֹּ֣אמֶר ל֔וֹ בַּחֲלוֹמִ֕י וְהִנֵּה־גֶ֖פֶן לְפָנָֽי׃ </span></p>
 <p align="RIGHT"><span lang="he">‎<a name="010">10</a> ‏וּבַגֶּ֖פֶן שְׁלֹשָׁ֣ה שָׂרִיגִ֑ם וְהִ֤יא כְפֹרַ֙חַת֙ עָלְתָ֣ה נִצָּ֔הּ הִבְשִׁ֥ילוּ אַשְׁכְּלֹתֶ֖יהָ עֲנָבִֽים׃ </span></p>
 <p align="RIGHT"><span lang="he">‎<a name="011">11</a> ‏וְכ֥וֹס פַּרְעֹ֖ה בְּיָדִ֑י וָאֶקַּ֣ח אֶת־הָֽעֲנָבִ֗ים וָֽאֶשְׂחַ֤ט אֹתָם֙ אֶל־כּ֣וֹס פַּרְעֹ֔ה וָאֶתֵּ֥ן אֶת־הַכּ֖וֹס עַל־כַּ֥ף פַּרְעֹֽה׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֤אמֶר לוֹ֙ יוֹסֵ֔ף זֶ֖ה פִּתְרֹנ֑וֹ שְׁלֹ֙שֶׁת֙ הַשָּׂ֣רִגִ֔ים שְׁלֹ֥שֶׁת יָמִ֖ים הֵֽם׃ </span></p>
 <p align="RIGHT"><span lang="he">‎<a name="013">13</a> ‏בְּע֣וֹד׀ שְׁלֹ֣שֶׁת יָמִ֗ים יִשָּׂ֤א פַרְעֹה֙ אֶת־רֹאשֶׁ֔ךָ וַהֲשִֽׁיבְךָ֖ עַל־כַּנֶּ֑ךָ וְנָתַתָּ֤ כוֹס־פַּרְעֹה֙ בְּיָד֔וֹ כַּמִּשְׁפָּט֙ הָֽרִאשׁ֔וֹן אֲשֶׁ֥ר הָיִ֖יתָ מַשְׁקֵֽהוּ׃ </span></p>
 <p align="RIGHT"><span lang="he">‎<a name="014">14</a> ‏כִּ֧י אִם־זְכַרְתַּ֣נִי אִתְּךָ֗ כַּאֲשֶׁר֙ יִ֣יטַב לָ֔ךְ וְעָשִֽׂיתָ־נָּ֥א עִמָּדִ֖י חָ֑סֶד וְהִזְכַּרְתַּ֙נִי֙ אֶל־פַּרְעֹ֔ה וְהוֹצֵאתַ֖נִי מִן־הַבַּ֥יִת הַזֶּֽה׃ </span></p>
 <p align="RIGHT"><span lang="he">‎<a name="015">15</a> ‏כִּֽי־גֻנֹּ֣ב גֻּנַּ֔בְתִּי מֵאֶ֖רֶץ הָעִבְרִ֑ים וְגַם־פֹּה֙ לֹא־עָשִׂ֣יתִֽי מְא֔וּמָה כִּֽי־שָׂמ֥וּ אֹתִ֖י בַּבּֽוֹר׃ </span></p>
 <p align="RIGHT"><span lang="he">‎<a name="016">16</a> ‏וַיַּ֥רְא שַׂר־הָאֹפִ֖ים כִּ֣י ט֣וֹב פָּתָ֑ר וַיֹּ֙אמֶר֙ אֶל־יוֹסֵ֔ף אַף־אֲנִי֙ בַּחֲלוֹמִ֔י וְהִנֵּ֗ה שְׁלֹשָׁ֛ה סַלֵּ֥י חֹרִ֖י עַל־רֹאשִֽׁי׃ </span></p>
 <p align="RIGHT"><span lang="he">‎<a name="017">17</a> ‏וּבַסַּ֣ל הָֽעֶלְיוֹ֔ן מִכֹּ֛ל מַאֲכַ֥ל פַּרְעֹ֖ה מַעֲשֵׂ֣ה אֹפֶ֑ה וְהָע֗וֹף אֹכֵ֥ל אֹתָ֛ם מִן־הַסַּ֖ל מֵעַ֥ל רֹאשִֽׁי׃ </span></p>
 <p align="RIGHT"><span lang="he">‎<a name="018">18</a> ‏וַיַּ֤עַן יוֹסֵף֙ וַיֹּ֔אמֶר זֶ֖ה פִּתְרֹנ֑וֹ שְׁלֹ֙שֶׁת֙ הַסַּלִּ֔ים שְׁלֹ֥שֶׁת יָמִ֖ים הֵֽם׃ </span></p>
 <p align="RIGHT"><span lang="he">‎<a name="019">19</a> ‏בְּע֣וֹד׀ שְׁלֹ֣שֶׁת יָמִ֗ים יִשָּׂ֨א פַרְעֹ֤ה אֶת־רֹֽאשְׁךָ֙ מֵֽעָלֶ֔יךָ וְתָלָ֥ה אוֹתְךָ֖ עַל־עֵ֑ץ וְאָכַ֥ל הָע֛וֹף אֶת־בְּשָׂרְךָ֖ מֵעָלֶֽיךָ׃ </span></p>
 <p align="RIGHT"><span lang="he">‎<a name="020">20</a> ‏וַיְהִ֣י׀ בַּיּ֣וֹם הַשְּׁלִישִׁ֗י י֚וֹם<font color="red"><sup>3</sup></font> הֻלֶּ֣דֶת אֶת־פַּרְעֹ֔ה וַיַּ֥עַשׂ מִשְׁתֶּ֖ה לְכָל־עֲבָדָ֑יו וַיִּשָּׂ֞א אֶת־רֹ֣אשׁ׀ שַׂ֣ר הַמַּשְׁקִ֗ים וְאֶת־רֹ֛אשׁ שַׂ֥ר הָאֹפִ֖ים בְּת֥וֹךְ עֲבָדָֽיו׃ </span></p>
 <p align="RIGHT"><span lang="he">‎<a name="021">21</a> ‏וַיָּ֛שֶׁב אֶת־שַׂ֥ר הַמַּשְׁקִ֖ים עַל־מַשְׁקֵ֑הוּ וַיִּתֵּ֥ן הַכּ֖וֹס עַל־כַּ֥ף פַּרְעֹֽה׃ </span></p>
 <p align="RIGHT"><span lang="he">‎<a name="022">22</a> ‏וְאֵ֛ת שַׂ֥ר הָאֹפִ֖ים תָּלָ֑ה כַּאֲשֶׁ֥ר פָּתַ֛ר לָהֶ֖ם יוֹסֵֽף׃ </span></p>
 <p align="RIGHT"><span lang="he">‎<a name="023">23</a> ‏וְלֹֽא־זָכַ֧ר שַֽׂר־הַמַּשְׁקִ֛ים אֶת־יוֹסֵ֖ף וַיִּשְׁכָּחֵֽהוּ׃ פ</span></p>
 </td>
 <td width="50%">
 <p>1 wayəhî ’<sup>a</sup>ḥar hadəḇārîm hā’ēlleh ḥāṭə’û<font color="red"><sup>3</sup></font> mašəqēh meleḵə-miṣərayim wəhā’ōfeh la’ăḏōnêhem ləmeleḵə miṣərāyim: </p>
 <p>2 wayyiqəṣōf parə‘ōh ‘al šənê sārîsāyw ‘al śar hammašəqîm wə‘al śar hā’wōfîm: </p>
 <p>3 wayyitēn ’ōṯām bəmišəmar bêṯ śar haṭabāḥîm<font color="red"><sup>1</sup></font> ’el-bêṯ hassōhar məqwōm ’ăšer ywōsēf ’āsûr šām: </p>
 <p>4 wayyifəqōḏ śar haṭṭabāḥîm ’eṯ-ywōsēf ’itām wayəšāreṯ ’ōṯām wayyihəyû yāmîm bəmišəmār: </p>
 <p>5 wayy<sup>a</sup>ḥaləmû ḥălwōm šənêhem ’îš ḥălōmwō bəlayəlâ ’eḥāḏ ’îš kəfiṯərwōn ḥălōmwō hammašəqeh wəhā’ōfeh ’ăšer ləmeleḵə miṣərayim ’ăšer ’ăsûrîm bəḇêṯ hassōhar: </p>
 <p>6 wayyāḇō’ ’ălêhem ywōsēf babōqer wayyarə’ ’ōṯām wəhinnām zō‘ăfîm: </p>
 <p>7 wayyišə’al ’eṯ-sərîsê farə‘ōh ’ăšer ’itwō ḇəmišəmar bêṯ ’ăḏōnāyw lē’mōr madû‘a pənêḵem rā‘îm hayywōm: </p>
 <p>8 wayyō’mərû ’ēlāyw ḥălwōm ḥālamənû ûfōṯēr ’ên ’ōṯwō wayyō’mer ’ălēhem ywōsēf hălwō’ lē’lōhîm piṯərōnîm sapərû-nā’ lî: </p>
 <p>9 wayəsapēr śar-hammašəqîm ’eṯ-ḥălōmwō ləywōsēf wayyō’mer lwō b<sup>a</sup>ḥălwōmî wəhinnēh-ḡefen ləfānāy: </p>
 <p>10 ûḇagefen šəlōšâ śārîḡim wəhî’ ḵəfōr<sup>a</sup>ḥaṯ ‘āləṯâ niṣṣāh hiḇəšîlû ’ašəkəlōṯeyhā ‘ănāḇîm: </p>
 <p>11 wəḵwōs parə‘ōh bəyāḏî wā’eqq<sup>a</sup>ḥ ’eṯ-hā‘ănāḇîm wā’eśəḥaṭ ’ōṯām ’el-kwōs parə‘ōh wā’etēn ’eṯ-hakwōs ‘al-kaf parə‘ōh: </p>
 <p>12 wayyō’mer lwō ywōsēf zeh piṯərōnwō šəlōšeṯ haśśāriḡîm šəlōšeṯ yāmîm hēm: </p>
 <p>13 bə‘wōḏ| šəlōšeṯ yāmîm yiśśā’ farə‘ōh ’eṯ-rō’šeḵā wahăšîḇəḵā ‘al-kanneḵā wənāṯatā ḵwōs-parə‘ōh bəyāḏwō kammišəpāṭ hāri’šwōn ’ăšer hāyîṯā mašəqēhû: </p>
 <p>14 kî ’im-zəḵarətanî ’itəḵā ka’ăšer yîṭaḇ lāḵə wə‘āśîṯā-nnā’ ‘immāḏî ḥāseḏ wəhizəkarətanî ’el-parə‘ōh wəhwōṣē’ṯanî min-habayiṯ hazzeh: </p>
 <p>15 kî-ḡunnōḇ gunnaḇətî mē’ereṣ hā‘iḇərîm wəḡam-pōh lō’-‘āśîṯî mə’ûmâ kî-śāmû ’ōṯî babwōr: </p>
 <p>16 wayyarə’ śar-hā’ōfîm kî ṭwōḇ pāṯār wayyō’mer ’el-ywōsēf ’af-’ănî b<sup>a</sup>ḥălwōmî wəhinnēh šəlōšâ sallê ḥōrî ‘al-rō’šî: </p>
 <p>17 ûḇassal hā‘eləywōn mikōl ma’ăḵal parə‘ōh m<sup>a</sup>‘ăśēh ’ōfeh wəhā‘wōf ’ōḵēl ’ōṯām min-hassal mē‘al rō’šî: </p>
 <p>18 wayy<sup>a</sup>‘an ywōsēf wayyō’mer zeh piṯərōnwō šəlōšeṯ hassallîm šəlōšeṯ yāmîm hēm: </p>
 <p>19 bə‘wōḏ| šəlōšeṯ yāmîm yiśśā’ farə‘ōh ’eṯ-rō’šəḵā mē‘āleyḵā wəṯālâ ’wōṯəḵā ‘al-‘ēṣ wə’āḵal hā‘wōf ’eṯ-bəśārəḵā mē‘āleyḵā: </p>
 <p>20 wayəhî| bayywōm haššəlîšî ywōm<font color="red"><sup>3</sup></font> hulleḏeṯ ’eṯ-parə‘ōh wayy<sup>a</sup>‘aś mišəteh ləḵāl-‘ăḇāḏāyw wayyiśśā’ ’eṯ-rō’š| śar hammašəqîm wə’eṯ-rō’š śar hā’ōfîm bəṯwōḵə ‘ăḇāḏāyw: </p>
 <p>21 wayyāšeḇ ’eṯ-śar hammašəqîm ‘al-mašəqēhû wayyitēn hakwōs ‘al-kaf parə‘ōh: </p>
 <p>22 wə’ēṯ śar hā’ōfîm tālâ ka’ăšer pāṯar lâem ywōsēf: </p>
 <p>23 wəlō’-zāḵar śar-hammašəqîm ’eṯ-ywōsēf wayyišəkāḥēhû: f</p>
 </td>
 </tr></table>
 <p></p><hr>
 <center>
 <a href="gen041.htm">Next: Genesis (Bereshit) Chapter 41</a></center>
 </body>