<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jos008.htm">Polyglot</a> 
 <a href="../kjv/jos008.htm">KJV</a> 
 <a href="../sep/jsb008.htm">Sep:JsB</a> 
 <a href="../vul/jos008.htm">Vul</a> 
 
 <br>
 <br><a href="jos.htm">Joshua (Yehoshua) Index</a><br>
  
 <a href="jos007.htm">Previous</a> 
 <a href="jos009.htm">Next</a> 
 </center>
 <hr>
 
 <h3 align="CENTER">Tanach (Hebrew): Joshua (Yehoshua) Chapter 8</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֹּ֨אמֶר יְהוָ֤ה אֶל־יְהוֹשֻׁ֙עַ֙ אַל־תִּירָ֣א וְאַל־תֵּחָ֔ת קַ֣ח עִמְּךָ֗ אֵ֚ת כָּל־עַ֣ם הַמִּלְחָמָ֔ה וְק֖וּם עֲלֵ֣ה הָעָ֑י רְאֵ֣ה׀ נָתַ֣תִּי בְיָדְךָ֗ אֶת־מֶ֤לֶךְ הָעַי֙ וְאֶת־עַמּ֔וֹ וְאֶת־עִיר֖וֹ וְאֶת־אַרְצֽוֹ׃ </span></p>
 <p align="RIGHT"><span lang="he">‎<a name="002">2</a> ‏וְעָשִׂ֨יתָ לָעַ֜י וּלְמַלְכָּ֗הּ כַּאֲשֶׁ֨ר עָשִׂ֤יתָ לִֽירִיחוֹ֙ וּלְמַלְכָּ֔הּ רַק־שְׁלָלָ֥הּ וּבְהֶמְתָּ֖הּ תָּבֹ֣זּוּ לָכֶ֑ם שִׂים־לְךָ֥ אֹרֵ֛ב לָעִ֖יר מֵאַחֲרֶֽיהָ׃ </span></p>
 <p align="RIGHT"><span lang="he">‎<a name="003">3</a> ‏וַיָּ֧קָם יְהוֹשֻׁ֛עַ וְכָל־עַ֥ם הַמִּלְחָמָ֖ה לַעֲל֣וֹת הָעָ֑י וַיִּבְחַ֣ר יְ֠הוֹשֻׁעַ שְׁלֹשִׁ֨ים אֶ֤לֶף אִישׁ֙ גִּבּוֹרֵ֣י הַחַ֔יִל וַיִּשְׁלָחֵ֖ם לָֽיְלָה׃ </span></p>
 <p align="RIGHT"><span lang="he">‎<a name="004">4</a> ‏וַיְצַ֨ו אֹתָ֜ם לֵאמֹ֗ר רְ֠אוּ אַתֶּ֞ם אֹרְבִ֤ים לָעִיר֙ מֵאַחֲרֵ֣י הָעִ֔יר אַל־תַּרְחִ֥יקוּ מִן־הָעִ֖יר מְאֹ֑ד וִהְיִיתֶ֥ם כֻּלְּכֶ֖ם נְכֹנִֽים׃ </span></p>
 <p align="RIGHT"><span lang="he">‎<a name="005">5</a> ‏וַאֲנִ֗י וְכָל־הָעָם֙ אֲשֶׁ֣ר אִתִּ֔י נִקְרַ֖ב אֶל־הָעִ֑יר וְהָיָ֗ה כִּֽי־יֵצְא֤וּ לִקְרָאתֵ֙נוּ֙ כַּאֲשֶׁ֣ר בָּרִֽאשֹׁנָ֔ה וְנַ֖סְנוּ לִפְנֵיהֶֽם׃ </span></p>
 <p align="RIGHT"><span lang="he">‎<a name="006">6</a> ‏וְיָצְא֣וּ אַחֲרֵ֗ינוּ עַ֣ד הַתִּיקֵ֤נוּ אוֹתָם֙ מִן־הָעִ֔יר כִּ֣י יֹֽאמְר֔וּ נָסִ֣ים לְפָנֵ֔ינוּ כַּאֲשֶׁ֖ר בָּרִֽאשֹׁנָ֑ה וְנַ֖סְנוּ לִפְנֵיהֶֽם׃ </span></p>
 <p align="RIGHT"><span lang="he">‎<a name="007">7</a> ‏וְאַתֶּ֗ם תָּקֻ֙מוּ֙ מֵהָ֣אוֹרֵ֔ב וְהוֹרַשְׁתֶּ֖ם אֶת־הָעִ֑יר וּנְתָנָ֛הּ יְהוָ֥ה אֱלֹֽהֵיכֶ֖ם בְּיֶדְכֶֽם׃ </span></p>
 <p align="RIGHT"><span lang="he">‎<a name="008">8</a> ‏וְהָיָ֞ה כְּתָפְשְׂכֶ֣ם אֶת־הָעִ֗יר תַּצִּ֤יתוּ אֶת־הָעִיר֙ בָּאֵ֔שׁ כִּדְבַ֥ר יְהוָ֖ה תַּעֲשׂ֑וּ רְא֖וּ צִוִּ֥יתִי אֶתְכֶֽם׃ </span></p>
 <p align="RIGHT"><span lang="he">‎<a name="009">9</a> ‏וַיִּשְׁלָחֵ֣ם יְהוֹשֻׁ֗עַ וַיֵּֽלְכוּ֙ אֶל־הַמַּאְרָ֔ב וַיֵּשְׁב֗וּ בֵּ֧ין בֵּֽית־אֵ֛ל וּבֵ֥ין הָעַ֖י מִיָּ֣ם לָעָ֑י וַיָּ֧לֶן יְהוֹשֻׁ֛עַ בַּלַּ֥יְלָה הַה֖וּא בְּת֥וֹךְ הָעָֽם׃ </span></p>
 <p align="RIGHT"><span lang="he">‎<a name="010">10</a> ‏וַיַּשְׁכֵּ֤ם יְהוֹשֻׁ֙עַ֙ בַּבֹּ֔קֶר וַיִּפְקֹ֖ד אֶת־הָעָ֑ם וַיַּ֨עַל ה֜וּא וְזִקְנֵ֧י יִשְׂרָאֵ֛ל לִפְנֵ֥י הָעָ֖ם הָעָֽי׃ </span></p>
 <p align="RIGHT"><span lang="he">‎<a name="011">11</a> ‏וְכָל־הָעָ֨ם הַמִּלְחָמָ֜ה אֲשֶׁ֣ר אִתּ֗וֹ עָלוּ֙ וַֽיִּגְּשׁ֔וּ וַיָּבֹ֖אוּ נֶ֣גֶד הָעִ֑יר וַֽיַּחֲנוּ֙ מִצְּפ֣וֹן לָעַ֔י וְהַגַּ֖י <font color="brown">בינו</font> <font color="blue">בֵּינָ֥יו</font> וּבֵין־הָעָֽי׃ </span></p>
 <p align="RIGHT"><span lang="he">‎<a name="012">12</a> ‏וַיִּקַּ֕ח כַּחֲמֵ֥שֶׁת אֲלָפִ֖ים אִ֑ישׁ וַיָּ֨שֶׂם אוֹתָ֜ם אֹרֵ֗ב בֵּ֧ין בֵּֽית־אֵ֛ל וּבֵ֥ין הָעַ֖י מִיָּ֥ם לָעִֽיר׃ </span></p>
 <p align="RIGHT"><span lang="he">‎<a name="013">13</a> ‏וַיָּשִׂ֨ימוּ הָעָ֜ם אֶת־כָּל־הַֽמַּחֲנֶ֗ה אֲשֶׁר֙ מִצְּפ֣וֹן לָעִ֔יר וְאֶת־עֲקֵב֖וֹ מִיָּ֣ם לָעִ֑יר וַיֵּ֧לֶךְ יְהוֹשֻׁ֛עַ בַּלַּ֥יְלָה הַה֖וּא בְּת֥וֹךְ הָעֵֽמֶק׃ </span></p>
 <p align="RIGHT"><span lang="he">‎<a name="014">14</a> ‏וַיְהִ֞י כִּרְא֣וֹת מֶֽלֶךְ־הָעַ֗י וַֽיְמַהֲר֡וּ וַיַּשְׁכִּ֡ימוּ וַיֵּצְא֣וּ אַנְשֵֽׁי־הָעִ֣יר לִקְרַֽאת־יִ֠שְׂרָאֵל לַֽמִּלְחָמָ֞ה ה֧וּא וְכָל־עַמּ֛וֹ לַמּוֹעֵ֖ד לִפְנֵ֣י הָֽעֲרָבָ֑ה וְהוּא֙ לֹ֣א יָדַ֔ע כִּֽי־אֹרֵ֥ב ל֖וֹ מֵאַחֲרֵ֥י הָעִֽיר׃ </span></p>
 <p align="RIGHT"><span lang="he">‎<a name="015">15</a> ‏וַיִּנָּֽגְע֛וּ יְהוֹשֻׁ֥עַ וְכָל־יִשְׂרָאֵ֖ל לִפְנֵיהֶ֑ם וַיָּנֻ֖סוּ דֶּ֥רֶךְ הַמִּדְבָּֽר׃ </span></p>
 <p align="RIGHT"><span lang="he">‎<a name="016">16</a> ‏וַיִּזָּעֲק֗וּ כָּל־הָעָם֙ אֲשֶׁ֣ר <font color="brown">בעיר</font> <font color="blue">בָּעַ֔י</font> לִרְדֹּ֖ף אַחֲרֵיהֶ֑ם וַֽיִּרְדְּפוּ֙ אַחֲרֵ֣י יְהוֹשֻׁ֔עַ וַיִּנָּתְק֖וּ מִן־הָעִֽיר׃ </span></p>
 <p align="RIGHT"><span lang="he">‎<a name="017">17</a> ‏וְלֹֽא־נִשְׁאַ֣ר אִ֗ישׁ בָּעַי֙ וּבֵ֣ית אֵ֔ל אֲשֶׁ֥ר לֹֽא־יָצְא֖וּ אַחֲרֵ֣י יִשְׂרָאֵ֑ל וַיַּעַזְב֤וּ אֶת־הָעִיר֙ פְּתוּחָ֔ה וַֽיִּרְדְּפ֖וּ אַחֲרֵ֥י יִשְׂרָאֵֽל׃ פ</span></p>
 <p align="RIGHT"><span lang="he">‎<a name="018">18</a> ‏וַיֹּ֨אמֶר יְהוָ֜ה אֶל־יְהוֹשֻׁ֗עַ נְ֠טֵה בַּכִּיד֤וֹן אֲשֶׁר־בְּיָֽדְךָ֙ אֶל־הָעַ֔י כִּ֥י בְיָדְךָ֖ אֶתְּנֶ֑נָּה וַיֵּ֧ט יְהוֹשֻׁ֛עַ בַּכִּיד֥וֹן אֲשֶׁר־בְּיָד֖וֹ אֶל־הָעִֽיר׃ </span></p>
 <p align="RIGHT"><span lang="he">‎<a name="019">19</a> ‏וְהָאוֹרֵ֡ב קָם֩ מְהֵרָ֨ה מִמְּקוֹמ֤וֹ וַיָּר֙וּצוּ֙ כִּנְט֣וֹת יָד֔וֹ וַיָּבֹ֥אוּ הָעִ֖יר וַֽיִּלְכְּד֑וּהָ וַֽיְמַהֲר֔וּ וַיַּצִּ֥יתוּ אֶת־הָעִ֖יר בָּאֵֽשׁ׃ </span></p>
 <p align="RIGHT"><span lang="he">‎<a name="020">20</a> ‏וַיִּפְנ֣וּ אַנְשֵׁי֩ הָעַ֨י אַחֲרֵיהֶ֜ם וַיִּרְא֗וּ וְהִנֵּ֨ה עָלָ֜ה עֲשַׁ֤ן הָעִיר֙ הַשָּׁמַ֔יְמָה וְלֹא־הָיָ֨ה בָהֶ֥ם יָדַ֛יִם לָנ֖וּס הֵ֣נָּה וָהֵ֑נָּה וְהָעָם֙ הַנָּ֣ס הַמִּדְבָּ֔ר נֶהְפַּ֖ךְ אֶל־הָרוֹדֵֽף׃ </span></p>
 <p align="RIGHT"><span lang="he">‎<a name="021">21</a> ‏וִיהוֹשֻׁ֨עַ וְכָֽל־יִשְׂרָאֵ֜ל רָא֗וּ כִּֽי־לָכַ֤ד הָֽאֹרֵב֙ אֶת־הָעִ֔יר וְכִ֥י עָלָ֖ה עֲשַׁ֣ן הָעִ֑יר וַיָּשֻׁ֕בוּ וַיַּכּ֖וּ אֶת־אַנְשֵׁ֥י הָעָֽי׃ </span></p>
 <p align="RIGHT"><span lang="he">‎<a name="022">22</a> ‏וְאֵ֨לֶּה יָצְא֤וּ מִן־הָעִיר֙ לִקְרָאתָ֔ם וַיִּֽהְי֤וּ לְיִשְׂרָאֵל֙ בַּתָּ֔וֶךְ אֵ֥לֶּה מִזֶּ֖ה וְאֵ֣לֶּה מִזֶּ֑ה וַיַּכּ֣וּ אוֹתָ֔ם עַד־בִּלְתִּ֥י הִשְׁאִֽיר־ל֖וֹ שָׂרִ֥יד וּפָלִֽיט׃ </span></p>
 <p align="RIGHT"><span lang="he">‎<a name="023">23</a> ‏וְאֶת־מֶ֥לֶךְ הָעַ֖י תָּ֣פְשׂוּ חָ֑י וַיַּקְרִ֥בוּ אֹת֖וֹ אֶל־יְהוֹשֻֽׁעַ׃ </span></p>
 <p align="RIGHT"><span lang="he">‎<a name="024">24</a> ‏וַיְהִ֣י כְּכַלּ֣וֹת יִשְׂרָאֵ֡ל לַהֲרֹג֩ אֶת־כָּל־יֹשְׁבֵ֨י הָעַ֜י בַּשָּׂדֶ֗ה בַּמִּדְבָּר֙ אֲשֶׁ֣ר רְדָפ֣וּם בּ֔וֹ וַֽיִּפְּל֥וּ כֻלָּ֛ם לְפִי־חֶ֖רֶב עַד־תֻּמָּ֑ם וַיָּשֻׁ֤בוּ כָל־יִשְׂרָאֵל֙ הָעַ֔י וַיַּכּ֥וּ אֹתָ֖הּ לְפִי־חָֽרֶב׃ </span></p>
 <p align="RIGHT"><span lang="he">‎<a name="025">25</a> ‏וַיְהִי֩ כָל־הַנֹּ֨פְלִ֜ים בַּיּ֤וֹם הַהוּא֙ מֵאִ֣ישׁ וְעַד־אִשָּׁ֔ה שְׁנֵ֥ים עָשָׂ֖ר אָ֑לֶף כֹּ֖ל אַנְשֵׁ֥י הָעָֽי׃ </span></p>
 <p align="RIGHT"><span lang="he">‎<a name="026">26</a> ‏וִיהוֹשֻׁ֙עַ֙ לֹֽא־הֵשִׁ֣יב יָד֔וֹ אֲשֶׁ֥ר נָטָ֖ה בַּכִּיד֑וֹן עַ֚ד אֲשֶׁ֣ר הֶחֱרִ֔ים אֵ֖ת כָּל־יֹשְׁבֵ֥י הָעָֽי׃ </span></p>
 <p align="RIGHT"><span lang="he">‎<a name="027">27</a> ‏רַ֣ק הַבְּהֵמָ֗ה וּשְׁלַל֙ הָעִ֣יר הַהִ֔יא בָּזְז֥וּ לָהֶ֖ם יִשְׂרָאֵ֑ל כִּדְבַ֣ר יְהוָ֔ה אֲשֶׁ֥ר צִוָּ֖ה אֶת־יְהוֹשֻֽׁעַ׃ </span></p>
 <p align="RIGHT"><span lang="he">‎<a name="028">28</a> ‏וַיִּשְׂרֹ֥ף יְהוֹשֻׁ֖עַ אֶת־הָעָ֑י וַיְשִׂימֶ֤הָ תֵּל־עוֹלָם֙ שְׁמָמָ֔ה עַ֖ד הַיּ֥וֹם הַזֶּֽה׃ </span></p>
 <p align="RIGHT"><span lang="he">‎<a name="029">29</a> ‏וְאֶת־מֶ֧לֶךְ הָעַ֛י תָּלָ֥ה עַל־הָעֵ֖ץ עַד־עֵ֣ת הָעָ֑רֶב וּכְב֣וֹא הַשֶּׁמֶשׁ֩ צִוָּ֨ה יְהוֹשֻׁ֜עַ וַיֹּרִ֧ידוּ אֶת־נִבְלָת֣וֹ מִן־הָעֵ֗ץ וַיַּשְׁלִ֤יכוּ אוֹתָהּ֙ אֶל־פֶּ֙תַח֙ שַׁ֣עַר הָעִ֔יר וַיָּקִ֤ימוּ עָלָיו֙ גַּל־אֲבָנִ֣ים גָּד֔וֹל עַ֖ד הַיּ֥וֹם הַזֶּֽה׃ פ</span></p>
 <p align="RIGHT"><span lang="he">‎<a name="030">30</a> ‏אָ֣ז יִבְנֶ֤ה יְהוֹשֻׁ֙עַ֙ מִזְבֵּ֔חַ לַֽיהוָ֖ה אֱלֹהֵ֣י יִשְׂרָאֵ֑ל בְּהַ֖ר עֵיבָֽל׃ </span></p>
 <p align="RIGHT"><span lang="he">‎<a name="031">31</a> ‏כַּאֲשֶׁ֣ר צִוָּה֩ מֹשֶׁ֨ה עֶֽבֶד־יְהוָ֜ה אֶת־בְּנֵ֣י יִשְׂרָאֵ֗ל כַּכָּתוּב֙ בְּסֵ֙פֶר֙ תּוֹרַ֣ת מֹשֶׁ֔ה מִזְבַּח֙ אֲבָנִ֣ים שְׁלֵמ֔וֹת אֲשֶׁ֛ר לֹֽא־הֵנִ֥יף עֲלֵיהֶ֖ן בַּרְזֶ֑ל וַיַּעֲל֨וּ עָלָ֤יו עֹלוֹת֙ לַֽיהוָ֔ה וַֽיִּזְבְּח֖וּ שְׁלָמִֽים׃ </span></p>
 <p align="RIGHT"><span lang="he">‎<a name="032">32</a> ‏וַיִּכְתָּב־שָׁ֖ם עַל־הָאֲבָנִ֑ים אֵ֗ת מִשְׁנֵה֙ תּוֹרַ֣ת מֹשֶׁ֔ה אֲשֶׁ֣ר כָּתַ֔ב לִפְנֵ֖י בְּנֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="033">33</a> ‏וְכָל־יִשְׂרָאֵ֡ל וּזְקֵנָ֡יו וְשֹׁטְרִ֣ים׀ וְשֹׁפְטָ֡יו עֹמְדִ֣ים מִזֶּ֣ה׀ וּמִזֶּ֣ה׀ לָאָר֡וֹן נֶגֶד֩ הַכֹּהֲנִ֨ים הַלְוִיִּ֜ם נֹשְׂאֵ֣י׀ אֲר֣וֹן בְּרִית־יְהוָ֗ה כַּגֵּר֙ כָּֽאֶזְרָ֔ח חֶצְיוֹ֙ אֶל־מ֣וּל הַר־גְּרִזִ֔ים וְהַֽחֶצְי֖וֹ אֶל־מ֣וּל הַר־עֵיבָ֑ל כַּאֲשֶׁ֨ר צִוָּ֜ה מֹשֶׁ֣ה עֶֽבֶד־יְהוָ֗ה לְבָרֵ֛ךְ אֶת־הָעָ֥ם יִשְׂרָאֵ֖ל בָּרִאשֹׁנָֽה׃ </span></p>
 <p align="RIGHT"><span lang="he">‎<a name="034">34</a> ‏וְאַֽחֲרֵי־כֵ֗ן קָרָא֙ אֶת־כָּל־דִּבְרֵ֣י הַתּוֹרָ֔ה הַבְּרָכָ֖ה וְהַקְּלָלָ֑ה כְּכָל־הַכָּת֖וּב בְּסֵ֥פֶר הַתּוֹרָֽה׃ </span></p>
 <p align="RIGHT"><span lang="he">‎<a name="035">35</a> ‏לֹֽא־הָיָ֣ה דָבָ֔ר מִכֹּ֖ל אֲשֶׁר־צִוָּ֣ה מֹשֶׁ֑ה אֲשֶׁ֨ר לֹֽא־קָרָ֜א יְהוֹשֻׁ֗עַ נֶ֣גֶד כָּל־קְהַ֤ל יִשְׂרָאֵל֙ וְהַנָּשִׁ֣ים וְהַטַּ֔ף וְהַגֵּ֖ר הַהֹלֵ֥ךְ בְּקִרְבָּֽם׃ פ</span></p>
 </td>
 <td width="50%">
 <p>1 wayyō’mer yəhwâ ’el-yəhwōšu‘a ’al-tîrā’ wə’al-tēḥāṯ q<sup>a</sup>ḥ ‘imməḵā ’ēṯ kāl-‘am hammiləḥāmâ wəqûm ‘ălēh hā‘āy rə’ēh| nāṯatî ḇəyāḏəḵā ’eṯ-meleḵə hā‘ay wə’eṯ-‘ammwō wə’eṯ-‘îrwō wə’eṯ-’arəṣwō: </p>
 <p>2 wə‘āśîṯā lā‘ay ûləmaləkāh ka’ăšer ‘āśîṯā lîrîḥwō ûləmaləkāh raq-šəlālāh ûḇəhemətāh tāḇōzzû lāḵem śîm-ləḵā ’ōrēḇ lā‘îr mē’<sup>a</sup>ḥăreyhā: </p>
 <p>3 wayyāqām yəhwōšu‘a wəḵāl-‘am hammiləḥāmâ l<sup>a</sup>‘ălwōṯ hā‘āy wayyiḇəḥar yəhwōšu‘a šəlōšîm ’elef ’îš gibwōrê h<sup>a</sup>ḥayil wayyišəlāḥēm lāyəlâ: </p>
 <p>4 wayəṣaw ’ōṯām lē’mōr rə’û ’atem ’ōrəḇîm lā‘îr mē’<sup>a</sup>ḥărê hā‘îr ’al-tarəḥîqû min-hā‘îr mə’ōḏ wihəyîṯem kulləḵem nəḵōnîm: </p>
 <p>5 wa’ănî wəḵāl-hā‘ām ’ăšer ’itî niqəraḇ ’el-hā‘îr wəhāyâ kî-yēṣə’û liqərā’ṯēnû ka’ăšer bāri’šōnâ wənasənû lifənêhem: </p>
 <p>6 wəyāṣə’û ’<sup>a</sup>ḥărênû ‘aḏ hatîqēnû ’wōṯām min-hā‘îr kî yō’mərû nāsîm ləfānênû ka’ăšer bāri’šōnâ wənasənû lifənêhem: </p>
 <p>7 wə’atem tāqumû mēhā’wōrēḇ wəhwōrašətem ’eṯ-hā‘îr ûnəṯānāh yəhwâ ’ĕlōhêḵem bəyeḏəḵem: </p>
 <p>8 wəhāyâ kəṯāfəśəḵem ’eṯ-hā‘îr taṣṣîṯû ’eṯ-hā‘îr bā’ēš kiḏəḇar yəhwâ t<sup>a</sup>‘ăśû rə’û ṣiûîṯî ’eṯəḵem: </p>
 <p>9 wayyišəlāḥēm yəhwōšu‘a wayyēləḵû ’el-hamma’ərāḇ wayyēšəḇû bên bêṯ-’ēl ûḇên hā‘ay mîyām lā‘āy wayyālen yəhwōšu‘a ballayəlâ hahû’ bəṯwōḵə hā‘ām: </p>
 <p>10 wayyašəkēm yəhwōšu‘a babōqer wayyifəqōḏ ’eṯ-hā‘ām wayy<sup>a</sup>‘al hû’ wəziqənê yiśərā’ēl lifənê hā‘ām hā‘āy: </p>
 <p>11 wəḵāl-hā‘ām hammiləḥāmâ ’ăšer ’itwō ‘ālû wayyigəšû wayyāḇō’û neḡeḏ hā‘îr wayy<sup>a</sup>ḥănû miṣṣəfwōn lā‘ay wəhagay <font color="brown">bênwō</font> <font color="blue">bênāyw</font> ûḇên-hā‘āy: </p>
 <p>12 wayyiqq<sup>a</sup>ḥ k<sup>a</sup>ḥămēšeṯ ’ălāfîm ’îš wayyāśem ’wōṯām ’ōrēḇ bên bêṯ-’ēl ûḇên hā‘ay mîyām lā‘îr: </p>
 <p>13 wayyāśîmû hā‘ām ’eṯ-kāl-hamm<sup>a</sup>ḥăneh ’ăšer miṣṣəfwōn lā‘îr wə’eṯ-‘ăqēḇwō mîyām lā‘îr wayyēleḵə yəhwōšu‘a ballayəlâ hahû’ bəṯwōḵə hā‘ēmeq: </p>
 <p>14 wayəhî kirə’wōṯ meleḵə-hā‘ay wayəmahărû wayyašəkîmû wayyēṣə’û ’anəšê-hā‘îr liqəra’ṯ-yiśərā’ēl lammiləḥāmâ hû’ wəḵāl-‘ammwō lammwō‘ēḏ lifənê hā‘ărāḇâ wəhû’ lō’ yāḏ<sup>a</sup>‘ kî-’ōrēḇ lwō mē’<sup>a</sup>ḥărê hā‘îr: </p>
 <p>15 wayyinnāḡə‘û yəhwōšu‘a wəḵāl-yiśərā’ēl lifənêhem wayyānusû dereḵə hammiḏəbār: </p>
 <p>16 wayyizzā‘ăqû kāl-hā‘ām ’ăšer <font color="brown">bā‘îr</font> <font color="blue">bā‘ay</font> lirədōf ’<sup>a</sup>ḥărêhem wayyirədəfû ’<sup>a</sup>ḥărê yəhwōšu‘a wayyinnāṯəqû min-hā‘îr: </p>
 <p>17 wəlō’-nišə’ar ’îš bā‘ay ûḇêṯ ’ēl ’ăšer lō’-yāṣə’û ’<sup>a</sup>ḥărê yiśərā’ēl wayy<sup>a</sup>‘azəḇû ’eṯ-hā‘îr pəṯûḥâ wayyirədəfû ’<sup>a</sup>ḥărê yiśərā’ēl: f</p>
 <p>18 wayyō’mer yəhwâ ’el-yəhwōšu‘a nəṭēh bakîḏwōn ’ăšer-bəyāḏəḵā ’el-hā‘ay kî ḇəyāḏəḵā ’etənennâ wayyēṭ yəhwōšu‘a bakîḏwōn ’ăšer-bəyāḏwō ’el-hā‘îr: </p>
 <p>19 wəhā’wōrēḇ qām məhērâ mimməqwōmwō wayyārûṣû kinəṭwōṯ yāḏwō wayyāḇō’û hā‘îr wayyiləkəḏûhā wayəmahărû wayyaṣṣîṯû ’eṯ-hā‘îr bā’ēš: </p>
 <p>20 wayyifənû ’anəšê hā‘ay ’<sup>a</sup>ḥărêhem wayyirə’û wəhinnēh ‘ālâ ‘ăšan hā‘îr haššāmayəmâ wəlō’-hāyâ ḇâem yāḏayim lānûs hēnnâ wâēnnâ wəhā‘ām hannās hammiḏəbār nehəpaḵə ’el-hārwōḏēf: </p>
 <p>21 wîhwōšu‘a wəḵāl-yiśərā’ēl rā’û kî-lāḵaḏ hā’ōrēḇ ’eṯ-hā‘îr wəḵî ‘ālâ ‘ăšan hā‘îr wayyāšuḇû wayyakû ’eṯ-’anəšê hā‘āy: </p>
 <p>22 wə’ēlleh yāṣə’û min-hā‘îr liqərā’ṯām wayyihəyû ləyiśərā’ēl batāweḵə ’ēlleh mizzeh wə’ēlleh mizzeh wayyakû ’wōṯām ‘aḏ-bilətî hišə’îr-lwō śārîḏ ûfālîṭ: </p>
 <p>23 wə’eṯ-meleḵə hā‘ay tāfəśû ḥāy wayyaqəriḇû ’ōṯwō ’el-yəhwōšu‘a: </p>
 <p>24 wayəhî kəḵallwōṯ yiśərā’ēl lahărōḡ ’eṯ-kāl-yōšəḇê hā‘ay baśśāḏeh bammiḏəbār ’ăšer rəḏāfûm bwō wayyipəlû ḵullām ləfî-ḥereḇ ‘aḏ-tummām wayyāšuḇû ḵāl-yiśərā’ēl hā‘ay wayyakû ’ōṯāh ləfî-ḥāreḇ: </p>
 <p>25 wayəhî ḵāl-hannōfəlîm bayywōm hahû’ mē’îš wə‘aḏ-’iššâ šənêm ‘āśār ’ālef kōl ’anəšê hā‘āy: </p>
 <p>26 wîhwōšu‘a lō’-hēšîḇ yāḏwō ’ăšer nāṭâ bakîḏwōn ‘aḏ ’ăšer heḥĕrîm ’ēṯ kāl-yōšəḇê hā‘āy: </p>
 <p>27 raq habəhēmâ ûšəlal hā‘îr hahî’ bāzəzû lâem yiśərā’ēl kiḏəḇar yəhwâ ’ăšer ṣiûâ ’eṯ-yəhwōšu‘a: </p>
 <p>28 wayyiśərōf yəhwōšu‘a ’eṯ-hā‘āy wayəśîmehā tēl-‘wōlām šəmāmâ ‘aḏ hayywōm hazzeh: </p>
 <p>29 wə’eṯ-meleḵə hā‘ay tālâ ‘al-hā‘ēṣ ‘aḏ-‘ēṯ hā‘āreḇ ûḵəḇwō’ haššemeš ṣiûâ yəhwōšu‘a wayyōrîḏû ’eṯ-niḇəlāṯwō min-hā‘ēṣ wayyašəlîḵû ’wōṯāh ’el-peṯ<sup>a</sup>ḥ š<sup>a</sup>‘ar hā‘îr wayyāqîmû ‘ālāyw gal-’ăḇānîm gāḏwōl ‘aḏ hayywōm hazzeh: f</p>
 <p>30 ’āz yiḇəneh yəhwōšu‘a mizəbēḥa layhwâ ’ĕlōhê yiśərā’ēl bəhar ‘êḇāl: </p>
 <p>31 ka’ăšer ṣiûâ mōšeh ‘eḇeḏ-yəhwâ ’eṯ-bənê yiśərā’ēl kakāṯûḇ bəsēfer twōraṯ mōšeh mizəb<sup>a</sup>ḥ ’ăḇānîm šəlēmwōṯ ’ăšer lō’-hēnîf ‘ălêhen barəzel wayy<sup>a</sup>‘ălû ‘ālāyw ‘ōlwōṯ layhwâ wayyizəbəḥû šəlāmîm: </p>
 <p>32 wayyiḵətāḇ-šām ‘al-hā’ăḇānîm ’ēṯ mišənēh twōraṯ mōšeh ’ăšer kāṯaḇ lifənê bənê yiśərā’ēl: </p>
 <p>33 wəḵāl-yiśərā’ēl ûzəqēnāyw wəšōṭərîm| wəšōfəṭāyw ‘ōməḏîm mizzeh| ûmizzeh| lā’ārwōn neḡeḏ hakōhănîm haləwîyim nōśə’ê| ’ărwōn bərîṯ-yəhwâ kagēr kā’ezərāḥ ḥeṣəywō ’el-mûl har-gərizîm wəh<sup>a</sup>ḥeṣəywō ’el-mûl har-‘êḇāl ka’ăšer ṣiûâ mōšeh ‘eḇeḏ-yəhwâ ləḇārēḵə ’eṯ-hā‘ām yiśərā’ēl bāri’šōnâ: </p>
 <p>34 wə’<sup>a</sup>ḥărê-ḵēn qārā’ ’eṯ-kāl-diḇərê hatwōrâ habərāḵâ wəhaqqəlālâ kəḵāl-hakāṯûḇ bəsēfer hatwōrâ: </p>
 <p>35 lō’-hāyâ ḏāḇār mikōl ’ăšer-ṣiûâ mōšeh ’ăšer lō’-qārā’ yəhwōšu‘a neḡeḏ kāl-qəhal yiśərā’ēl wəhannāšîm wəhaṭṭaf wəhagēr hahōlēḵə bəqirəbām: f</p>
 </td>
 </tr></table>
 <p></p><hr>
 <center>
 <a href="jos009.htm">Next: Joshua (Yehoshua) Chapter 9</a></center>
 </body>