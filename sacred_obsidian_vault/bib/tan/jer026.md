<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer026.htm">Polyglot</a> 
 <a href="../kjv/jer026.htm">KJV</a> 
 <a href="../sep/jer026.htm">Sep</a> 
 <a href="../vul/jer026.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer025.htm">Previous</a> 
 <a href="jer027.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 26</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בְּרֵאשִׁ֗ית מַמְלְכ֛וּת יְהוֹיָקִ֥ים בֶּן־יֹאשִׁיָּ֖הוּ מֶ֣לֶךְ יְהוּדָ֑ה הָיָה֙ הַדָּבָ֣ר הַזֶּ֔ה מֵאֵ֥ת יְהוָ֖ה לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏כֹּ֣ה׀ אָמַ֣ר יְהוָ֗ה עֲמֹד֮ בַּחֲצַ֣ר בֵּית־יְהוָה֒ וְדִבַּרְתָּ֞ עַל־כָּל־עָרֵ֣י יְהוּדָ֗ה הַבָּאִים֙ לְהִשְׁתַּחֲוֹ֣ת בֵּית־יְהוָ֔ה אֵ֚ת כָּל־הַדְּבָרִ֔ים אֲשֶׁ֥ר צִוִּיתִ֖יךָ לְדַבֵּ֣ר אֲלֵיהֶ֑ם אַל־תִּגְרַ֖ע דָּבָֽר׃ </span></p>
 <p align="RIGHT"><span lang="he">‎<a name="003">3</a> ‏אוּלַ֣י יִשְׁמְע֔וּ וְיָשֻׁ֕בוּ אִ֖ישׁ מִדַּרְכּ֣וֹ הָרָעָ֑ה וְנִחַמְתִּ֣י אֶל־הָרָעָ֗ה אֲשֶׁ֨ר אָנֹכִ֤י חֹשֵׁב֙ לַעֲשׂ֣וֹת לָהֶ֔ם מִפְּנֵ֖י רֹ֥עַ מַעַלְלֵיהֶֽם׃ </span></p>
 <p align="RIGHT"><span lang="he">‎<a name="004">4</a> ‏וְאָמַרְתָּ֣ אֲלֵיהֶ֔ם כֹּ֖ה אָמַ֣ר יְהוָ֑ה אִם־לֹ֤א תִשְׁמְעוּ֙ אֵלַ֔י לָלֶ֙כֶת֙ בְּת֣וֹרָתִ֔י אֲשֶׁ֥ר נָתַ֖תִּי לִפְנֵיכֶֽם׃ </span></p>
 <p align="RIGHT"><span lang="he">‎<a name="005">5</a> ‏לִשְׁמֹ֗עַ עַל־דִּבְרֵ֨י עֲבָדַ֣י הַנְּבִאִ֔ים אֲשֶׁ֥ר אָנֹכִ֖י שֹׁלֵ֣חַ אֲלֵיכֶ֑ם וְהַשְׁכֵּ֥ם וְשָׁלֹ֖חַ וְלֹ֥א שְׁמַעְתֶּֽם׃ </span></p>
 <p align="RIGHT"><span lang="he">‎<a name="006">6</a> ‏וְנָתַתִּ֛י אֶת־הַבַּ֥יִת הַזֶּ֖ה כְּשִׁלֹ֑ה וְאֶת־הָעִ֤יר <font color="brown">הזאתה</font> <font color="blue">הַזֹּאת֙</font> אֶתֵּ֣ן לִקְלָלָ֔ה לְכֹ֖ל גּוֹיֵ֥י הָאָֽרֶץ׃ ס</span></p>
 <p align="RIGHT"><span lang="he">‎<a name="007">7</a> ‏וַֽיִּשְׁמְע֛וּ הַכֹּהֲנִ֥ים וְהַנְּבִאִ֖ים וְכָל־הָעָ֑ם אֶֽת־יִרְמְיָ֔הוּ מְדַבֵּ֛ר אֶת־הַדְּבָרִ֥ים הָאֵ֖לֶּה בְּבֵ֥ית יְהוָֽה׃ </span></p>
 <p align="RIGHT"><span lang="he">‎<a name="008">8</a> ‏וַיְהִ֣י׀ כְּכַלּ֣וֹת יִרְמְיָ֗הוּ לְדַבֵּר֙ אֵ֣ת כָּל־אֲשֶׁר־צִוָּ֣ה יְהוָ֔ה לְדַבֵּ֖ר אֶל־כָּל־הָעָ֑ם וַיִּתְפְּשׂ֨וּ אֹת֜וֹ הַכֹּהֲנִ֧ים וְהַנְּבִאִ֛ים וְכָל־הָעָ֥ם לֵאמֹ֖ר מ֥וֹת תָּמֽוּת׃ </span></p>
 <p align="RIGHT"><span lang="he">‎<a name="009">9</a> ‏מַדּוּעַ֩ נִבֵּ֨יתָ בְשֵׁם־יְהוָ֜ה לֵאמֹ֗ר כְּשִׁלוֹ֙ יִֽהְיֶה֙ הַבַּ֣יִת הַזֶּ֔ה וְהָעִ֥יר הַזֹּ֛את תֶּחֱרַ֖ב מֵאֵ֣ין יוֹשֵׁ֑ב וַיִּקָּהֵ֧ל כָּל־הָעָ֛ם אֶֽל־יִרְמְיָ֖הוּ בְּבֵ֥ית יְהוָֽה׃ </span></p>
 <p align="RIGHT"><span lang="he">‎<a name="010">10</a> ‏וַֽיִּשְׁמְע֣וּ׀ שָׂרֵ֣י יְהוּדָ֗ה אֵ֚ת הַדְּבָרִ֣ים הָאֵ֔לֶּה וַיַּעֲל֥וּ מִבֵּית־הַמֶּ֖לֶךְ בֵּ֣ית יְהוָ֑ה וַיֵּֽשְׁב֛וּ בְּפֶ֥תַח שַֽׁעַר־יְהוָ֖ה הֶחָדָֽשׁ׃ ס</span></p>
 <p align="RIGHT"><span lang="he">‎<a name="011">11</a> ‏וַיֹּ֨אמְר֜וּ הַכֹּהֲנִ֤ים וְהַנְּבִאִים֙ אֶל־הַשָּׂרִ֔ים וְאֶל־כָּל־הָעָ֖ם לֵאמֹ֑ר מִשְׁפַּט־מָ֙וֶת֙ לָאִ֣ישׁ הַזֶּ֔ה כִּ֤י נִבָּא֙ אֶל־הָעִ֣יר הַזֹּ֔את כַּאֲשֶׁ֥ר שְׁמַעְתֶּ֖ם בְּאָזְנֵיכֶֽם׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֤אמֶר יִרְמְיָ֙הוּ֙ אֶל־כָּל־הַשָּׂרִ֔ים וְאֶל־כָּל־הָעָ֖ם לֵאמֹ֑ר יְהוָ֣ה שְׁלָחַ֗נִי לְהִנָּבֵ֞א אֶל־הַבַּ֤יִת הַזֶּה֙ וְאֶל־הָעִ֣יר הַזֹּ֔את אֵ֥ת כָּל־הַדְּבָרִ֖ים אֲשֶׁ֥ר שְׁמַעְתֶּֽם׃ </span></p>
 <p align="RIGHT"><span lang="he">‎<a name="013">13</a> ‏וְעַתָּ֗ה הֵיטִ֤יבוּ דַרְכֵיכֶם֙ וּמַ֣עַלְלֵיכֶ֔ם וְשִׁמְע֕וּ בְּק֖וֹל יְהוָ֣ה אֱלֹהֵיכֶ֑ם וְיִנָּחֵ֣ם יְהוָ֔ה אֶל־הָ֣רָעָ֔ה אֲשֶׁ֥ר דִּבֶּ֖ר עֲלֵיכֶֽם׃ </span></p>
 <p align="RIGHT"><span lang="he">‎<a name="014">14</a> ‏וַאֲנִ֖י הִנְנִ֣י בְיֶדְכֶ֑ם עֲשׂוּ־לִ֛י כַּטּ֥וֹב וְכַיָּשָׁ֖ר בְּעֵינֵיכֶֽם׃ </span></p>
 <p align="RIGHT"><span lang="he">‎<a name="015">15</a> ‏אַ֣ךְ׀ יָדֹ֣עַ תֵּדְע֗וּ כִּ֣י אִם־מְמִתִ֣ים אַתֶּם֮ אֹתִי֒ כִּי־דָ֣ם נָקִ֗י אַתֶּם֙ נֹתְנִ֣ים עֲלֵיכֶ֔ם וְאֶל־הָעִ֥יר הַזֹּ֖את וְאֶל־יֹשְׁבֶ֑יהָ כִּ֣י בֶאֱמֶ֗ת שְׁלָחַ֤נִי יְהוָה֙ עֲלֵיכֶ֔ם לְדַבֵּר֙ בְּאָזְנֵיכֶ֔ם אֵ֥ת כָּל־הַדְּבָרִ֖ים הָאֵֽלֶּה׃ ס</span></p>
 <p align="RIGHT"><span lang="he">‎<a name="016">16</a> ‏וַיֹּאמְר֤וּ הַשָּׂרִים֙ וְכָל־הָעָ֔ם אֶל־הַכֹּהֲנִ֖ים וְאֶל־הַנְּבִיאִ֑ים אֵין־לָאִ֤ישׁ הַזֶּה֙ מִשְׁפַּט־מָ֔וֶת כִּ֗י בְּשֵׁ֛ם יְהוָ֥ה אֱלֹהֵ֖ינוּ דִּבֶּ֥ר אֵלֵֽינוּ׃ </span></p>
 <p align="RIGHT"><span lang="he">‎<a name="017">17</a> ‏וַיָּקֻ֣מוּ אֲנָשִׁ֔ים מִזִּקְנֵ֖י הָאָ֑רֶץ וַיֹּ֣אמְר֔וּ אֶל־כָּל־קְהַ֥ל הָעָ֖ם לֵאמֹֽר׃ </span></p>
 <p align="RIGHT"><span lang="he">‎<a name="018">18</a> ‏<font color="brown">מיכיה</font> <font color="blue">מִיכָה֙</font> הַמּ֣וֹרַשְׁתִּ֔י הָיָ֣ה נִבָּ֔א בִּימֵ֖י חִזְקִיָּ֣הוּ מֶֽלֶךְ־יְהוּדָ֑ה וַיֹּ֣אמֶר אֶל־כָּל־עַם֩ יְהוּדָ֨ה לֵאמֹ֜ר כֹּֽה־אָמַ֣ר׀ יְהוָ֣ה צְבָא֗וֹת צִיּ֞וֹן שָׂדֶ֤ה תֵֽחָרֵשׁ֙ וִירוּשָׁלַ֙יִם֙ עִיִּ֣ים תִּֽהְיֶ֔ה וְהַ֥ר הַבַּ֖יִת לְבָמ֥וֹת יָֽעַר׃ </span></p>
 <p align="RIGHT"><span lang="he">‎<a name="019">19</a> ‏הֶהָמֵ֣ת הֱ֠מִתֻהוּ חִזְקִיָּ֨הוּ מֶֽלֶךְ־יְהוּדָ֜ה וְכָל־יְהוּדָ֗ה הֲלֹא֮ יָרֵ֣א אֶת־יְהוָה֒ וַיְחַל֙ אֶת־פְּנֵ֣י יְהוָ֔ה וַיִּנָּ֣חֶם יְהוָ֔ה אֶל־הָרָעָ֖ה אֲשֶׁר־דִּבֶּ֣ר עֲלֵיהֶ֑ם וַאֲנַ֗חְנוּ עֹשִׂ֛ים רָעָ֥ה גְדוֹלָ֖ה עַל־נַפְשׁוֹתֵֽינוּ׃ </span></p>
 <p align="RIGHT"><span lang="he">‎<a name="020">20</a> ‏וְגַם־אִ֗ישׁ הָיָ֤ה מִתְנַבֵּא֙ בְּשֵׁ֣ם יְהוָ֔ה אֽוּרִיָּ֙הוּ֙ בֶּֽן־שְׁמַעְיָ֔הוּ מִקִּרְיַ֖ת הַיְּעָרִ֑ים וַיִּנָּבֵ֞א עַל־הָעִ֤יר הַזֹּאת֙ וְעַל־הָאָ֣רֶץ הַזֹּ֔את כְּכֹ֖ל דִּבְרֵ֥י יִרְמְיָֽהוּ׃ </span></p>
 <p align="RIGHT"><span lang="he">‎<a name="021">21</a> ‏וַיִּשְׁמַ֣ע הַמֶּֽלֶךְ־יְ֠הוֹיָקִים וְכָל־גִּבּוֹרָ֤יו וְכָל־הַשָּׂרִים֙ אֶת־דְּבָרָ֔יו וַיְבַקֵּ֥שׁ הַמֶּ֖לֶךְ הֲמִית֑וֹ וַיִּשְׁמַ֤ע אוּרִיָּ֙הוּ֙ וַיִּרָ֔א וַיִּבְרַ֖ח וַיָּבֹ֥א מִצְרָֽיִם׃ </span></p>
 <p align="RIGHT"><span lang="he">‎<a name="022">22</a> ‏וַיִּשְׁלַ֞ח הַמֶּ֧לֶךְ יְהוֹיָקִ֛ים אֲנָשִׁ֖ים מִצְרָ֑יִם אֵ֣ת אֶלְנָתָ֧ן בֶּן־עַכְבּ֛וֹר וַאֲנָשִׁ֥ים אִתּ֖וֹ אֶל־מִצְרָֽיִם׃ </span></p>
 <p align="RIGHT"><span lang="he">‎<a name="023">23</a> ‏וַיּוֹצִ֨יאוּ אֶת־אוּרִיָּ֜הוּ מִמִּצְרַ֗יִם וַיְבִאֻ֙הוּ֙ אֶל־הַמֶּ֣לֶךְ יְהוֹיָקִ֔ים וַיַּכֵּ֖הוּ בֶּחָ֑רֶב וַיַּשְׁלֵךְ֙ אֶת־נִבְלָת֔וֹ אֶל־קִבְרֵ֖י בְּנֵ֥י הָעָֽם׃ </span></p>
 <p align="RIGHT"><span lang="he">‎<a name="024">24</a> ‏אַ֗ךְ יַ֚ד אֲחִיקָ֣ם בֶּן־שָׁפָ֔ן הָיְתָ֖ה אֶֽת־יִרְמְיָ֑הוּ לְבִלְתִּ֛י תֵּת־אֹת֥וֹ בְיַד־הָעָ֖ם לַהֲמִיתֽוֹ׃ פ</span></p>
 </td>
 <td width="50%">
 <p>1 bərē’šîṯ mamələḵûṯ yəhwōyāqîm ben-yō’šîyâû meleḵə yəhûḏâ hāyâ hadāḇār hazzeh mē’ēṯ yəhwâ lē’mōr: </p>
 <p>2 kōh| ’āmar yəhwâ ‘ămōḏ b<sup>a</sup>ḥăṣar bêṯ-yəhwâ wəḏibarətā ‘al-kāl-‘ārê yəhûḏâ habā’îm ləhišət<sup>a</sup>ḥăwōṯ bêṯ-yəhwâ ’ēṯ kāl-hadəḇārîm ’ăšer ṣiûîṯîḵā ləḏabēr ’ălêhem ’al-tiḡər<sup>a</sup>‘ dāḇār: </p>
 <p>3 ’ûlay yišəmə‘û wəyāšuḇû ’îš midarəkwō hārā‘â wəniḥamətî ’el-hārā‘â ’ăšer ’ānōḵî ḥōšēḇ l<sup>a</sup>‘ăśwōṯ lâem mipənê rō‘a m<sup>a</sup>‘aləlêhem: </p>
 <p>4 wə’āmarətā ’ălêhem kōh ’āmar yəhwâ ’im-lō’ ṯišəmə‘û ’ēlay lāleḵeṯ bəṯwōrāṯî ’ăšer nāṯatî lifənêḵem: </p>
 <p>5 lišəmō‘a ‘al-diḇərê ‘ăḇāḏay hannəḇi’îm ’ăšer ’ānōḵî šōlēḥa ’ălêḵem wəhašəkēm wəšālōḥa wəlō’ šəm<sup>a</sup>‘ətem: </p>
 <p>6 wənāṯatî ’eṯ-habayiṯ hazzeh kəšilōh wə’eṯ-hā‘îr <font color="brown">hazzō’ṯâ</font> <font color="blue">hazzō’ṯ</font> ’etēn liqəlālâ ləḵōl gwōyê hā’āreṣ: s</p>
 <p>7 wayyišəmə‘û hakōhănîm wəhannəḇi’îm wəḵāl-hā‘ām ’eṯ-yirəməyâû məḏabēr ’eṯ-hadəḇārîm hā’ēlleh bəḇêṯ yəhwâ: </p>
 <p>8 wayəhî| kəḵallwōṯ yirəməyâû ləḏabēr ’ēṯ kāl-’ăšer-ṣiûâ yəhwâ ləḏabēr ’el-kāl-hā‘ām wayyiṯəpəśû ’ōṯwō hakōhănîm wəhannəḇi’îm wəḵāl-hā‘ām lē’mōr mwōṯ tāmûṯ: </p>
 <p>9 madû‘a nibêṯā ḇəšēm-yəhwâ lē’mōr kəšilwō yihəyeh habayiṯ hazzeh wəhā‘îr hazzō’ṯ teḥĕraḇ mē’ên ywōšēḇ wayyiqqâēl kāl-hā‘ām ’el-yirəməyâû bəḇêṯ yəhwâ: </p>
 <p>10 wayyišəmə‘û| śārê yəhûḏâ ’ēṯ hadəḇārîm hā’ēlleh wayy<sup>a</sup>‘ălû mibêṯ-hammeleḵə bêṯ yəhwâ wayyēšəḇû bəfeṯ<sup>a</sup>ḥ š<sup>a</sup>‘ar-yəhwâ heḥāḏāš: s</p>
 <p>11 wayyō’mərû hakōhănîm wəhannəḇi’îm ’el-haśśārîm wə’el-kāl-hā‘ām lē’mōr mišəpaṭ-māweṯ lā’îš hazzeh kî nibā’ ’el-hā‘îr hazzō’ṯ ka’ăšer šəm<sup>a</sup>‘ətem bə’āzənêḵem: </p>
 <p>12 wayyō’mer yirəməyâû ’el-kāl-haśśārîm wə’el-kāl-hā‘ām lē’mōr yəhwâ šəlāḥanî ləhinnāḇē’ ’el-habayiṯ hazzeh wə’el-hā‘îr hazzō’ṯ ’ēṯ kāl-hadəḇārîm ’ăšer šəm<sup>a</sup>‘ətem: </p>
 <p>13 wə‘atâ hêṭîḇû ḏarəḵêḵem ûm<sup>a</sup>‘aləlêḵem wəšimə‘û bəqwōl yəhwâ ’ĕlōhêḵem wəyinnāḥēm yəhwâ ’el-hārā‘â ’ăšer diber ‘ălêḵem: </p>
 <p>14 wa’ănî hinənî ḇəyeḏəḵem ‘ăśû-lî kaṭṭwōḇ wəḵayyāšār bə‘ênêḵem: </p>
 <p>15 ’aḵə| yāḏō‘a tēḏə‘û kî ’im-məmiṯîm ’atem ’ōṯî kî-ḏām nāqî ’atem nōṯənîm ‘ălêḵem wə’el-hā‘îr hazzō’ṯ wə’el-yōšəḇeyhā kî ḇe’ĕmeṯ šəlāḥanî yəhwâ ‘ălêḵem ləḏabēr bə’āzənêḵem ’ēṯ kāl-hadəḇārîm hā’ēlleh: s</p>
 <p>16 wayyō’mərû haśśārîm wəḵāl-hā‘ām ’el-hakōhănîm wə’el-hannəḇî’îm ’ên-lā’îš hazzeh mišəpaṭ-māweṯ kî bəšēm yəhwâ ’ĕlōhênû diber ’ēlênû: </p>
 <p>17 wayyāqumû ’ănāšîm mizziqənê hā’āreṣ wayyō’mərû ’el-kāl-qəhal hā‘ām lē’mōr: </p>
 <p>18 <font color="brown">mîḵāyâ</font> <font color="blue">mîḵâ</font> hammwōrašətî hāyâ nibā’ bîmê ḥizəqîyâû meleḵə-yəhûḏâ wayyō’mer ’el-kāl-‘am yəhûḏâ lē’mōr kōh-’āmar| yəhwâ ṣəḇā’wōṯ ṣîywōn śāḏeh ṯēḥārēš wîrûšālayim ‘îyîm tihəyeh wəhar habayiṯ ləḇāmwōṯ yā‘ar: </p>
 <p>19 hehāmēṯ hĕmiṯuhû ḥizəqîyâû meleḵə-yəhûḏâ wəḵāl-yəhûḏâ hălō’ yārē’ ’eṯ-yəhwâ wayəḥal ’eṯ-pənê yəhwâ wayyinnāḥem yəhwâ ’el-hārā‘â ’ăšer-diber ‘ălêhem wa’ăn<sup>a</sup>ḥənû ‘ōśîm rā‘â ḡəḏwōlâ ‘al-nafəšwōṯênû: </p>
 <p>20 wəḡam-’îš hāyâ miṯənabē’ bəšēm yəhwâ ’ûrîyâû ben-šəm<sup>a</sup>‘əyâû miqqirəyaṯ hayyə‘ārîm wayyinnāḇē’ ‘al-hā‘îr hazzō’ṯ wə‘al-hā’āreṣ hazzō’ṯ kəḵōl diḇərê yirəməyâû: </p>
 <p>21 wayyišəm<sup>a</sup>‘ hammeleḵə-yəhwōyāqîm wəḵāl-gibwōrāyw wəḵāl-haśśārîm ’eṯ-dəḇārāyw wayəḇaqqēš hammeleḵə hămîṯwō wayyišəm<sup>a</sup>‘ ’ûrîyâû wayyirā’ wayyiḇər<sup>a</sup>ḥ wayyāḇō’ miṣərāyim: </p>
 <p>22 wayyišəl<sup>a</sup>ḥ hammeleḵə yəhwōyāqîm ’ănāšîm miṣərāyim ’ēṯ ’elənāṯān ben-‘aḵəbwōr wa’ănāšîm ’itwō ’el-miṣərāyim: </p>
 <p>23 wayywōṣî’û ’eṯ-’ûrîyâû mimmiṣərayim wayəḇi’uhû ’el-hammeleḵə yəhwōyāqîm wayyakēhû beḥāreḇ wayyašəlēḵə ’eṯ-niḇəlāṯwō ’el-qiḇərê bənê hā‘ām: </p>
 <p>24 ’aḵə yaḏ ’ăḥîqām ben-šāfān hāyəṯâ ’eṯ-yirəməyâû ləḇilətî tēṯ-’ōṯwō ḇəyaḏ-hā‘ām lahămîṯwō: f</p>
 </td>
 </tr></table>
 <p></p><hr>
 <center>
 <a href="jer027.htm">Next: Jeremiah (Yermiyah) Chapter 27</a></center>
 </body>