<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev025.htm">Polyglot</a> 
 <a href="../kjv/lev025.htm">KJV</a> 
 <a href="../sep/lev025.htm">Sep</a> 
 <a href="../vul/lev025.htm">Vul</a> 
 
 <br>
 <br><a href="lev.htm">Leviticus (Vayikra) Index</a><br>
  
 <a href="lev024.htm">Previous</a> 
 <a href="lev026.htm">Next</a> 
 </center>
 <hr>
 
 <h3 align="CENTER">Tanach (Hebrew): Leviticus (Vayikra) Chapter 25</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְדַבֵּ֤ר יְהוָה֙ אֶל־מֹשֶׁ֔ה בְּהַ֥ר סִינַ֖י לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏דַּבֵּ֞ר אֶל־בְּנֵ֤י יִשְׂרָאֵל֙ וְאָמַרְתָּ֣ אֲלֵהֶ֔ם כִּ֤י תָבֹ֙אוּ֙ אֶל־הָאָ֔רֶץ אֲשֶׁ֥ר אֲנִ֖י נֹתֵ֣ן לָכֶ֑ם וְשָׁבְתָ֣ה הָאָ֔רֶץ שַׁבָּ֖ת לַיהוָֽה׃ </span></p>
 <p align="RIGHT"><span lang="he">‎<a name="003">3</a> ‏שֵׁ֤שׁ שָׁנִים֙ תִּזְרַ֣ע שָׂדֶ֔ךָ וְשֵׁ֥שׁ שָׁנִ֖ים תִּזְמֹ֣ר כַּרְמֶ֑ךָ וְאָסַפְתָּ֖ אֶת־תְּבוּאָתָֽהּ׃ </span></p>
 <p align="RIGHT"><span lang="he">‎<a name="004">4</a> ‏וּבַשָּׁנָ֣ה הַשְּׁבִיעִ֗ת שַׁבַּ֤ת שַׁבָּתוֹן֙ יִהְיֶ֣ה לָאָ֔רֶץ שַׁבָּ֖ת לַיהוָ֑ה שָֽׂדְךָ֙ לֹ֣א תִזְרָ֔ע וְכַרְמְךָ֖ לֹ֥א תִזְמֹֽר׃ </span></p>
 <p align="RIGHT"><span lang="he">‎<a name="005">5</a> ‏אֵ֣ת סְפִ֤יחַ קְצִֽירְךָ֙ לֹ֣א תִקְצ֔וֹר וְאֶת־עִנְּבֵ֥י נְזִירֶ֖ךָ לֹ֣א תִבְצֹ֑ר שְׁנַ֥ת שַׁבָּת֖וֹן יִהְיֶ֥ה לָאָֽרֶץ׃ </span></p>
 <p align="RIGHT"><span lang="he">‎<a name="006">6</a> ‏וְ֠הָיְתָה שַׁבַּ֨ת הָאָ֤רֶץ לָכֶם֙ לְאָכְלָ֔ה לְךָ֖ וּלְעַבְדְּךָ֣ וְלַאֲמָתֶ֑ךָ וְלִשְׂכִֽירְךָ֙ וּלְתוֹשָׁ֣בְךָ֔ הַגָּרִ֖ים עִמָּֽךְ׃ </span></p>
 <p align="RIGHT"><span lang="he">‎<a name="007">7</a> ‏וְלִ֨בְהֶמְתְּךָ֔ וְלַֽחַיָּ֖ה אֲשֶׁ֣ר בְּאַרְצֶ֑ךָ תִּהְיֶ֥ה כָל־תְּבוּאָתָ֖הּ לֶאֱכֹֽל׃ ס</span></p>
 <p align="RIGHT"><span lang="he">‎<a name="008">8</a> ‏וְסָפַרְתָּ֣ לְךָ֗ שֶׁ֚בַע שַׁבְּתֹ֣ת שָׁנִ֔ים שֶׁ֥בַע שָׁנִ֖ים שֶׁ֣בַע פְּעָמִ֑ים וְהָי֣וּ לְךָ֗ יְמֵי֙ שֶׁ֚בַע שַׁבְּתֹ֣ת הַשָּׁנִ֔ים תֵּ֥שַׁע וְאַרְבָּעִ֖ים שָׁנָֽה׃ </span></p>
 <p align="RIGHT"><span lang="he">‎<a name="009">9</a> ‏וְהַֽעֲבַרְתָּ֞ שׁוֹפַ֤ר תְּרוּעָה֙ בַּחֹ֣דֶשׁ הַשְּׁבִעִ֔י בֶּעָשׂ֖וֹר לַחֹ֑דֶשׁ בְּיוֹם֙ הַכִּפֻּרִ֔ים תַּעֲבִ֥ירוּ שׁוֹפָ֖ר בְּכָל־אַרְצְכֶֽם׃ </span></p>
 <p align="RIGHT"><span lang="he">‎<a name="010">10</a> ‏וְקִדַּשְׁתֶּ֗ם אֵ֣ת שְׁנַ֤ת הַחֲמִשִּׁים֙ שָׁנָ֔ה וּקְרָאתֶ֥ם דְּר֛וֹר בָּאָ֖רֶץ לְכָל־יֹשְׁבֶ֑יהָ יוֹבֵ֥ל הִוא֙ תִּהְיֶ֣ה לָכֶ֔ם וְשַׁבְתֶּ֗ם אִ֚ישׁ אֶל־אֲחֻזָּת֔וֹ וְאִ֥ישׁ אֶל־מִשְׁפַּחְתּ֖וֹ תָּשֻֽׁבוּ׃ </span></p>
 <p align="RIGHT"><span lang="he">‎<a name="011">11</a> ‏יוֹבֵ֣ל הִ֗וא שְׁנַ֛ת הַחֲמִשִּׁ֥ים שָׁנָ֖ה תִּהְיֶ֣ה לָכֶ֑ם לֹ֣א תִזְרָ֔עוּ וְלֹ֤א תִקְצְרוּ֙ אֶת־סְפִיחֶ֔יהָ וְלֹ֥א תִבְצְר֖וּ אֶת־נְזִרֶֽיהָ׃ </span></p>
 <p align="RIGHT"><span lang="he">‎<a name="012">12</a> ‏כִּ֚י יוֹבֵ֣ל הִ֔וא קֹ֖דֶשׁ תִּהְיֶ֣ה לָכֶ֑ם מִן־הַ֨שָּׂדֶ֔ה תֹּאכְל֖וּ אֶת־תְּבוּאָתָֽהּ׃ </span></p>
 <p align="RIGHT"><span lang="he">‎<a name="013">13</a> ‏בִּשְׁנַ֥ת הַיּוֹבֵ֖ל הַזֹּ֑את תָּשֻׁ֕בוּ אִ֖ישׁ אֶל־אֲחֻזָּתֽוֹ׃ </span></p>
 <p align="RIGHT"><span lang="he">‎<a name="014">14</a> ‏וְכִֽי־תִמְכְּר֤וּ מִמְכָּר֙ לַעֲמִיתֶ֔ךָ א֥וֹ קָנֹ֖ה מִיַּ֣ד עֲמִיתֶ֑ךָ אַל־תּוֹנ֖וּ אִ֥ישׁ אֶת־אָחִֽיו׃ </span></p>
 <p align="RIGHT"><span lang="he">‎<a name="015">15</a> ‏בְּמִסְפַּ֤ר שָׁנִים֙ אַחַ֣ר הַיּוֹבֵ֔ל תִּקְנֶ֖ה מֵאֵ֣ת עֲמִיתֶ֑ךָ בְּמִסְפַּ֥ר שְׁנֵֽי־תְבוּאֹ֖ת יִמְכָּר־לָֽךְ׃ </span></p>
 <p align="RIGHT"><span lang="he">‎<a name="016">16</a> ‏לְפִ֣י׀ רֹ֣ב הַשָּׁנִ֗ים תַּרְבֶּה֙ מִקְנָת֔וֹ וּלְפִי֙ מְעֹ֣ט הַשָּׁנִ֔ים תַּמְעִ֖יט מִקְנָת֑וֹ כִּ֚י מִסְפַּ֣ר תְּבוּאֹ֔ת ה֥וּא מֹכֵ֖ר לָֽךְ׃ </span></p>
 <p align="RIGHT"><span lang="he">‎<a name="017">17</a> ‏וְלֹ֤א תוֹנוּ֙ אִ֣ישׁ אֶת־עֲמִית֔וֹ וְיָרֵ֖אתָ מֵֽאֱלֹהֶ֑יךָ כִּ֛י אֲנִ֥י יְהוָֹ֖ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="018">18</a> ‏וַעֲשִׂיתֶם֙ אֶת־חֻקֹּתַ֔י וְאֶת־מִשְׁפָּטַ֥י תִּשְׁמְר֖וּ וַעֲשִׂיתֶ֣ם אֹתָ֑ם וִֽישַׁבְתֶּ֥ם עַל־הָאָ֖רֶץ לָבֶֽטַח׃ </span></p>
 <p align="RIGHT"><span lang="he">‎<a name="019">19</a> ‏וְנָתְנָ֤ה הָאָ֙רֶץ֙ פִּרְיָ֔הּ וַאֲכַלְתֶּ֖ם לָשֹׂ֑בַע וִֽישַׁבְתֶּ֥ם לָבֶ֖טַח עָלֶֽיהָ׃ </span></p>
 <p align="RIGHT"><span lang="he">‎<a name="020">20</a> ‏וְכִ֣י תֹאמְר֔וּ מַה־נֹּאכַ֖ל<font color="red"><sup>3</sup></font> בַּשָּׁנָ֣ה הַשְּׁבִיעִ֑ת הֵ֚ן לֹ֣א נִזְרָ֔ע וְלֹ֥א נֶאֱסֹ֖ף אֶת־תְּבוּאָתֵֽנוּ׃ </span></p>
 <p align="RIGHT"><span lang="he">‎<a name="021">21</a> ‏וְצִוִּ֤יתִי אֶת־בִּרְכָתִי֙ לָכֶ֔ם בַּשָּׁנָ֖ה הַשִּׁשִּׁ֑ית וְעָשָׂת֙ אֶת־הַתְּבוּאָ֔ה לִשְׁלֹ֖שׁ הַשָּׁנִֽים׃ </span></p>
 <p align="RIGHT"><span lang="he">‎<a name="022">22</a> ‏וּזְרַעְתֶּ֗ם אֵ֚ת הַשָּׁנָ֣ה הַשְּׁמִינִ֔ת וַאֲכַלְתֶּ֖ם מִן־הַתְּבוּאָ֣ה יָשָׁ֑ן עַ֣ד׀ הַשָּׁנָ֣ה הַתְּשִׁיעִ֗ת עַד־בּוֹא֙ תְּב֣וּאָתָ֔הּ תֹּאכְל֖וּ יָשָֽׁן׃ </span></p>
 <p align="RIGHT"><span lang="he">‎<a name="023">23</a> ‏וְהָאָ֗רֶץ לֹ֤א תִמָּכֵר֙ לִצְמִתֻ֔ת כִּי־לִ֖י הָאָ֑רֶץ כִּֽי־גֵרִ֧ים וְתוֹשָׁבִ֛ים אַתֶּ֖ם עִמָּדִֽי׃ </span></p>
 <p align="RIGHT"><span lang="he">‎<a name="024">24</a> ‏וּבְכֹ֖ל אֶ֣רֶץ אֲחֻזַּתְכֶ֑ם גְּאֻלָּ֖ה תִּתְּנ֥וּ לָאָֽרֶץ׃ ס</span></p>
 <p align="RIGHT"><span lang="he">‎<a name="025">25</a> ‏כִּֽי־יָמ֣וּךְ אָחִ֔יךָ וּמָכַ֖ר מֵאֲחֻזָּת֑וֹ וּבָ֤א גֹֽאֲלוֹ֙ הַקָּרֹ֣ב אֵלָ֔יו וְגָאַ֕ל אֵ֖ת מִמְכַּ֥ר אָחִֽיו׃ </span></p>
 <p align="RIGHT"><span lang="he">‎<a name="026">26</a> ‏וְאִ֕ישׁ כִּ֛י לֹ֥א יִֽהְיֶה־לּ֖וֹ גֹּאֵ֑ל וְהִשִּׂ֣יגָה יָד֔וֹ וּמָצָ֖א כְּדֵ֥י גְאֻלָּתֽוֹ׃ </span></p>
 <p align="RIGHT"><span lang="he">‎<a name="027">27</a> ‏וְחִשַּׁב֙ אֶת־שְׁנֵ֣י מִמְכָּר֔וֹ וְהֵשִׁיב֙ אֶת־הָ֣עֹדֵ֔ף לָאִ֖ישׁ אֲשֶׁ֣ר מָֽכַר־ל֑וֹ וְשָׁ֖ב לַאֲחֻזָּתֽוֹ׃ </span></p>
 <p align="RIGHT"><span lang="he">‎<a name="028">28</a> ‏וְאִ֨ם לֹֽא־מָֽצְאָ֜ה יָד֗וֹ דֵּי֮ הָשִׁ֣יב לוֹ֒ וְהָיָ֣ה מִמְכָּר֗וֹ בְּיַד֙ הַקֹּנֶ֣ה אֹת֔וֹ עַ֖ד שְׁנַ֣ת הַיּוֹבֵ֑ל וְיָצָא֙ בַּיֹּבֵ֔ל וְשָׁ֖ב לַאֲחֻזָּתֽוֹ׃ </span></p>
 <p align="RIGHT"><span lang="he">‎<a name="029">29</a> ‏וְאִ֗ישׁ כִּֽי־יִמְכֹּ֤ר בֵּית־מוֹשַׁב֙ עִ֣יר חוֹמָ֔ה וְהָיְתָה֙ גְּאֻלָּת֔וֹ עַד־תֹּ֖ם שְׁנַ֣ת מִמְכָּר֑וֹ יָמִ֖ים תִּהְיֶ֥ה גְאֻלָּתֽוֹ׃ </span></p>
 <p align="RIGHT"><span lang="he">‎<a name="030">30</a> ‏וְאִ֣ם לֹֽא־יִגָּאֵ֗ל עַד־מְלֹ֣את לוֹ֮ שָׁנָ֣ה תְמִימָה֒ וְ֠קָם הַבַּ֨יִת אֲשֶׁר־בָּעִ֜יר אֲשֶׁר־<font color="brown">לא</font> <font color="blue">ל֣וֹ</font> חֹמָ֗ה לַצְּמִיתֻ֛ת לַקֹּנֶ֥ה אֹת֖וֹ לְדֹרֹתָ֑יו לֹ֥א יֵצֵ֖א בַּיֹּבֵֽל׃ </span></p>
 <p align="RIGHT"><span lang="he">‎<a name="031">31</a> ‏וּבָתֵּ֣י הַחֲצֵרִ֗ים אֲשֶׁ֨ר אֵין־לָהֶ֤ם חֹמָה֙ סָבִ֔יב עַל־שְׂדֵ֥ה הָאָ֖רֶץ יֵחָשֵׁ֑ב גְּאֻלָּה֙ תִּהְיֶה־לּ֔וֹ וּבַיֹּבֵ֖ל יֵצֵֽא׃ </span></p>
 <p align="RIGHT"><span lang="he">‎<a name="032">32</a> ‏וְעָרֵי֙ הַלְוִיִּ֔ם בָּתֵּ֖י עָרֵ֣י אֲחֻזָּתָ֑ם גְּאֻלַּ֥ת עוֹלָ֖ם תִּהְיֶ֥ה לַלְוִיִּֽם׃ </span></p>
 <p align="RIGHT"><span lang="he">‎<a name="033">33</a> ‏וַאֲשֶׁ֤ר יִגְאַל֙ מִן־הַלְוִיִּ֔ם וְיָצָ֧א מִמְכַּר־בַּ֛יִת וְעִ֥יר אֲחֻזָּת֖וֹ בַּיֹּבֵ֑ל כִּ֣י בָתֵּ֞י עָרֵ֣י הַלְוִיִּ֗ם הִ֚וא אֲחֻזָּתָ֔ם בְּת֖וֹךְ בְּנֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="034">34</a> ‏וּֽשְׂדֵ֛ה מִגְרַ֥שׁ עָרֵיהֶ֖ם לֹ֣א יִמָּכֵ֑ר כִּֽי־אֲחֻזַּ֥ת עוֹלָ֛ם ה֖וּא לָהֶֽם׃ ס</span></p>
 <p align="RIGHT"><span lang="he">‎<a name="035">35</a> ‏וְכִֽי־יָמ֣וּךְ אָחִ֔יךָ וּמָ֥טָה יָד֖וֹ עִמָּ֑ךְ וְהֶֽחֱזַ֣קְתָּ בּ֔וֹ גֵּ֧ר וְתוֹשָׁ֛ב וָחַ֖י עִמָּֽךְ׃ </span></p>
 <p align="RIGHT"><span lang="he">‎<a name="036">36</a> ‏אַל־תִּקַּ֤ח מֵֽאִתּוֹ֙ נֶ֣שֶׁךְ וְתַרְבִּ֔ית וְיָרֵ֖אתָ מֵֽאֱלֹהֶ֑יךָ וְחֵ֥י אָחִ֖יךָ עִמָּֽךְ׃ </span></p>
 <p align="RIGHT"><span lang="he">‎<a name="037">37</a> ‏אֶ֨ת־כַּסְפְּךָ֔ לֹֽא־תִתֵּ֥ן ל֖וֹ בְּנֶ֑שֶׁךְ וּבְמַרְבִּ֖ית לֹא־תִתֵּ֥ן אָכְלֶֽךָ׃ </span></p>
 <p align="RIGHT"><span lang="he">‎<a name="038">38</a> ‏אֲנִ֗י יְהוָה֙ אֱלֹ֣הֵיכֶ֔ם אֲשֶׁר־הוֹצֵ֥אתִי אֶתְכֶ֖ם מֵאֶ֣רֶץ מִצְרָ֑יִם לָתֵ֤ת לָכֶם֙ אֶת־אֶ֣רֶץ כְּנַ֔עַן לִהְי֥וֹת לָכֶ֖ם לֵאלֹהִֽים׃ ס</span></p>
 <p align="RIGHT"><span lang="he">‎<a name="039">39</a> ‏וְכִֽי־יָמ֥וּךְ אָחִ֛יךָ עִמָּ֖ךְ וְנִמְכַּר־לָ֑ךְ לֹא־תַעֲבֹ֥ד בּ֖וֹ עֲבֹ֥דַת עָֽבֶד׃ </span></p>
 <p align="RIGHT"><span lang="he">‎<a name="040">40</a> ‏כְּשָׂכִ֥יר כְּתוֹשָׁ֖ב יִהְיֶ֣ה עִמָּ֑ךְ עַד־שְׁנַ֥ת הַיֹּבֵ֖ל יַעֲבֹ֥ד עִמָּֽךְ׃ </span></p>
 <p align="RIGHT"><span lang="he">‎<a name="041">41</a> ‏וְיָצָא֙ מֵֽעִמָּ֔ךְ ה֖וּא וּבָנָ֣יו עִמּ֑וֹ וְשָׁב֙ אֶל־מִשְׁפַּחְתּ֔וֹ וְאֶל־אֲחֻזַּ֥ת אֲבֹתָ֖יו יָשֽׁוּב׃ </span></p>
 <p align="RIGHT"><span lang="he">‎<a name="042">42</a> ‏כִּֽי־עֲבָדַ֣י הֵ֔ם אֲשֶׁר־הוֹצֵ֥אתִי אֹתָ֖ם מֵאֶ֣רֶץ מִצְרָ֑יִם לֹ֥א יִמָּכְר֖וּ מִמְכֶּ֥רֶת עָֽבֶד׃ </span></p>
 <p align="RIGHT"><span lang="he">‎<a name="043">43</a> ‏לֹא־תִרְדֶּ֥ה ב֖וֹ בְּפָ֑רֶךְ וְיָרֵ֖אתָ מֵאֱלֹהֶֽיךָ׃ </span></p>
 <p align="RIGHT"><span lang="he">‎<a name="044">44</a> ‏וְעַבְדְּךָ֥ וַאֲמָתְךָ֖ אֲשֶׁ֣ר יִהְיוּ־לָ֑ךְ מֵאֵ֣ת הַגּוֹיִ֗ם אֲשֶׁר֙ סְבִיבֹ֣תֵיכֶ֔ם מֵהֶ֥ם תִּקְנ֖וּ עֶ֥בֶד וְאָמָֽה׃ </span></p>
 <p align="RIGHT"><span lang="he">‎<a name="045">45</a> ‏וְ֠גַם מִבְּנֵ֨י הַתּוֹשָׁבִ֜ים הַגָּרִ֤ים עִמָּכֶם֙ מֵהֶ֣ם תִּקְנ֔וּ וּמִמִּשְׁפַּחְתָּם֙ אֲשֶׁ֣ר עִמָּכֶ֔ם אֲשֶׁ֥ר הוֹלִ֖ידוּ בְּאַרְצְכֶ֑ם וְהָי֥וּ לָכֶ֖ם לַֽאֲחֻזָּֽה׃ </span></p>
 <p align="RIGHT"><span lang="he">‎<a name="046">46</a> ‏וְהִתְנַחֲלְתֶּ֨ם<font color="red"><sup>1</sup></font> אֹתָ֜ם לִבְנֵיכֶ֤ם אַחֲרֵיכֶם֙ לָרֶ֣שֶׁת אֲחֻזָּ֔ה לְעֹלָ֖ם בָּהֶ֣ם תַּעֲבֹ֑דוּ וּבְאַ֨חֵיכֶ֤ם בְּנֵֽי־יִשְׂרָאֵל֙ אִ֣ישׁ בְּאָחִ֔יו לֹא־תִרְדֶּ֥ה ב֖וֹ בְּפָֽרֶךְ׃ ס</span></p>
 <p align="RIGHT"><span lang="he">‎<a name="047">47</a> ‏וְכִ֣י תַשִּׂ֗יג יַ֣ד גֵּ֤ר וְתוֹשָׁב֙ עִמָּ֔ךְ וּמָ֥ךְ אָחִ֖יךָ עִמּ֑וֹ וְנִמְכַּ֗ר לְגֵ֤ר תּוֹשָׁב֙ עִמָּ֔ךְ א֥וֹ לְעֵ֖קֶר מִשְׁפַּ֥חַת גֵּֽר׃ </span></p>
 <p align="RIGHT"><span lang="he">‎<a name="048">48</a> ‏אַחֲרֵ֣י נִמְכַּ֔ר גְּאֻלָּ֖ה תִּהְיֶה־לּ֑וֹ אֶחָ֥ד מֵאֶחָ֖יו יִגְאָלֶֽנּוּ׃ </span></p>
 <p align="RIGHT"><span lang="he">‎<a name="049">49</a> ‏אוֹ־דֹד֞וֹ א֤וֹ בֶן־דֹּדוֹ֙ יִגְאָלֶ֔נּוּ אֽוֹ־מִשְּׁאֵ֧ר בְּשָׂר֛וֹ מִמִּשְׁפַּחְתּ֖וֹ יִגְאָלֶ֑נּוּ אֽוֹ־הִשִּׂ֥יגָה יָד֖וֹ וְנִגְאָֽל׃ </span></p>
 <p align="RIGHT"><span lang="he">‎<a name="050">50</a> ‏וְחִשַּׁב֙ עִם־קֹנֵ֔הוּ מִשְּׁנַת֙ הִמָּ֣כְרוֹ ל֔וֹ עַ֖ד שְׁנַ֣ת הַיֹּבֵ֑ל וְהָיָ֞ה כֶּ֤סֶף מִמְכָּרוֹ֙ בְּמִסְפַּ֣ר שָׁנִ֔ים כִּימֵ֥י שָׂכִ֖יר יִהְיֶ֥ה עִמּֽוֹ׃ </span></p>
 <p align="RIGHT"><span lang="he">‎<a name="051">51</a> ‏אִם־ע֥וֹד רַבּ֖וֹת בַּשָּׁנִ֑ים לְפִיהֶן֙ יָשִׁ֣יב גְּאֻלָּת֔וֹ מִכֶּ֖סֶף מִקְנָתֽוֹ׃ </span></p>
 <p align="RIGHT"><span lang="he">‎<a name="052">52</a> ‏וְאִם־מְעַ֞ט נִשְׁאַ֧ר בַּשָּׁנִ֛ים עַד־שְׁנַ֥ת הַיֹּבֵ֖ל וְחִשַּׁב־ל֑וֹ כְּפִ֣י שָׁנָ֔יו יָשִׁ֖יב אֶת־גְּאֻלָּתֽוֹ׃ </span></p>
 <p align="RIGHT"><span lang="he">‎<a name="053">53</a> ‏כִּשְׂכִ֥יר שָׁנָ֛ה בְּשָׁנָ֖ה יִהְיֶ֣ה עִמּ֑וֹ לֹֽא־יִרְדֶּ֥נּֽוּ<font color="red"><sup>3</sup></font> בְּפֶ֖רֶךְ לְעֵינֶֽיךָ׃ </span></p>
 <p align="RIGHT"><span lang="he">‎<a name="054">54</a> ‏וְאִם־לֹ֥א יִגָּאֵ֖ל בְּאֵ֑לֶּה וְיָצָא֙ בִּשְׁנַ֣ת הַיֹּבֵ֔ל ה֖וּא וּבָנָ֥יו עִמּֽוֹ׃ </span></p>
 <p align="RIGHT"><span lang="he">‎<a name="055">55</a> ‏כִּֽי־לִ֤י בְנֵֽי־יִשְׂרָאֵל֙ עֲבָדִ֔ים עֲבָדַ֣י הֵ֔ם אֲשֶׁר־הוֹצֵ֥אתִי אוֹתָ֖ם מֵאֶ֣רֶץ מִצְרָ֑יִם אֲנִ֖י יְהוָ֥ה אֱלֹהֵיכֶֽם׃ </span></p>
 </td>
 <td width="50%">
 <p>1 wayəḏabēr yəhwâ ’el-mōšeh bəhar sînay lē’mōr: </p>
 <p>2 dabēr ’el-bənê yiśərā’ēl wə’āmarətā ’ălēhem kî ṯāḇō’û ’el-hā’āreṣ ’ăšer ’ănî nōṯēn lāḵem wəšāḇəṯâ hā’āreṣ šabāṯ layhwâ: </p>
 <p>3 šēš šānîm tizər<sup>a</sup>‘ śāḏeḵā wəšēš šānîm tizəmōr karəmeḵā wə’āsafətā ’eṯ-təḇû’āṯāh: </p>
 <p>4 ûḇaššānâ haššəḇî‘iṯ šabaṯ šabāṯwōn yihəyeh lā’āreṣ šabāṯ layhwâ śāḏəḵā lō’ ṯizərā‘ wəḵarəməḵā lō’ ṯizəmōr: </p>
 <p>5 ’ēṯ səfîḥa qəṣîrəḵā lō’ ṯiqəṣwōr wə’eṯ-‘innəḇê nəzîreḵā lō’ ṯiḇəṣōr šənaṯ šabāṯwōn yihəyeh lā’āreṣ: </p>
 <p>6 wəhāyəṯâ šabaṯ hā’āreṣ lāḵem lə’āḵəlâ ləḵā ûlə‘aḇədəḵā wəla’ămāṯeḵā wəliśəḵîrəḵā ûləṯwōšāḇəḵā hagārîm ‘immāḵə: </p>
 <p>7 wəliḇəhemətəḵā wəl<sup>a</sup>ḥayyâ ’ăšer bə’arəṣeḵā tihəyeh ḵāl-təḇû’āṯāh le’ĕḵōl: s</p>
 <p>8 wəsāfarətā ləḵā šeḇ<sup>a</sup>‘ šabəṯōṯ šānîm šeḇ<sup>a</sup>‘ šānîm šeḇ<sup>a</sup>‘ pə‘āmîm wəhāyû ləḵā yəmê šeḇ<sup>a</sup>‘ šabəṯōṯ haššānîm tēš<sup>a</sup>‘ wə’arəbā‘îm šānâ: </p>
 <p>9 wəh<sup>a</sup>‘ăḇarətā šwōfar tərû‘â b<sup>a</sup>ḥōḏeš haššəḇi‘î be‘āśwōr l<sup>a</sup>ḥōḏeš bəywōm hakipurîm t<sup>a</sup>‘ăḇîrû šwōfār bəḵāl-’arəṣəḵem: </p>
 <p>10 wəqidašətem ’ēṯ šənaṯ h<sup>a</sup>ḥămiššîm šānâ ûqərā’ṯem dərwōr bā’āreṣ ləḵāl-yōšəḇeyhā ywōḇēl hiw’ tihəyeh lāḵem wəšaḇətem ’îš ’el-’ăḥuzzāṯwō wə’îš ’el-mišəp<sup>a</sup>ḥətwō tāšuḇû: </p>
 <p>11 ywōḇēl hiw’ šənaṯ h<sup>a</sup>ḥămiššîm šānâ tihəyeh lāḵem lō’ ṯizərā‘û wəlō’ ṯiqəṣərû ’eṯ-səfîḥeyhā wəlō’ ṯiḇəṣərû ’eṯ-nəzireyhā: </p>
 <p>12 kî ywōḇēl hiw’ qōḏeš tihəyeh lāḵem min-haśśāḏeh tō’ḵəlû ’eṯ-təḇû’āṯāh: </p>
 <p>13 bišənaṯ hayywōḇēl hazzō’ṯ tāšuḇû ’îš ’el-’ăḥuzzāṯwō: </p>
 <p>14 wəḵî-ṯiməkərû miməkār l<sup>a</sup>‘ămîṯeḵā ’wō qānōh mîyaḏ ‘ămîṯeḵā ’al-twōnû ’îš ’eṯ-’āḥîw: </p>
 <p>15 bəmisəpar šānîm ’<sup>a</sup>ḥar hayywōḇēl tiqəneh mē’ēṯ ‘ămîṯeḵā bəmisəpar šənê-ṯəḇû’ōṯ yiməkār-lāḵə: </p>
 <p>16 ləfî| rōḇ haššānîm tarəbeh miqənāṯwō ûləfî mə‘ōṭ haššānîm tamə‘îṭ miqənāṯwō kî misəpar təḇû’ōṯ hû’ mōḵēr lāḵə: </p>
 <p>17 wəlō’ ṯwōnû ’îš ’eṯ-‘ămîṯwō wəyārē’ṯā mē’ĕlōheyḵā kî ’ănî yəhwōâ ’ĕlōhêḵem: </p>
 <p>18 w<sup>a</sup>‘ăśîṯem ’eṯ-ḥuqqōṯay wə’eṯ-mišəpāṭay tišəmərû w<sup>a</sup>‘ăśîṯem ’ōṯām wîšaḇətem ‘al-hā’āreṣ lāḇeṭ<sup>a</sup>ḥ: </p>
 <p>19 wənāṯənâ hā’āreṣ pirəyāh wa’ăḵalətem lāśōḇ<sup>a</sup>‘ wîšaḇətem lāḇeṭ<sup>a</sup>ḥ ‘āleyhā: </p>
 <p>20 wəḵî ṯō’mərû mah-nnō’ḵal<font color="red"><sup>3</sup></font> baššānâ haššəḇî‘iṯ hēn lō’ nizərā‘ wəlō’ ne’ĕsōf ’eṯ-təḇû’āṯēnû: </p>
 <p>21 wəṣiûîṯî ’eṯ-birəḵāṯî lāḵem baššānâ haššiššîṯ wə‘āśāṯ ’eṯ-hatəḇû’â lišəlōš haššānîm: </p>
 <p>22 ûzər<sup>a</sup>‘ətem ’ēṯ haššānâ haššəmîniṯ wa’ăḵalətem min-hatəḇû’â yāšān ‘aḏ| haššānâ hatəšî‘iṯ ‘aḏ-bwō’ təḇû’āṯāh tō’ḵəlû yāšān: </p>
 <p>23 wəhā’āreṣ lō’ ṯimmāḵēr liṣəmiṯuṯ kî-lî hā’āreṣ kî-ḡērîm wəṯwōšāḇîm ’atem ‘immāḏî: </p>
 <p>24 ûḇəḵōl ’ereṣ ’ăḥuzzaṯəḵem gə’ullâ titənû lā’āreṣ: s</p>
 <p>25 kî-yāmûḵə ’āḥîḵā ûmāḵar mē’ăḥuzzāṯwō ûḇā’ ḡō’ălwō haqqārōḇ ’ēlāyw wəḡā’al ’ēṯ miməkar ’āḥîw: </p>
 <p>26 wə’îš kî lō’ yihəyeh-llwō gō’ēl wəhiśśîḡâ yāḏwō ûmāṣā’ kəḏê ḡə’ullāṯwō: </p>
 <p>27 wəḥiššaḇ ’eṯ-šənê miməkārwō wəhēšîḇ ’eṯ-hā‘ōḏēf lā’îš ’ăšer māḵar-lwō wəšāḇ la’ăḥuzzāṯwō: </p>
 <p>28 wə’im lō’-māṣə’â yāḏwō dê hāšîḇ lwō wəhāyâ miməkārwō bəyaḏ haqqōneh ’ōṯwō ‘aḏ šənaṯ hayywōḇēl wəyāṣā’ bayyōḇēl wəšāḇ la’ăḥuzzāṯwō: </p>
 <p>29 wə’îš kî-yiməkōr bêṯ-mwōšaḇ ‘îr ḥwōmâ wəhāyəṯâ gə’ullāṯwō ‘aḏ-tōm šənaṯ miməkārwō yāmîm tihəyeh ḡə’ullāṯwō: </p>
 <p>30 wə’im lō’-yigā’ēl ‘aḏ-məlō’ṯ lwō šānâ ṯəmîmâ wəqām habayiṯ ’ăšer-bā‘îr ’ăšer-<font color="brown">lō’</font> <font color="blue">lwō</font> ḥōmâ laṣṣəmîṯuṯ laqqōneh ’ōṯwō ləḏōrōṯāyw lō’ yēṣē’ bayyōḇēl: </p>
 <p>31 ûḇātê h<sup>a</sup>ḥăṣērîm ’ăšer ’ên-lâem ḥōmâ sāḇîḇ ‘al-śəḏēh hā’āreṣ yēḥāšēḇ gə’ullâ tihəyeh-llwō ûḇayyōḇēl yēṣē’: </p>
 <p>32 wə‘ārê haləwîyim bātê ‘ārê ’ăḥuzzāṯām gə’ullaṯ ‘wōlām tihəyeh laləwîyim: </p>
 <p>33 wa’ăšer yiḡə’al min-haləwîyim wəyāṣā’ miməkar-bayiṯ wə‘îr ’ăḥuzzāṯwō bayyōḇēl kî ḇātê ‘ārê haləwîyim hiw’ ’ăḥuzzāṯām bəṯwōḵə bənê yiśərā’ēl: </p>
 <p>34 ûśəḏēh miḡəraš ‘ārêhem lō’ yimmāḵēr kî-’ăḥuzzaṯ ‘wōlām hû’ lâem: s</p>
 <p>35 wəḵî-yāmûḵə ’āḥîḵā ûmāṭâ yāḏwō ‘immāḵə wəheḥĕzaqətā bwō gēr wəṯwōšāḇ wāḥay ‘immāḵə: </p>
 <p>36 ’al-tiqq<sup>a</sup>ḥ mē’itwō nešeḵə wəṯarəbîṯ wəyārē’ṯā mē’ĕlōheyḵā wəḥê ’āḥîḵā ‘immāḵə: </p>
 <p>37 ’eṯ-kasəpəḵā lō’-ṯitēn lwō bənešeḵə ûḇəmarəbîṯ lō’-ṯitēn ’āḵəleḵā: </p>
 <p>38 ’ănî yəhwâ ’ĕlōhêḵem ’ăšer-hwōṣē’ṯî ’eṯəḵem mē’ereṣ miṣərāyim lāṯēṯ lāḵem ’eṯ-’ereṣ kən<sup>a</sup>‘an lihəywōṯ lāḵem lē’lōhîm: s</p>
 <p>39 wəḵî-yāmûḵə ’āḥîḵā ‘immāḵə wəniməkar-lāḵə lō’-ṯ<sup>a</sup>‘ăḇōḏ bwō ‘ăḇōḏaṯ ‘āḇeḏ: </p>
 <p>40 kəśāḵîr kəṯwōšāḇ yihəyeh ‘immāḵə ‘aḏ-šənaṯ hayyōḇēl y<sup>a</sup>‘ăḇōḏ ‘immāḵə: </p>
 <p>41 wəyāṣā’ mē‘immāḵə hû’ ûḇānāyw ‘immwō wəšāḇ ’el-mišəp<sup>a</sup>ḥətwō wə’el-’ăḥuzzaṯ ’ăḇōṯāyw yāšûḇ: </p>
 <p>42 kî-‘ăḇāḏay hēm ’ăšer-hwōṣē’ṯî ’ōṯām mē’ereṣ miṣərāyim lō’ yimmāḵərû miməkereṯ ‘āḇeḏ: </p>
 <p>43 lō’-ṯirədeh ḇwō bəfāreḵə wəyārē’ṯā mē’ĕlōheyḵā: </p>
 <p>44 wə‘aḇədəḵā wa’ămāṯəḵā ’ăšer yihəyû-lāḵə mē’ēṯ hagwōyim ’ăšer səḇîḇōṯêḵem mēhem tiqənû ‘eḇeḏ wə’āmâ: </p>
 <p>45 wəḡam mibənê hatwōšāḇîm hagārîm ‘immāḵem mēhem tiqənû ûmimmišəp<sup>a</sup>ḥətām ’ăšer ‘immāḵem ’ăšer hwōlîḏû bə’arəṣəḵem wəhāyû lāḵem la’ăḥuzzâ: </p>
 <p>46 wəhiṯən<sup>a</sup>ḥălətem<font color="red"><sup>1</sup></font> ’ōṯām liḇənêḵem ’<sup>a</sup>ḥărêḵem lārešeṯ ’ăḥuzzâ lə‘ōlām bâem t<sup>a</sup>‘ăḇōḏû ûḇə’<sup>a</sup>ḥêḵem bənê-yiśərā’ēl ’îš bə’āḥîw lō’-ṯirədeh ḇwō bəfāreḵə: s</p>
 <p>47 wəḵî ṯaśśîḡ yaḏ gēr wəṯwōšāḇ ‘immāḵə ûmāḵə ’āḥîḵā ‘immwō wəniməkar ləḡēr twōšāḇ ‘immāḵə ’wō lə‘ēqer mišəp<sup>a</sup>ḥaṯ gēr: </p>
 <p>48 ’<sup>a</sup>ḥărê niməkar gə’ullâ tihəyeh-llwō ’eḥāḏ mē’eḥāyw yiḡə’ālennû: </p>
 <p>49 ’wō-ḏōḏwō ’wō ḇen-dōḏwō yiḡə’ālennû ’wō-miššə’ēr bəśārwō mimmišəp<sup>a</sup>ḥətwō yiḡə’ālennû ’wō-hiśśîḡâ yāḏwō wəniḡə’āl: </p>
 <p>50 wəḥiššaḇ ‘im-qōnēhû miššənaṯ himmāḵərwō lwō ‘aḏ šənaṯ hayyōḇēl wəhāyâ kesef miməkārwō bəmisəpar šānîm kîmê śāḵîr yihəyeh ‘immwō: </p>
 <p>51 ’im-‘wōḏ rabwōṯ baššānîm ləfîhen yāšîḇ gə’ullāṯwō mikesef miqənāṯwō: </p>
 <p>52 wə’im-mə‘aṭ nišə’ar baššānîm ‘aḏ-šənaṯ hayyōḇēl wəḥiššaḇ-lwō kəfî šānāyw yāšîḇ ’eṯ-gə’ullāṯwō: </p>
 <p>53 kiśəḵîr šānâ bəšānâ yihəyeh ‘immwō lō’-yirədennû<font color="red"><sup>3</sup></font> bəfereḵə lə‘êneyḵā: </p>
 <p>54 wə’im-lō’ yigā’ēl bə’ēlleh wəyāṣā’ bišənaṯ hayyōḇēl hû’ ûḇānāyw ‘immwō: </p>
 <p>55 kî-lî ḇənê-yiśərā’ēl ‘ăḇāḏîm ‘ăḇāḏay hēm ’ăšer-hwōṣē’ṯî ’wōṯām mē’ereṣ miṣərāyim ’ănî yəhwâ ’ĕlōhêḵem: </p>
 </td>
 </tr></table>
 <p></p><hr>
 <center>
 <a href="lev026.htm">Next: Leviticus (Vayikra) Chapter 26</a></center>
 </body>