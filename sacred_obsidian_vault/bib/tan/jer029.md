<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer029.htm">Polyglot</a> 
 <a href="../kjv/jer029.htm">KJV</a> 
 <a href="../sep/jer029.htm">Sep</a> 
 <a href="../vul/jer029.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer028.htm">Previous</a> 
 <a href="jer030.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 29</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְאֵ֙לֶּה֙ דִּבְרֵ֣י הַסֵּ֔פֶר אֲשֶׁ֥ר שָׁלַ֛ח יִרְמְיָ֥ה הַנָּבִ֖יא מִירוּשָׁלִָ֑ם אֶל־יֶ֜תֶר זִקְנֵ֣י הַגּוֹלָ֗ה וְאֶל־הַכֹּהֲנִ֤ים וְאֶל־הַנְּבִיאִים֙ וְאֶל־כָּל־הָעָ֔ם אֲשֶׁ֨ר הֶגְלָ֧ה נְבֽוּכַדְנֶאצַּ֛ר מִירוּשָׁלִַ֖ם בָּבֶֽלָה׃ </span></p>
 <p align="RIGHT"><span lang="he">‎<a name="002">2</a> ‏אַחֲרֵ֣י צֵ֣את יְכָנְיָֽה־הַ֠מֶּלֶךְ וְהַגְּבִירָ֨ה וְהַסָּרִיסִ֜ים שָׂרֵ֨י יְהוּדָ֧ה וִירוּשָׁלִַ֛ם וְהֶחָרָ֥שׁ וְהַמַּסְגֵּ֖ר מִירוּשָׁלִָֽם׃ </span></p>
 <p align="RIGHT"><span lang="he">‎<a name="003">3</a> ‏בְּיַד֙ אֶלְעָשָׂ֣ה בֶן־שָׁפָ֔ן וּגְמַרְיָ֖ה בֶּן־חִלְקִיָּ֑ה אֲשֶׁ֨ר שָׁלַ֜ח צִדְקִיָּ֣ה מֶֽלֶךְ־יְהוּדָ֗ה אֶל־נְבוּכַדְנֶאצַּ֛ר מֶ֥לֶךְ בָּבֶ֖ל בָּבֶ֥לָה לֵאמֹֽר׃ ס</span></p>
 <p align="RIGHT"><span lang="he">‎<a name="004">4</a> ‏כֹּ֥ה אָמַ֛ר יְהוָ֥ה צְבָא֖וֹת אֱלֹהֵ֣י יִשְׂרָאֵ֑ל לְכָל־הַ֨גּוֹלָ֔ה אֲשֶׁר־הִגְלֵ֥יתִי מִירוּשָׁלִַ֖ם בָּבֶֽלָה׃ </span></p>
 <p align="RIGHT"><span lang="he">‎<a name="005">5</a> ‏בְּנ֥וּ בָתִּ֖ים וְשֵׁ֑בוּ וְנִטְע֣וּ גַנּ֔וֹת וְאִכְל֖וּ אֶת־פִּרְיָֽן׃ </span></p>
 <p align="RIGHT"><span lang="he">‎<a name="006">6</a> ‏קְח֣וּ נָשִׁ֗ים וְהוֹלִידוּ֮ בָּנִ֣ים וּבָנוֹת֒ וּקְח֨וּ לִבְנֵיכֶ֜ם נָשִׁ֗ים וְאֶת־בְּנֽוֹתֵיכֶם֙ תְּנ֣וּ לַֽאֲנָשִׁ֔ים וְתֵלַ֖דְנָה בָּנִ֣ים וּבָנ֑וֹת וּרְבוּ־שָׁ֖ם וְאַל־תִּמְעָֽטוּ׃ </span></p>
 <p align="RIGHT"><span lang="he">‎<a name="007">7</a> ‏וְדִרְשׁ֞וּ אֶת־שְׁל֣וֹם הָעִ֗יר אֲשֶׁ֨ר הִגְלֵ֤יתִי אֶתְכֶם֙ שָׁ֔מָּה וְהִתְפַּֽלְל֥וּ בַעֲדָ֖הּ אֶל־יְהוָ֑ה כִּ֣י בִשְׁלוֹמָ֔הּ יִהְיֶ֥ה לָכֶ֖ם שָׁלֽוֹם׃ פ</span></p>
 <p align="RIGHT"><span lang="he">‎<a name="008">8</a> ‏כִּי֩ כֹ֨ה אָמַ֜ר יְהוָ֤ה צְבָאוֹת֙ אֱלֹהֵ֣י יִשְׂרָאֵ֔ל אַל־יַשִּׁ֧יאוּ לָכֶ֛ם נְבִֽיאֵיכֶ֥ם אֲשֶׁר־בְּקִרְבְּכֶ֖ם וְקֹֽסְמֵיכֶ֑ם וְאַֽל־תִּשְׁמְעוּ֙ אֶל־חֲלֹמֹ֣תֵיכֶ֔ם אֲשֶׁ֥ר אַתֶּ֖ם מַחְלְמִֽים׃ </span></p>
 <p align="RIGHT"><span lang="he">‎<a name="009">9</a> ‏כִּ֣י בְשֶׁ֔קֶר הֵ֛ם נִבְּאִ֥ים לָכֶ֖ם בִּשְׁמִ֑י לֹ֥א שְׁלַחְתִּ֖ים נְאֻם־יְהוָֽה׃ ס</span></p>
 <p align="RIGHT"><span lang="he">‎<a name="010">10</a> ‏כִּֽי־כֹה֙ אָמַ֣ר יְהוָ֔ה כִּ֠י לְפִ֞י מְלֹ֧את לְבָבֶ֛ל שִׁבְעִ֥ים שָׁנָ֖ה אֶפְקֹ֣ד אֶתְכֶ֑ם וַהֲקִמֹתִ֤י עֲלֵיכֶם֙ אֶת־דְּבָרִ֣י הַטּ֔וֹב לְהָשִׁ֣יב אֶתְכֶ֔ם אֶל־הַמָּק֖וֹם הַזֶּֽה׃ </span></p>
 <p align="RIGHT"><span lang="he">‎<a name="011">11</a> ‏כִּי֩ אָנֹכִ֨י יָדַ֜עְתִּי אֶת־הַמַּחֲשָׁבֹ֗ת אֲשֶׁ֧ר אָנֹכִ֛י חֹשֵׁ֥ב עֲלֵיכֶ֖ם נְאֻם־יְהוָ֑ה מַחְשְׁב֤וֹת שָׁלוֹם֙ וְלֹ֣א לְרָעָ֔ה לָתֵ֥ת לָכֶ֖ם אַחֲרִ֥ית וְתִקְוָֽה׃ </span></p>
 <p align="RIGHT"><span lang="he">‎<a name="012">12</a> ‏וּקְרָאתֶ֤ם אֹתִי֙ וַֽהֲלַכְתֶּ֔ם וְהִתְפַּלַּלְתֶּ֖ם אֵלָ֑י וְשָׁמַעְתִּ֖י אֲלֵיכֶֽם׃ </span></p>
 <p align="RIGHT"><span lang="he">‎<a name="013">13</a> ‏וּבִקַּשְׁתֶּ֥ם אֹתִ֖י וּמְצָאתֶ֑ם כִּ֥י תִדְרְשֻׁ֖נִי בְּכָל־לְבַבְכֶֽם׃ </span></p>
 <p align="RIGHT"><span lang="he">‎<a name="014">14</a> ‏וְנִמְצֵ֣אתִי לָכֶם֮ נְאֻם־יְהוָה֒ וְשַׁבְתִּ֣י אֶת־<font color="brown">שביתכם</font> <font color="blue">שְׁבוּתְכֶ֗ם</font> וְקִבַּצְתִּ֣י אֶ֠תְכֶם מִֽכָּל־הַגּוֹיִ֞ם וּמִכָּל־הַמְּקוֹמ֗וֹת אֲשֶׁ֨ר הִדַּ֧חְתִּי אֶתְכֶ֛ם שָׁ֖ם נְאֻם־יְהוָ֑ה וַהֲשִׁבֹתִ֣י אֶתְכֶ֔ם אֶל־הַ֨מָּק֔וֹם אֲשֶׁר־הִגְלֵ֥יתִי אֶתְכֶ֖ם מִשָּֽׁם׃ </span></p>
 <p align="RIGHT"><span lang="he">‎<a name="015">15</a> ‏כִּ֖י אֲמַרְתֶּ֑ם הֵקִ֨ים לָ֧נוּ יְהוָ֛ה נְבִאִ֖ים בָּבֶֽלָה׃ ס</span></p>
 <p align="RIGHT"><span lang="he">‎<a name="016">16</a> ‏כִּי־כֹ֣ה׀ אָמַ֣ר יְהוָ֗ה אֶל־הַמֶּ֙לֶךְ֙ הַיּוֹשֵׁב֙ אֶל־כִּסֵּ֣א דָוִ֔ד וְאֶל־כָּל־הָעָ֔ם הַיּוֹשֵׁ֖ב בָּעִ֣יר הַזֹּ֑את אֲחֵיכֶ֕ם אֲשֶׁ֛ר לֹֽא־יָצְא֥וּ אִתְּכֶ֖ם בַּגּוֹלָֽה׃ </span></p>
 <p align="RIGHT"><span lang="he">‎<a name="017">17</a> ‏כֹּ֤ה אָמַר֙ יְהוָ֣ה צְבָא֔וֹת הִנְנִי֙ מְשַׁלֵּ֣חַ בָּ֔ם אֶת־הַחֶ֖רֶב אֶת־הָרָעָ֣ב וְאֶת־הַדָּ֑בֶר וְנָתַתִּ֣י אוֹתָ֗ם כַּתְּאֵנִים֙ הַשֹּׁ֣עָרִ֔ים אֲשֶׁ֥ר לֹא־תֵאָכַ֖לְנָה מֵרֹֽעַ׃ </span></p>
 <p align="RIGHT"><span lang="he">‎<a name="018">18</a> ‏וְרָֽדַפְתִּי֙ אַֽחֲרֵיהֶ֔ם בַּחֶ֖רֶב בָּרָעָ֣ב וּבַדָּ֑בֶר וּנְתַתִּ֨ים <font color="brown">לזועה</font> <font color="blue">לְזַעֲוָ֜ה</font> לְכֹ֣ל׀ מַמְלְכ֣וֹת הָאָ֗רֶץ לְאָלָ֤ה וּלְשַׁמָּה֙ וְלִשְׁרֵקָ֣ה וּלְחֶרְפָּ֔ה בְּכָל־הַגּוֹיִ֖ם אֲשֶׁר־הִדַּחְתִּ֥ים שָֽׁם׃ </span></p>
 <p align="RIGHT"><span lang="he">‎<a name="019">19</a> ‏תַּ֛חַת אֲשֶֽׁר־לֹא־שָׁמְע֥וּ אֶל־דְּבָרַ֖י נְאֻם־יְהוָ֑ה אֲשֶׁר֩ שָׁלַ֨חְתִּי אֲלֵיהֶ֜ם אֶת־עֲבָדַ֤י הַנְּבִאִים֙ הַשְׁכֵּ֣ם וְשָׁלֹ֔חַ וְלֹ֥א שְׁמַעְתֶּ֖ם נְאֻם־יְהוָֽה׃ </span></p>
 <p align="RIGHT"><span lang="he">‎<a name="020">20</a> ‏וְאַתֶּ֖ם שִׁמְע֣וּ דְבַר־יְהוָ֑ה כָּל־הַ֨גּוֹלָ֔ה אֲשֶׁר־שִׁלַּ֥חְתִּי מִירוּשָׁלִַ֖ם בָּבֶֽלָה׃ ס</span></p>
 <p align="RIGHT"><span lang="he">‎<a name="021">21</a> ‏כֹּֽה־אָמַר֩ יְהוָ֨ה צְבָא֜וֹת אֱלֹהֵ֣י יִשְׂרָאֵ֗ל אֶל־אַחְאָ֤ב בֶּן־קֽוֹלָיָה֙ וְאֶל־צִדְקִיָּ֣הוּ בֶן־מַֽעֲשֵׂיָ֔ה הַֽנִּבְּאִ֥ים לָכֶ֛ם בִּשְׁמִ֖י שָׁ֑קֶר הִנְנִ֣י׀ נֹתֵ֣ן אֹתָ֗ם בְּיַד֙ נְבֽוּכַדְרֶאצַּ֣ר מֶֽלֶךְ־בָּבֶ֔ל וְהִכָּ֖ם לְעֵינֵיכֶֽם׃ </span></p>
 <p align="RIGHT"><span lang="he">‎<a name="022">22</a> ‏וְלֻקַּ֤ח מֵהֶם֙ קְלָלָ֔ה לְכֹל֙ גָּל֣וּת יְהוּדָ֔ה אֲשֶׁ֥ר בְּבָבֶ֖ל לֵאמֹ֑ר יְשִֽׂמְךָ֤ יְהוָה֙ כְּצִדְקִיָּ֣הוּ וּכְאֶחָ֔ב אֲשֶׁר־קָלָ֥ם מֶֽלֶךְ־בָּבֶ֖ל בָּאֵֽשׁ׃ </span></p>
 <p align="RIGHT"><span lang="he">‎<a name="023">23</a> ‏יַ֡עַן אֲשֶׁר֩ עָשׂ֨וּ נְבָלָ֜ה בְּיִשְׂרָאֵ֗ל וַיְנַֽאֲפוּ֙ אֶת־נְשֵׁ֣י רֵֽעֵיהֶ֔ם וַיְדַבְּר֨וּ דָבָ֤ר בִּשְׁמִי֙ שֶׁ֔קֶר אֲשֶׁ֖ר ל֣וֹא צִוִּיתִ֑ם וְאָנֹכִ֛י <font color="brown">הוידע</font> <font color="blue">הַיּוֹדֵ֥עַ</font> וָעֵ֖ד נְאֻם־יְהוָֽה׃ ס</span></p>
 <p align="RIGHT"><span lang="he">‎<a name="024">24</a> ‏וְאֶל־שְׁמַעְיָ֥הוּ הַנֶּחֱלָמִ֖י תֹּאמַ֥ר לֵאמֹֽר׃ </span></p>
 <p align="RIGHT"><span lang="he">‎<a name="025">25</a> ‏כֹּֽה־אָמַ֞ר יְהוָ֧ה צְבָא֛וֹת אֱלֹהֵ֥י יִשְׂרָאֵ֖ל לֵאמֹ֑ר יַ֡עַן אֲשֶׁ֣ר אַתָּה֩ שָׁלַ֨חְתָּ בְשִׁמְכָ֜ה סְפָרִ֗ים אֶל־כָּל־הָעָם֙ אֲשֶׁ֣ר בִּירוּשָׁלִַ֔ם וְאֶל־צְפַנְיָ֤ה בֶן־מַֽעֲשֵׂיָה֙ הַכֹּהֵ֔ן וְאֶ֥ל כָּל־הַכֹּהֲנִ֖ים לֵאמֹֽר׃ </span></p>
 <p align="RIGHT"><span lang="he">‎<a name="026">26</a> ‏יְהוָ֞ה נְתָנְךָ֣ כֹהֵ֗ן תַּ֚חַת יְהוֹיָדָ֣ע הַכֹּהֵ֔ן לִֽהְי֤וֹת פְּקִדִים֙ בֵּ֣ית יְהוָ֔ה לְכָל־אִ֥ישׁ מְשֻׁגָּ֖ע וּמִתְנַבֵּ֑א וְנָתַתָּ֥ה אֹת֛וֹ אֶל־הַמַּהְפֶּ֖כֶת וְאֶל־הַצִּינֹֽק׃ </span></p>
 <p align="RIGHT"><span lang="he">‎<a name="027">27</a> ‏וְעַתָּ֗ה לָ֚מָּה לֹ֣א גָעַ֔רְתָּ בְּיִרְמְיָ֖הוּ הָֽעֲנְּתֹתִ֑י הַמִּתְנַבֵּ֖א לָכֶֽם׃ </span></p>
 <p align="RIGHT"><span lang="he">‎<a name="028">28</a> ‏כִּ֣י עַל־כֵּ֞ן שָׁלַ֥ח אֵלֵ֛ינוּ בָּבֶ֥ל לֵאמֹ֖ר אֲרֻכָּ֣ה הִ֑יא בְּנ֤וּ בָתִּים֙ וְשֵׁ֔בוּ וְנִטְע֣וּ גַנּ֔וֹת וְאִכְל֖וּ אֶת־פְּרִיהֶֽן׃ </span></p>
 <p align="RIGHT"><span lang="he">‎<a name="029">29</a> ‏וַיִּקְרָ֛א צְפַנְיָ֥ה הַכֹּהֵ֖ן אֶת־הַסֵּ֣פֶר הַזֶּ֑ה בְּאָזְנֵ֖י יִרְמְיָ֥הוּ הַנָּבִֽיא׃ פ</span></p>
 <p align="RIGHT"><span lang="he">‎<a name="030">30</a> ‏וַֽיְהִי֙ דְּבַר־יְהוָ֔ה אֶֽל־יִרְמְיָ֖הוּ לֵאמֹֽר׃ </span></p>
 <p align="RIGHT"><span lang="he">‎<a name="031">31</a> ‏שְׁלַ֤ח עַל־כָּל־הַגּוֹלָה֙ לֵאמֹ֔ר כֹּ֚ה אָמַ֣ר יְהוָ֔ה אֶל־שְׁמַעְיָ֖ה הַנֶּחֱלָמִ֑י יַ֡עַן אֲשֶׁר֩ נִבָּ֨א לָכֶ֜ם שְׁמַעְיָ֗ה וַֽאֲנִי֙ לֹ֣א שְׁלַחְתִּ֔יו וַיַּבְטַ֥ח אֶתְכֶ֖ם עַל־שָֽׁקֶר׃ </span></p>
 <p align="RIGHT"><span lang="he">‎<a name="032">32</a> ‏לָכֵ֞ן כֹּֽה־אָמַ֣ר יְהוָ֗ה הִנְנִ֨י פֹקֵ֜ד עַל־שְׁמַעְיָ֣ה הַנֶּחֱלָמִי֮ וְעַל־זַרְעוֹ֒ לֹא־יִהְיֶ֨ה ל֜וֹ אִ֣ישׁ׀ יוֹשֵׁ֣ב׀ בְּתוֹךְ־הָעָ֣ם הַזֶּ֗ה וְלֹֽא־יִרְאֶ֥ה בַטּ֛וֹב אֲשֶׁר־אֲנִ֥י עֹשֶֽׂה־לְעַמִּ֖י נְאֻם־יְהוָ֑ה כִּֽי־סָרָ֥ה דִבֶּ֖ר עַל־יְהוָֽה׃ ס</span></p>
 </td>
 <td width="50%">
 <p>1 wə’ēlleh diḇərê hassēfer ’ăšer šāl<sup>a</sup>ḥ yirəməyâ hannāḇî’ mîrûšālāim ’el-yeṯer ziqənê hagwōlâ wə’el-hakōhănîm wə’el-hannəḇî’îm wə’el-kāl-hā‘ām ’ăšer heḡəlâ nəḇûḵaḏəne’ṣṣar mîrûšālaim bāḇelâ: </p>
 <p>2 ’<sup>a</sup>ḥărê ṣē’ṯ yəḵānəyâ-hammeleḵə wəhagəḇîrâ wəhassārîsîm śārê yəhûḏâ wîrûšālaim wəheḥārāš wəhammasəgēr mîrûšālāim: </p>
 <p>3 bəyaḏ ’elə‘āśâ ḇen-šāfān ûḡəmarəyâ ben-ḥiləqîyâ ’ăšer šāl<sup>a</sup>ḥ ṣiḏəqîyâ meleḵə-yəhûḏâ ’el-nəḇûḵaḏəne’ṣṣar meleḵə bāḇel bāḇelâ lē’mōr: s</p>
 <p>4 kōh ’āmar yəhwâ ṣəḇā’wōṯ ’ĕlōhê yiśərā’ēl ləḵāl-hagwōlâ ’ăšer-hiḡəlêṯî mîrûšālaim bāḇelâ: </p>
 <p>5 bənû ḇātîm wəšēḇû wəniṭə‘û ḡannwōṯ wə’iḵəlû ’eṯ-pirəyān: </p>
 <p>6 qəḥû nāšîm wəhwōlîḏû bānîm ûḇānwōṯ ûqəḥû liḇənêḵem nāšîm wə’eṯ-bənwōṯêḵem tənû la’ănāšîm wəṯēlaḏənâ bānîm ûḇānwōṯ ûrəḇû-šām wə’al-timə‘āṭû: </p>
 <p>7 wəḏirəšû ’eṯ-šəlwōm hā‘îr ’ăšer hiḡəlêṯî ’eṯəḵem šāmmâ wəhiṯəpaləlû ḇ<sup>a</sup>‘ăḏāh ’el-yəhwâ kî ḇišəlwōmāh yihəyeh lāḵem šālwōm: f</p>
 <p>8 kî ḵōh ’āmar yəhwâ ṣəḇā’wōṯ ’ĕlōhê yiśərā’ēl ’al-yaššî’û lāḵem nəḇî’êḵem ’ăšer-bəqirəbəḵem wəqōsəmêḵem wə’al-tišəmə‘û ’el-ḥălōmōṯêḵem ’ăšer ’atem m<sup>a</sup>ḥələmîm: </p>
 <p>9 kî ḇəšeqer hēm nibə’îm lāḵem bišəmî lō’ šəl<sup>a</sup>ḥətîm nə’um-yəhwâ: s</p>
 <p>10 kî-ḵōh ’āmar yəhwâ kî ləfî məlō’ṯ ləḇāḇel šiḇə‘îm šānâ ’efəqōḏ ’eṯəḵem wahăqimōṯî ‘ălêḵem ’eṯ-dəḇārî haṭṭwōḇ ləhāšîḇ ’eṯəḵem ’el-hammāqwōm hazzeh: </p>
 <p>11 kî ’ānōḵî yāḏ<sup>a</sup>‘ətî ’eṯ-hamm<sup>a</sup>ḥăšāḇōṯ ’ăšer ’ānōḵî ḥōšēḇ ‘ălêḵem nə’um-yəhwâ m<sup>a</sup>ḥəšəḇwōṯ šālwōm wəlō’ lərā‘â lāṯēṯ lāḵem ’<sup>a</sup>ḥărîṯ wəṯiqəwâ: </p>
 <p>12 ûqərā’ṯem ’ōṯî wahălaḵətem wəhiṯəpallalətem ’ēlāy wəšām<sup>a</sup>‘ətî ’ălêḵem: </p>
 <p>13 ûḇiqqašətem ’ōṯî ûməṣā’ṯem kî ṯiḏərəšunî bəḵāl-ləḇaḇəḵem: </p>
 <p>14 wəniməṣē’ṯî lāḵem nə’um-yəhwâ wəšaḇətî ’eṯ-<font color="brown">šəḇîṯəḵem</font> <font color="blue">šəḇûṯəḵem</font> wəqibaṣətî ’eṯəḵem mikāl-hagwōyim ûmikāl-hamməqwōmwōṯ ’ăšer hid<sup>a</sup>ḥətî ’eṯəḵem šām nə’um-yəhwâ wahăšiḇōṯî ’eṯəḵem ’el-hammāqwōm ’ăšer-hiḡəlêṯî ’eṯəḵem miššām: </p>
 <p>15 kî ’ămarətem hēqîm lānû yəhwâ nəḇi’îm bāḇelâ: s</p>
 <p>16 kî-ḵōh| ’āmar yəhwâ ’el-hammeleḵə hayywōšēḇ ’el-kissē’ ḏāwiḏ wə’el-kāl-hā‘ām hayywōšēḇ bā‘îr hazzō’ṯ ’ăḥêḵem ’ăšer lō’-yāṣə’û ’itəḵem bagwōlâ: </p>
 <p>17 kōh ’āmar yəhwâ ṣəḇā’wōṯ hinənî məšallēḥa bām ’eṯ-h<sup>a</sup>ḥereḇ ’eṯ-hārā‘āḇ wə’eṯ-hadāḇer wənāṯatî ’wōṯām katə’ēnîm haššō‘ārîm ’ăšer lō’-ṯē’āḵalənâ mērō‘a: </p>
 <p>18 wərāḏafətî ’<sup>a</sup>ḥărêhem b<sup>a</sup>ḥereḇ bārā‘āḇ ûḇadāḇer ûnəṯatîm <font color="brown">lizəwā‘â</font> <font color="blue">ləz<sup>a</sup>‘ăwâ</font> ləḵōl| mamələḵwōṯ hā’āreṣ lə’ālâ ûləšammâ wəlišərēqâ ûləḥerəpâ bəḵāl-hagwōyim ’ăšer-hid<sup>a</sup>ḥətîm šām: </p>
 <p>19 t<sup>a</sup>ḥaṯ ’ăšer-lō’-šāmə‘û ’el-dəḇāray nə’um-yəhwâ ’ăšer šāl<sup>a</sup>ḥətî ’ălêhem ’eṯ-‘ăḇāḏay hannəḇi’îm hašəkēm wəšālōḥa wəlō’ šəm<sup>a</sup>‘ətem nə’um-yəhwâ: </p>
 <p>20 wə’atem šimə‘û ḏəḇar-yəhwâ kāl-hagwōlâ ’ăšer-šill<sup>a</sup>ḥətî mîrûšālaim bāḇelâ: s</p>
 <p>21 kōh-’āmar yəhwâ ṣəḇā’wōṯ ’ĕlōhê yiśərā’ēl ’el-’<sup>a</sup>ḥə’āḇ ben-qwōlāyâ wə’el-ṣiḏəqîyâû ḇen-m<sup>a</sup>‘ăśêâ hannibə’îm lāḵem bišəmî šāqer hinənî| nōṯēn ’ōṯām bəyaḏ nəḇûḵaḏəre’ṣṣar meleḵə-bāḇel wəhikām lə‘ênêḵem: </p>
 <p>22 wəluqq<sup>a</sup>ḥ mēhem qəlālâ ləḵōl gālûṯ yəhûḏâ ’ăšer bəḇāḇel lē’mōr yəśiməḵā yəhwâ kəṣiḏəqîyâû ûḵə’eḥāḇ ’ăšer-qālām meleḵə-bāḇel bā’ēš: </p>
 <p>23 y<sup>a</sup>‘an ’ăšer ‘āśû nəḇālâ bəyiśərā’ēl wayəna’ăfû ’eṯ-nəšê rē‘êhem wayəḏabərû ḏāḇār bišəmî šeqer ’ăšer lwō’ ṣiûîṯim wə’ānōḵî <font color="brown">hûyōḏē‘a</font> <font color="blue">hayywōḏē‘a</font> wā‘ēḏ nə’um-yəhwâ: s</p>
 <p>24 wə’el-šəm<sup>a</sup>‘əyâû hanneḥĕlāmî tō’mar lē’mōr: </p>
 <p>25 kōh-’āmar yəhwâ ṣəḇā’wōṯ ’ĕlōhê yiśərā’ēl lē’mōr y<sup>a</sup>‘an ’ăšer ’atâ šāl<sup>a</sup>ḥətā ḇəšiməḵâ səfārîm ’el-kāl-hā‘ām ’ăšer bîrûšālaim wə’el-ṣəfanəyâ ḇen-m<sup>a</sup>‘ăśêâ hakōhēn wə’el kāl-hakōhănîm lē’mōr: </p>
 <p>26 yəhwâ nəṯānəḵā ḵōhēn t<sup>a</sup>ḥaṯ yəhwōyāḏā‘ hakōhēn lihəywōṯ pəqiḏîm bêṯ yəhwâ ləḵāl-’îš məšugā‘ ûmiṯənabē’ wənāṯatâ ’ōṯwō ’el-hammahəpeḵeṯ wə’el-haṣṣînōq: </p>
 <p>27 wə‘atâ lāmmâ lō’ ḡā‘arətā bəyirəməyâû hā‘ănnəṯōṯî hammiṯənabē’ lāḵem: </p>
 <p>28 kî ‘al-kēn šāl<sup>a</sup>ḥ ’ēlênû bāḇel lē’mōr ’ărukâ hî’ bənû ḇātîm wəšēḇû wəniṭə‘û ḡannwōṯ wə’iḵəlû ’eṯ-pərîhen: </p>
 <p>29 wayyiqərā’ ṣəfanəyâ hakōhēn ’eṯ-hassēfer hazzeh bə’āzənê yirəməyâû hannāḇî’: f</p>
 <p>30 wayəhî dəḇar-yəhwâ ’el-yirəməyâû lē’mōr: </p>
 <p>31 šəl<sup>a</sup>ḥ ‘al-kāl-hagwōlâ lē’mōr kōh ’āmar yəhwâ ’el-šəm<sup>a</sup>‘əyâ hanneḥĕlāmî y<sup>a</sup>‘an ’ăšer nibā’ lāḵem šəm<sup>a</sup>‘əyâ wa’ănî lō’ šəl<sup>a</sup>ḥətîw wayyaḇəṭ<sup>a</sup>ḥ ’eṯəḵem ‘al-šāqer: </p>
 <p>32 lāḵēn kōh-’āmar yəhwâ hinənî fōqēḏ ‘al-šəm<sup>a</sup>‘əyâ hanneḥĕlāmî wə‘al-zarə‘wō lō’-yihəyeh lwō ’îš| ywōšēḇ| bəṯwōḵə-hā‘ām hazzeh wəlō’-yirə’eh ḇaṭṭwōḇ ’ăšer-’ănî ‘ōśeh-lə‘ammî nə’um-yəhwâ kî-sārâ ḏiber ‘al-yəhwâ: s</p>
 </td>
 </tr></table>
 <p></p><hr>
 <center>
 <a href="jer030.htm">Next: Jeremiah (Yermiyah) Chapter 30</a></center>
 </body>