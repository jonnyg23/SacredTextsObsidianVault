<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu010.htm">Polyglot</a> 
 <a href="../kjv/deu010.htm">KJV</a> 
 <a href="../sep/deu010.htm">Sep</a> 
 <a href="../vul/deu010.htm">Vul</a> 
 
 <br>
 <br><a href="deu.htm">Deuteronomy (Devarim) Index</a><br>
  
 <a href="deu009.htm">Previous</a> 
 <a href="deu011.htm">Next</a> 
 </center>
 <hr>
 
 <h3 align="CENTER">Tanach (Hebrew): Deuteronomy (Devarim) Chapter 10</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בָּעֵ֨ת הַהִ֜וא אָמַ֧ר יְהוָ֣ה אֵלַ֗י פְּסָל־לְךָ֞ שְׁנֵֽי־לוּחֹ֤ת אֲבָנִים֙ כָּרִ֣אשֹׁנִ֔ים וַעֲלֵ֥ה אֵלַ֖י הָהָ֑רָה וְעָשִׂ֥יתָ לְּךָ֖ אֲר֥וֹן עֵֽץ׃ </span></p>
 <p align="RIGHT"><span lang="he">‎<a name="002">2</a> ‏וְאֶכְתֹּב֙ עַל־הַלֻּחֹ֔ת אֶת־הַדְּבָרִ֔ים אֲשֶׁ֥ר הָי֛וּ עַל־הַלֻּחֹ֥ת הָרִאשֹׁנִ֖ים אֲשֶׁ֣ר שִׁבַּ֑רְתָּ וְשַׂמְתָּ֖ם בָּאָרֽוֹן׃ </span></p>
 <p align="RIGHT"><span lang="he">‎<a name="003">3</a> ‏וָאַ֤עַשׂ אֲרוֹן֙ עֲצֵ֣י שִׁטִּ֔ים וָאֶפְסֹ֛ל שְׁנֵי־לֻחֹ֥ת אֲבָנִ֖ים כָּרִאשֹׁנִ֑ים וָאַ֣עַל הָהָ֔רָה<font color="red"><sup>3</sup></font> וּשְׁנֵ֥י הַלֻּחֹ֖ת בְּיָדִֽי׃ </span></p>
 <p align="RIGHT"><span lang="he">‎<a name="004">4</a> ‏וַיִּכְתֹּ֨ב עַֽל־הַלֻּחֹ֜ת כַּמִּכְתָּ֣ב הָרִאשׁ֗וֹן אֵ֚ת עֲשֶׂ֣רֶת הַדְּבָרִ֔ים אֲשֶׁ֣ר דִּבֶּר֩ יְהוָ֨ה אֲלֵיכֶ֥ם בָּהָ֛ר מִתּ֥וֹךְ הָאֵ֖שׁ בְּי֣וֹם הַקָּהָ֑ל וַיִּתְּנֵ֥ם יְהוָ֖ה אֵלָֽי׃ </span></p>
 <p align="RIGHT"><span lang="he">‎<a name="005">5</a> ‏וָאֵ֗פֶן וָֽאֵרֵד֙ מִן־הָהָ֔ר וָֽאָשִׂם֙ אֶת־הַלֻּחֹ֔ת בָּאָר֖וֹן אֲשֶׁ֣ר עָשִׂ֑יתִי וַיִּ֣הְיוּ שָׁ֔ם כַּאֲשֶׁ֥ר צִוַּ֖נִי יְהוָֽה׃ </span></p>
 <p align="RIGHT"><span lang="he">‎<a name="006">6</a> ‏וּבְנֵ֣י יִשְׂרָאֵ֗ל נָֽסְע֛וּ מִבְּאֵרֹ֥ת בְּנֵי־יַעֲקָ֖ן מוֹסֵרָ֑ה שָׁ֣ם מֵ֤ת אַהֲרֹן֙ וַיִּקָּבֵ֣ר שָׁ֔ם וַיְכַהֵ֛ן אֶלְעָזָ֥ר בְּנ֖וֹ תַּחְתָּֽיו׃ </span></p>
 <p align="RIGHT"><span lang="he">‎<a name="007">7</a> ‏מִשָּׁ֥ם נָסְע֖וּ הַגֻּדְגֹּ֑דָה וּמִן־הַגֻּדְגֹּ֣דָה יָטְבָ֔תָה אֶ֖רֶץ נַֽחֲלֵי מָֽיִם׃ </span></p>
 <p align="RIGHT"><span lang="he">‎<a name="008">8</a> ‏בָּעֵ֣ת הַהִ֗וא הִבְדִּ֤יל יְהוָה֙ אֶת־שֵׁ֣בֶט הַלֵּוִ֔י לָשֵׂ֖את אֶת־אֲר֣וֹן בְּרִית־יְהוָ֑ה לַעֲמֹד֩ לִפְנֵ֨י יְהוָ֤ה לְשָֽׁרְתוֹ֙ וּלְבָרֵ֣ךְ בִּשְׁמ֔וֹ עַ֖ד הַיּ֥וֹם הַזֶּֽה׃ </span></p>
 <p align="RIGHT"><span lang="he">‎<a name="009">9</a> ‏עַל־כֵּ֞ן לֹֽא־הָיָ֧ה לְלֵוִ֛י חֵ֥לֶק וְנַחֲלָ֖ה עִם־אֶחָ֑יו יְהוָה֙ ה֣וּא נַחֲלָת֔וֹ כַּאֲשֶׁ֥ר דִּבֶּ֛ר יְהוָ֥ה אֱלֹהֶ֖יךָ לֽוֹ׃ </span></p>
 <p align="RIGHT"><span lang="he">‎<a name="010">10</a> ‏וְאָנֹכִ֞י עָמַ֣דְתִּי בָהָ֗ר כַּיָּמִים֙ הָרִ֣אשֹׁנִ֔ים אַרְבָּעִ֣ים י֔וֹם וְאַרְבָּעִ֖ים לָ֑יְלָה וַיִּשְׁמַ֨ע יְהוָ֜ה אֵלַ֔י גַּ֚ם בַּפַּ֣עַם הַהִ֔וא לֹא־אָבָ֥ה יְהוָ֖ה הַשְׁחִיתֶֽךָ׃ </span></p>
 <p align="RIGHT"><span lang="he">‎<a name="011">11</a> ‏וַיֹּ֤אמֶר יְהוָה֙ אֵלַ֔י ק֛וּם לֵ֥ךְ לְמַסַּ֖ע לִפְנֵ֣י הָעָ֑ם וְיָבֹ֙אוּ֙ וְיִֽרְשׁ֣וּ אֶת־הָאָ֔רֶץ אֲשֶׁר־נִשְׁבַּ֥עְתִּי לַאֲבֹתָ֖ם לָתֵ֥ת לָהֶֽם׃ פ</span></p>
 <p align="RIGHT"><span lang="he">‎<a name="012">12</a> ‏וְעַתָּה֙ יִשְׂרָאֵ֔ל מָ֚ה יְהוָ֣ה אֱלֹהֶ֔יךָ שֹׁאֵ֖ל מֵעִמָּ֑ךְ כִּ֣י אִם־לְ֠יִרְאָה אֶת־יְהוָ֨ה אֱלֹהֶ֜יךָ לָלֶ֤כֶת בְּכָל־דְּרָכָיו֙ וּלְאַהֲבָ֣ה אֹת֔וֹ וְלַֽעֲבֹד֙ אֶת־יְהוָ֣ה אֱלֹהֶ֔יךָ בְּכָל־לְבָבְךָ֖ וּבְכָל־נַפְשֶֽׁךָ׃ </span></p>
 <p align="RIGHT"><span lang="he">‎<a name="013">13</a> ‏לִשְׁמֹ֞ר אֶת־מִצְוֹ֤ת יְהוָה֙ וְאֶת־חֻקֹּתָ֔יו אֲשֶׁ֛ר אָנֹכִ֥י מְצַוְּךָ֖ הַיּ֑וֹם לְט֖וֹב לָֽךְ׃ </span></p>
 <p align="RIGHT"><span lang="he">‎<a name="014">14</a> ‏הֵ֚ן לַיהוָ֣ה אֱלֹהֶ֔יךָ הַשָּׁמַ֖יִם וּשְׁמֵ֣י הַשָּׁמָ֑יִם הָאָ֖רֶץ וְכָל־אֲשֶׁר־בָּֽהּ׃ </span></p>
 <p align="RIGHT"><span lang="he">‎<a name="015">15</a> ‏רַ֧ק בַּאֲבֹתֶ֛יךָ חָשַׁ֥ק יְהוָ֖ה לְאַהֲבָ֣ה אוֹתָ֑ם וַיִּבְחַ֞ר בְּזַרְעָ֣ם אַחֲרֵיהֶ֗ם בָּכֶ֛ם מִכָּל־הָעַמִּ֖ים כַּיּ֥וֹם הַזֶּֽה׃ </span></p>
 <p align="RIGHT"><span lang="he">‎<a name="016">16</a> ‏וּמַלְתֶּ֕ם אֵ֖ת עָרְלַ֣ת לְבַבְכֶ֑ם וְעָ֨רְפְּכֶ֔ם לֹ֥א תַקְשׁ֖וּ עֽוֹד׃ </span></p>
 <p align="RIGHT"><span lang="he">‎<a name="017">17</a> ‏כִּ֚י יְהוָ֣ה אֱלֹֽהֵיכֶ֔ם ה֚וּא אֱלֹהֵ֣י הָֽאֱלֹהִ֔ים וַאֲדֹנֵ֖י הָאֲדֹנִ֑ים הָאֵ֨ל הַגָּדֹ֤ל הַגִּבֹּר֙ וְהַנּוֹרָ֔א אֲשֶׁר֙ לֹא־יִשָּׂ֣א פָנִ֔ים וְלֹ֥א יִקַּ֖ח שֹֽׁחַד׃ </span></p>
 <p align="RIGHT"><span lang="he">‎<a name="018">18</a> ‏עֹשֶׂ֛ה מִשְׁפַּ֥ט יָת֖וֹם וְאַלְמָנָ֑ה וְאֹהֵ֣ב גֵּ֔ר לָ֥תֶת ל֖וֹ לֶ֥חֶם וְשִׂמְלָֽה׃ </span></p>
 <p align="RIGHT"><span lang="he">‎<a name="019">19</a> ‏וַאֲהַבְתֶּ֖ם אֶת־הַגֵּ֑ר כִּֽי־גֵרִ֥ים הֱיִיתֶ֖ם בְּאֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="020">20</a> ‏אֶת־יְהוָ֧ה אֱלֹהֶ֛יךָ תִּירָ֖א אֹת֣וֹ תַעֲבֹ֑ד וּב֣וֹ תִדְבָּ֔ק וּבִשְׁמ֖וֹ תִּשָּׁבֵֽעַ׃ </span></p>
 <p align="RIGHT"><span lang="he">‎<a name="021">21</a> ‏ה֥וּא תְהִלָּתְךָ֖ וְה֣וּא אֱלֹהֶ֑יךָ אֲשֶׁר־עָשָׂ֣ה אִתְּךָ֗ אֶת־הַגְּדֹלֹ֤ת וְאֶת־הַנּֽוֹרָאֹת֙ הָאֵ֔לֶּה אֲשֶׁ֥ר רָא֖וּ עֵינֶֽיךָ׃ </span></p>
 <p align="RIGHT"><span lang="he">‎<a name="022">22</a> ‏בְּשִׁבְעִ֣ים נֶ֔פֶשׁ יָרְד֥וּ אֲבֹתֶ֖יךָ מִצְרָ֑יְמָה וְעַתָּ֗ה שָֽׂמְךָ֙ יְהוָ֣ה אֱלֹהֶ֔יךָ כְּכוֹכְבֵ֥י הַשָּׁמַ֖יִם לָרֹֽב׃ </span></p>
 </td>
 <td width="50%">
 <p>1 bā‘ēṯ hahiw’ ’āmar yəhwâ ’ēlay pəsāl-ləḵā šənê-lûḥōṯ ’ăḇānîm kāri’šōnîm w<sup>a</sup>‘ălēh ’ēlay hâārâ wə‘āśîṯā lləḵā ’ărwōn ‘ēṣ: </p>
 <p>2 wə’eḵətōḇ ‘al-halluḥōṯ ’eṯ-hadəḇārîm ’ăšer hāyû ‘al-halluḥōṯ hāri’šōnîm ’ăšer šibarətā wəśamətām bā’ārwōn: </p>
 <p>3 wā’<sup>a</sup>‘aś ’ărwōn ‘ăṣê šiṭṭîm wā’efəsōl šənê-luḥōṯ ’ăḇānîm kāri’šōnîm wā’<sup>a</sup>‘al hâārâ<font color="red"><sup>3</sup></font> ûšənê halluḥōṯ bəyāḏî: </p>
 <p>4 wayyiḵətōḇ ‘al-halluḥōṯ kammiḵətāḇ hāri’šwōn ’ēṯ ‘ăśereṯ hadəḇārîm ’ăšer diber yəhwâ ’ălêḵem bâār mitwōḵə hā’ēš bəywōm haqqâāl wayyitənēm yəhwâ ’ēlāy: </p>
 <p>5 wā’ēfen wā’ērēḏ min-hâār wā’āśim ’eṯ-halluḥōṯ bā’ārwōn ’ăšer ‘āśîṯî wayyihəyû šām ka’ăšer ṣiûanî yəhwâ: </p>
 <p>6 ûḇənê yiśərā’ēl nāsə‘û mibə’ērōṯ bənê-y<sup>a</sup>‘ăqān mwōsērâ šām mēṯ ’ahărōn wayyiqqāḇēr šām wayəḵahēn ’elə‘āzār bənwō t<sup>a</sup>ḥətāyw: </p>
 <p>7 miššām nāsə‘û haguḏəgōḏâ ûmin-haguḏəgōḏâ yāṭəḇāṯâ ’ereṣ n<sup>a</sup>ḥălê māyim: </p>
 <p>8 bā‘ēṯ hahiw’ hiḇədîl yəhwâ ’eṯ-šēḇeṭ hallēwî lāśē’ṯ ’eṯ-’ărwōn bərîṯ-yəhwâ l<sup>a</sup>‘ămōḏ lifənê yəhwâ ləšārəṯwō ûləḇārēḵə bišəmwō ‘aḏ hayywōm hazzeh: </p>
 <p>9 ‘al-kēn lō’-hāyâ ləlēwî ḥēleq wən<sup>a</sup>ḥălâ ‘im-’eḥāyw yəhwâ hû’ n<sup>a</sup>ḥălāṯwō ka’ăšer diber yəhwâ ’ĕlōheyḵā lwō: </p>
 <p>10 wə’ānōḵî ‘āmaḏətî ḇâār kayyāmîm hāri’šōnîm ’arəbā‘îm ywōm wə’arəbā‘îm lāyəlâ wayyišəm<sup>a</sup>‘ yəhwâ ’ēlay gam bap<sup>a</sup>‘am hahiw’ lō’-’āḇâ yəhwâ hašəḥîṯeḵā: </p>
 <p>11 wayyō’mer yəhwâ ’ēlay qûm lēḵə ləmass<sup>a</sup>‘ lifənê hā‘ām wəyāḇō’û wəyirəšû ’eṯ-hā’āreṣ ’ăšer-nišəb<sup>a</sup>‘ətî la’ăḇōṯām lāṯēṯ lâem: f</p>
 <p>12 wə‘atâ yiśərā’ēl mâ yəhwâ ’ĕlōheyḵā šō’ēl mē‘immāḵə kî ’im-ləyirə’â ’eṯ-yəhwâ ’ĕlōheyḵā lāleḵeṯ bəḵāl-dərāḵāyw ûlə’ahăḇâ ’ōṯwō wəl<sup>a</sup>‘ăḇōḏ ’eṯ-yəhwâ ’ĕlōheyḵā bəḵāl-ləḇāḇəḵā ûḇəḵāl-nafəšeḵā: </p>
 <p>13 lišəmōr ’eṯ-miṣəwōṯ yəhwâ wə’eṯ-ḥuqqōṯāyw ’ăšer ’ānōḵî məṣaûəḵā hayywōm ləṭwōḇ lāḵə: </p>
 <p>14 hēn layhwâ ’ĕlōheyḵā haššāmayim ûšəmê haššāmāyim hā’āreṣ wəḵāl-’ăšer-bāh: </p>
 <p>15 raq ba’ăḇōṯeyḵā ḥāšaq yəhwâ lə’ahăḇâ ’wōṯām wayyiḇəḥar bəzarə‘ām ’<sup>a</sup>ḥărêhem bāḵem mikāl-hā‘ammîm kayywōm hazzeh: </p>
 <p>16 ûmalətem ’ēṯ ‘ārəlaṯ ləḇaḇəḵem wə‘ārəpəḵem lō’ ṯaqəšû ‘wōḏ: </p>
 <p>17 kî yəhwâ ’ĕlōhêḵem hû’ ’ĕlōhê hā’ĕlōhîm wa’ăḏōnê hā’ăḏōnîm hā’ēl hagāḏōl hagibōr wəhannwōrā’ ’ăšer lō’-yiśśā’ fānîm wəlō’ yiqq<sup>a</sup>ḥ šōḥaḏ: </p>
 <p>18 ‘ōśeh mišəpaṭ yāṯwōm wə’aləmānâ wə’ōhēḇ gēr lāṯeṯ lwō leḥem wəśiməlâ: </p>
 <p>19 wa’ăhaḇətem ’eṯ-hagēr kî-ḡērîm hĕyîṯem bə’ereṣ miṣərāyim: </p>
 <p>20 ’eṯ-yəhwâ ’ĕlōheyḵā tîrā’ ’ōṯwō ṯ<sup>a</sup>‘ăḇōḏ ûḇwō ṯiḏəbāq ûḇišəmwō tiššāḇē‘a: </p>
 <p>21 hû’ ṯəhillāṯəḵā wəhû’ ’ĕlōheyḵā ’ăšer-‘āśâ ’itəḵā ’eṯ-hagəḏōlōṯ wə’eṯ-hannwōrā’ōṯ hā’ēlleh ’ăšer rā’û ‘êneyḵā: </p>
 <p>22 bəšiḇə‘îm nefeš yārəḏû ’ăḇōṯeyḵā miṣərāyəmâ wə‘atâ śāməḵā yəhwâ ’ĕlōheyḵā kəḵwōḵəḇê haššāmayim lārōḇ: </p>
 </td>
 </tr></table>
 <p></p><hr>
 <center>
 <a href="deu011.htm">Next: Deuteronomy (Devarim) Chapter 11</a></center>
 </body>