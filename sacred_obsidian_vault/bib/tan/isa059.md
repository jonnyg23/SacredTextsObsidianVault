<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa059.htm">Polyglot</a> 
 <a href="../kjv/isa059.htm">KJV</a> 
 <a href="../sep/isa059.htm">Sep</a> 
 <a href="../vul/isa059.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa058.htm">Previous</a> 
 <a href="isa060.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 59</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏הֵ֛ן לֹֽא־קָצְרָ֥ה יַד־יְהוָ֖ה מֵֽהוֹשִׁ֑יעַ וְלֹא־כָבְדָ֥ה אָזְנ֖וֹ מִשְּׁמֽוֹעַ׃ </span></p>
 <p align="RIGHT"><span lang="he">‎<a name="002">2</a> ‏כִּ֤י אִם־עֲוֹנֹֽתֵיכֶם֙ הָי֣וּ מַבְדִּלִ֔ים בֵּינֵכֶ֕ם לְבֵ֖ין אֱלֹֽהֵיכֶ֑ם וְחַטֹּֽאותֵיכֶ֗ם הִסְתִּ֧ירוּ פָנִ֛ים מִכֶּ֖ם מִשְּׁמֽוֹעַ׃ </span></p>
 <p align="RIGHT"><span lang="he">‎<a name="003">3</a> ‏כִּ֤י כַפֵּיכֶם֙ נְגֹאֲל֣וּ בַדָּ֔ם וְאֶצְבְּעוֹתֵיכֶ֖ם בֶּֽעָוֹ֑ן שִׂפְתֽוֹתֵיכֶם֙ דִּבְּרוּ־שֶׁ֔קֶר לְשׁוֹנְכֶ֖ם עַוְלָ֥ה תֶהְגֶּֽה׃ </span></p>
 <p align="RIGHT"><span lang="he">‎<a name="004">4</a> ‏אֵין־קֹרֵ֣א בְצֶ֔דֶק וְאֵ֥ין נִשְׁפָּ֖ט בֶּאֱמוּנָ֑ה בָּט֤וֹחַ עַל־תֹּ֙הוּ֙ וְדַבֶּר־שָׁ֔וְא הָר֥וֹ עָמָ֖ל וְהוֹלֵ֥יד אָֽוֶן׃ </span></p>
 <p align="RIGHT"><span lang="he">‎<a name="005">5</a> ‏בֵּיצֵ֤י צִפְעוֹנִי֙ בִּקֵּ֔עוּ וְקוּרֵ֥י עַכָּבִ֖ישׁ יֶאֱרֹ֑גוּ הָאֹכֵ֤ל מִבֵּֽיצֵיהֶם֙ יָמ֔וּת וְהַזּוּרֶ֖ה תִּבָּקַ֥ע אֶפְעֶֽה׃ </span></p>
 <p align="RIGHT"><span lang="he">‎<a name="006">6</a> ‏קֽוּרֵיהֶם֙ לֹא־יִהְי֣וּ לְבֶ֔גֶד וְלֹ֥א יִתְכַּסּ֖וּ בְּמַֽעֲשֵׂיהֶ֑ם מַֽעֲשֵׂיהֶם֙ מַֽעֲשֵׂי־אָ֔וֶן וּפֹ֥עַל חָמָ֖ס בְּכַפֵּיהֶֽם׃ </span></p>
 <p align="RIGHT"><span lang="he">‎<a name="007">7</a> ‏רַגְלֵיהֶם֙ לָרַ֣ע יָרֻ֔צוּ וִֽימַהֲר֔וּ לִשְׁפֹּ֖ךְ דָּ֣ם נָקִ֑י מַחְשְׁבֽוֹתֵיהֶם֙ מַחְשְׁב֣וֹת אָ֔וֶן שֹׁ֥ד וָשֶׁ֖בֶר בִּמְסִלּוֹתָֽם׃ </span></p>
 <p align="RIGHT"><span lang="he">‎<a name="008">8</a> ‏דֶּ֤רֶךְ שָׁלוֹם֙ לֹ֣א יָדָ֔עוּ וְאֵ֥ין מִשְׁפָּ֖ט בְּמַעְגְּלוֹתָ֑ם נְתִיבֽוֹתֵיהֶם֙ עִקְּשׁ֣וּ לָהֶ֔ם כֹּ֚ל דֹּרֵ֣ךְ בָּ֔הּ לֹ֥א יָדַ֖ע שָׁלֽוֹם׃ </span></p>
 <p align="RIGHT"><span lang="he">‎<a name="009">9</a> ‏עַל־כֵּ֗ן רָחַ֤ק מִשְׁפָּט֙ מִמֶּ֔נּוּ וְלֹ֥א תַשִּׂיגֵ֖נוּ צְדָקָ֑ה נְקַוֶּ֤ה לָאוֹר֙ וְהִנֵּה־חֹ֔שֶׁךְ לִנְגֹה֖וֹת בָּאֲפֵל֥וֹת נְהַלֵּֽךְ׃ </span></p>
 <p align="RIGHT"><span lang="he">‎<a name="010">10</a> ‏נְגַֽשְׁשָׁ֤ה כַֽעִוְרִים֙ קִ֔יר וּכְאֵ֥ין עֵינַ֖יִם נְגַשֵּׁ֑שָׁה כָּשַׁ֤לְנוּ בַֽצָּהֳרַ֙יִם֙ כַּנֶּ֔שֶׁף בָּאַשְׁמַנִּ֖ים כַּמֵּתִֽים׃ </span></p>
 <p align="RIGHT"><span lang="he">‎<a name="011">11</a> ‏נֶהֱמֶ֤ה כַדֻּבִּים֙ כֻּלָּ֔נוּ וְכַיּוֹנִ֖ים הָגֹ֣ה נֶהְגֶּ֑ה נְקַוֶּ֤ה לַמִּשְׁפָּט֙ וָאַ֔יִן לִֽישׁוּעָ֖ה רָחֲקָ֥ה מִמֶּֽנּוּ׃ </span></p>
 <p align="RIGHT"><span lang="he">‎<a name="012">12</a> ‏כִּֽי־רַבּ֤וּ פְשָׁעֵ֙ינוּ֙ נֶגְדֶּ֔ךָ וְחַטֹּאותֵ֖ינוּ עָ֣נְתָה בָּ֑נוּ כִּֽי־פְשָׁעֵ֣ינוּ אִתָּ֔נוּ וַעֲוֹנֹתֵ֖ינוּ יְדַֽעֲנֽוּם׃ </span></p>
 <p align="RIGHT"><span lang="he">‎<a name="013">13</a> ‏פָּשֹׁ֤עַ וְכַחֵשׁ֙ בַּֽיהוָ֔ה וְנָס֖וֹג מֵאַחַ֣ר אֱלֹהֵ֑ינוּ דַּבֶּר־עֹ֣שֶׁק וְסָרָ֔ה הֹר֧וֹ וְהֹג֛וֹ מִלֵּ֖ב דִּבְרֵי־שָֽׁקֶר׃ </span></p>
 <p align="RIGHT"><span lang="he">‎<a name="014">14</a> ‏וְהֻסַּ֤ג אָחוֹר֙ מִשְׁפָּ֔ט וּצְדָקָ֖ה מֵרָח֣וֹק תַּעֲמֹ֑ד כִּֽי־כָשְׁלָ֤ה בָֽרְחוֹב֙ אֱמֶ֔ת וּנְכֹחָ֖ה לֹא־תוּכַ֥ל לָבֽוֹא׃ </span></p>
 <p align="RIGHT"><span lang="he">‎<a name="015">15</a> ‏וַתְּהִ֤י הָֽאֱמֶת֙ נֶעְדֶּ֔רֶת וְסָ֥ר מֵרָ֖ע מִשְׁתּוֹלֵ֑ל וַיַּ֧רְא יְהוָ֛ה וַיֵּ֥רַע בְּעֵינָ֖יו כִּֽי־אֵ֥ין מִשְׁפָּֽט׃ </span></p>
 <p align="RIGHT"><span lang="he">‎<a name="016">16</a> ‏וַיַּרְא֙ כִּֽי־אֵ֣ין אִ֔ישׁ וַיִּשְׁתּוֹמֵ֖ם כִּ֣י אֵ֣ין מַפְגִּ֑יעַ וַתּ֤וֹשַֽׁע לוֹ֙ זְרֹע֔וֹ וְצִדְקָת֖וֹ הִ֥יא סְמָכָֽתְהוּ׃ </span></p>
 <p align="RIGHT"><span lang="he">‎<a name="017">17</a> ‏וַיִּלְבַּ֤שׁ צְדָקָה֙ כַּשִּׁרְיָ֔ן וְכ֥וֹבַע יְשׁוּעָ֖ה בְּרֹאשׁ֑וֹ וַיִּלְבַּ֞שׁ בִּגְדֵ֤י נָקָם֙ תִּלְבֹּ֔שֶׁת וַיַּ֥עַט כַּמְעִ֖יל קִנְאָֽה׃ </span></p>
 <p align="RIGHT"><span lang="he">‎<a name="018">18</a> ‏כְּעַ֤ל גְּמֻלוֹת֙ כְּעַ֣ל יְשַׁלֵּ֔ם חֵמָ֣ה לְצָרָ֔יו גְּמ֖וּל לְאֹֽיְבָ֑יו לָאִיִּ֖ים גְּמ֥וּל יְשַׁלֵּֽם׃ </span></p>
 <p align="RIGHT"><span lang="he">‎<a name="019">19</a> ‏וְיִֽירְא֤וּ מִֽמַּעֲרָב֙ אֶת־שֵׁ֣ם יְהוָ֔ה וּמִמִּזְרַח־שֶׁ֖מֶשׁ אֶת־כְּבוֹד֑וֹ כִּֽי־יָב֤וֹא כַנָּהָר֙ צָ֔ר ר֥וּחַ יְהוָ֖ה נֹ֥סְסָה בֽוֹ׃ </span></p>
 <p align="RIGHT"><span lang="he">‎<a name="020">20</a> ‏וּבָ֤א לְצִיּוֹן֙ גּוֹאֵ֔ל וּלְשָׁבֵ֥י פֶ֖שַׁע בְּיַֽעֲקֹ֑ב נְאֻ֖ם יְהוָֽה׃ </span></p>
 <p align="RIGHT"><span lang="he">‎<a name="021">21</a> ‏וַאֲנִ֗י זֹ֣את בְּרִיתִ֤י אוֹתָם֙ אָמַ֣ר יְהוָ֔ה רוּחִי֙ אֲשֶׁ֣ר עָלֶ֔יךָ וּדְבָרַ֖י אֲשֶׁר־שַׂ֣מְתִּי בְּפִ֑יךָ לֹֽא־יָמ֡וּשׁוּ מִפִּיךָ֩ וּמִפִּ֨י זַרְעֲךָ֜ וּמִפִּ֨י זֶ֤רַע זַרְעֲךָ֙ אָמַ֣ר יְהוָ֔ה מֵעַתָּ֖ה וְעַד־עוֹלָֽם׃ ס</span></p>
 </td>
 <td width="50%">
 <p>1 hēn lō’-qāṣərâ yaḏ-yəhwâ mēhwōšî‘a wəlō’-ḵāḇəḏâ ’āzənwō miššəmwō‘a: </p>
 <p>2 kî ’im-‘ăwōnōṯêḵem hāyû maḇədilîm bênēḵem ləḇên ’ĕlōhêḵem wəḥaṭṭō’wṯêḵem hisətîrû fānîm mikem miššəmwō‘a: </p>
 <p>3 kî ḵapêḵem nəḡō’ălû ḇadām wə’eṣəbə‘wōṯêḵem be‘āwōn śifəṯwōṯêḵem dibərû-šeqer ləšwōnəḵem ‘awəlâ ṯehəgeh: </p>
 <p>4 ’ên-qōrē’ ḇəṣeḏeq wə’ên nišəpāṭ be’ĕmûnâ bāṭwōḥa ‘al-tōhû wəḏaber-šāwə’ hārwō ‘āmāl wəhwōlêḏ ’āwen: </p>
 <p>5 bêṣê ṣifə‘wōnî biqqē‘û wəqûrê ‘akāḇîš ye’ĕrōḡû hā’ōḵēl mibêṣêhem yāmûṯ wəhazzûreh tibāq<sup>a</sup>‘ ’efə‘eh: </p>
 <p>6 qûrêhem lō’-yihəyû ləḇeḡeḏ wəlō’ yiṯəkassû bəm<sup>a</sup>‘ăśêhem m<sup>a</sup>‘ăśêhem m<sup>a</sup>‘ăśê-’āwen ûfō‘al ḥāmās bəḵapêhem: </p>
 <p>7 raḡəlêhem lār<sup>a</sup>‘ yāruṣû wîmahărû lišəpōḵə dām nāqî m<sup>a</sup>ḥəšəḇwōṯêhem m<sup>a</sup>ḥəšəḇwōṯ ’āwen šōḏ wāšeḇer biməsillwōṯām: </p>
 <p>8 dereḵə šālwōm lō’ yāḏā‘û wə’ên mišəpāṭ bəm<sup>a</sup>‘əgəlwōṯām nəṯîḇwōṯêhem ‘iqqəšû lâem kōl dōrēḵə bāh lō’ yāḏ<sup>a</sup>‘ šālwōm: </p>
 <p>9 ‘al-kēn rāḥaq mišəpāṭ mimmennû wəlō’ ṯaśśîḡēnû ṣəḏāqâ nəqaûeh lā’wōr wəhinnēh-ḥōšeḵə linəḡōhwōṯ bā’ăfēlwōṯ nəhallēḵə: </p>
 <p>10 nəḡašəšâ ḵ<sup>a</sup>‘iwərîm qîr ûḵə’ên ‘ênayim nəḡaššēšâ kāšalənû ḇaṣṣâŏrayim kannešef bā’ašəmannîm kammēṯîm: </p>
 <p>11 nehĕmeh ḵadubîm kullānû wəḵayywōnîm hāḡōh nehəgeh nəqaûeh lammišəpāṭ wā’ayin lîšû‘â rāḥăqâ mimmennû: </p>
 <p>12 kî-rabû fəšā‘ênû neḡədeḵā wəḥaṭṭō’wṯênû ‘ānəṯâ bānû kî-fəšā‘ênû ’itānû w<sup>a</sup>‘ăwōnōṯênû yəḏ<sup>a</sup>‘ănûm: </p>
 <p>13 pāšō‘a wəḵ<sup>a</sup>ḥēš bayhwâ wənāswōḡ mē’<sup>a</sup>ḥar ’ĕlōhênû daber-‘ōšeq wəsārâ hōrwō wəhōḡwō millēḇ diḇərê-šāqer: </p>
 <p>14 wəhussaḡ ’āḥwōr mišəpāṭ ûṣəḏāqâ mērāḥwōq t<sup>a</sup>‘ămōḏ kî-ḵāšəlâ ḇārəḥwōḇ ’ĕmeṯ ûnəḵōḥâ lō’-ṯûḵal lāḇwō’: </p>
 <p>15 watəhî hā’ĕmeṯ ne‘ədereṯ wəsār mērā‘ mišətwōlēl wayyarə’ yəhwâ wayyēr<sup>a</sup>‘ bə‘ênāyw kî-’ên mišəpāṭ: </p>
 <p>16 wayyarə’ kî-’ên ’îš wayyišətwōmēm kî ’ên mafəgî‘a watwōš<sup>a</sup>‘ lwō zərō‘wō wəṣiḏəqāṯwō hî’ səmāḵāṯəhû: </p>
 <p>17 wayyiləbaš ṣəḏāqâ kašširəyān wəḵwōḇ<sup>a</sup>‘ yəšû‘â bərō’šwō wayyiləbaš biḡəḏê nāqām tiləbōšeṯ wayy<sup>a</sup>‘aṭ kamə‘îl qinə’â: </p>
 <p>18 kə‘al gəmulwōṯ kə‘al yəšallēm ḥēmâ ləṣārāyw gəmûl lə’ōyəḇāyw lā’îyîm gəmûl yəšallēm: </p>
 <p>19 wəyîrə’û mimm<sup>a</sup>‘ărāḇ ’eṯ-šēm yəhwâ ûmimmizər<sup>a</sup>ḥ-šemeš ’eṯ-kəḇwōḏwō kî-yāḇwō’ ḵannâār ṣār rûḥa yəhwâ nōsəsâ ḇwō: </p>
 <p>20 ûḇā’ ləṣîywōn gwō’ēl ûləšāḇê feš<sup>a</sup>‘ bəy<sup>a</sup>‘ăqōḇ nə’um yəhwâ: </p>
 <p>21 wa’ănî zō’ṯ bərîṯî ’wōṯām ’āmar yəhwâ rûḥî ’ăšer ‘āleyḵā ûḏəḇāray ’ăšer-śamətî bəfîḵā lō’-yāmûšû mipîḵā ûmipî zarə‘ăḵā ûmipî zer<sup>a</sup>‘ zarə‘ăḵā ’āmar yəhwâ mē‘atâ wə‘aḏ-‘wōlām: s</p>
 </td>
 </tr></table>
 <p></p><hr>
 <center>
 <a href="isa060.htm">Next: Isaiah (Yisheyah) Chapter 60</a></center>
 </body>