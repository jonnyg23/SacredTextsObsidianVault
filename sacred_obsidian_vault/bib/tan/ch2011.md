<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2011.htm">Polyglot</a> 
 <a href="../kjv/ch2011.htm">KJV</a> 
 <a href="../sep/ch2011.htm">Sep</a> 
 <a href="../vul/ch2011.htm">Vul</a> 
 
 <br>
 <br><a href="ch2.htm">2 Chronicles (2 Divrey Yamim) Index</a><br>
  
 <a href="ch2010.htm">Previous</a> 
 <a href="ch2012.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Chronicles (2 Divrey Yamim) Chapter 11</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיָּבֹ֣א רְחַבְעָם֮ יְרוּשָׁלִַם֒ וַיַּקְהֵל֩ אֶת־בֵּ֨ית יְהוּדָ֜ה וּבִנְיָמִ֗ן מֵאָ֨ה וּשְׁמוֹנִ֥ים אֶ֛לֶף בָּח֖וּר עֹשֵׂ֣ה מִלְחָמָ֑ה לְהִלָּחֵם֙ עִם־יִשְׂרָאֵ֔ל לְהָשִׁ֥יב אֶת־הַמַּמְלָכָ֖ה לִרְחַבְעָֽם׃ פ</span></p>
 <p align="RIGHT"><span lang="he">‎<a name="002">2</a> ‏וַיְהִי֙ דְּבַר־יְהוָ֔ה אֶל־שְׁמַֽעְיָ֥הוּ אִישׁ־הָאֱלֹהִ֖ים לֵאמֹֽר׃ </span></p>
 <p align="RIGHT"><span lang="he">‎<a name="003">3</a> ‏אֱמֹ֕ר אֶל־רְחַבְעָ֥ם בֶּן־שְׁלֹמֹ֖ה מֶ֣לֶךְ יְהוּדָ֑ה וְאֶל֙ כָּל־יִשְׂרָאֵ֔ל בִּיהוּדָ֥ה וּבִנְיָמִ֖ן לֵאמֹֽר׃ </span></p>
 <p align="RIGHT"><span lang="he">‎<a name="004">4</a> ‏כֹּ֣ה אָמַ֣ר יְהוָ֡ה לֹא־תַעֲלוּ֩ וְלֹא־תִלָּ֨חֲמ֜וּ עִם־אֲחֵיכֶ֗ם שׁ֚וּבוּ אִ֣ישׁ לְבֵית֔וֹ כִּ֧י מֵֽאִתִּ֛י נִהְיָ֖ה הַדָּבָ֣ר הַזֶּ֑ה וַֽיִּשְׁמְעוּ֙ אֶת־דִּבְרֵ֣י יְהוָ֔ה וַיָּשֻׁ֖בוּ מִלֶּ֥כֶת אֶל־יָרָבְעָֽם׃ פ</span></p>
 <p align="RIGHT"><span lang="he">‎<a name="005">5</a> ‏וַיֵּ֥שֶׁב רְחַבְעָ֖ם בִּירוּשָׁלִָ֑ם וַיִּ֧בֶן עָרִ֛ים לְמָצ֖וֹר בִּיהוּדָֽה׃ </span></p>
 <p align="RIGHT"><span lang="he">‎<a name="006">6</a> ‏וַיִּ֧בֶן אֶת־בֵּֽית־לֶ֛חֶם וְאֶת־עֵיטָ֖ם וְאֶת־תְּקֽוֹעַ׃ </span></p>
 <p align="RIGHT"><span lang="he">‎<a name="007">7</a> ‏וְאֶת־בֵּֽית־צ֥וּר וְאֶת־שׂוֹכ֖וֹ וְאֶת־עֲדֻלָּֽם׃ </span></p>
 <p align="RIGHT"><span lang="he">‎<a name="008">8</a> ‏וְאֶת־גַּ֥ת וְאֶת־מָרֵשָׁ֖ה וְאֶת־זִֽיף׃ </span></p>
 <p align="RIGHT"><span lang="he">‎<a name="009">9</a> ‏וְאֶת־אֲדוֹרַ֥יִם וְאֶת־לָכִ֖ישׁ וְאֶת־עֲזֵקָֽה׃ </span></p>
 <p align="RIGHT"><span lang="he">‎<a name="010">10</a> ‏וְאֶת־צָרְעָה֙ וְאֶת־אַיָּל֔וֹן וְאֶת־חֶבְר֔וֹן אֲשֶׁ֥ר בִּיהוּדָ֖ה וּבְבִנְיָמִ֑ן עָרֵ֖י מְצֻרֽוֹת׃ </span></p>
 <p align="RIGHT"><span lang="he">‎<a name="011">11</a> ‏וַיְחַזֵּ֖ק אֶת־הַמְּצֻר֑וֹת וַיִּתֵּ֤ן בָּהֶם֙ נְגִידִ֔ים וְאֹצְר֥וֹת מַאֲכָ֖ל וְשֶׁ֥מֶן וָיָֽיִן׃ </span></p>
 <p align="RIGHT"><span lang="he">‎<a name="012">12</a> ‏וּבְכָל־עִ֤יר וָעִיר֙ צִנּ֣וֹת וּרְמָחִ֔ים וַֽיְחַזְּקֵ֖ם לְהַרְבֵּ֣ה מְאֹ֑ד וַיְהִי־ל֖וֹ יְהוּדָ֥ה וּבִנְיָמִֽן׃ ס</span></p>
 <p align="RIGHT"><span lang="he">‎<a name="013">13</a> ‏וְהַכֹּהֲנִים֙ וְהַלְוִיִּ֔ם אֲשֶׁ֖ר בְּכָל־יִשְׂרָאֵ֑ל הִֽתְיַצְּב֥וּ עָלָ֖יו מִכָּל־גְּבוּלָֽם׃ </span></p>
 <p align="RIGHT"><span lang="he">‎<a name="014">14</a> ‏כִּֽי־עָזְב֣וּ הַלְוִיִּ֗ם אֶת־מִגְרְשֵׁיהֶם֙ וַאֲחֻזָּתָ֔ם וַיֵּלְכ֥וּ לִיהוּדָ֖ה וְלִֽירוּשָׁלִָ֑ם כִּֽי־הִזְנִיחָ֤ם יָֽרָבְעָם֙ וּבָנָ֔יו מִכַּהֵ֖ן לַיהוָֽה׃ </span></p>
 <p align="RIGHT"><span lang="he">‎<a name="015">15</a> ‏וַיַּֽעֲמֶד־לוֹ֙ כֹּֽהֲנִ֔ים לַבָּמ֖וֹת וְלַשְּׂעִירִ֑ים וְלָעֲגָלִ֖ים אֲשֶׁ֥ר עָשָֽׂה׃ </span></p>
 <p align="RIGHT"><span lang="he">‎<a name="016">16</a> ‏וְאַחֲרֵיהֶ֗ם מִכֹּל֙ שִׁבְטֵ֣י יִשְׂרָאֵ֔ל הַנֹּֽתְנִים֙ אֶת־לְבָבָ֔ם לְבַקֵּ֕שׁ אֶת־יְהוָ֖ה אֱלֹהֵ֣י יִשְׂרָאֵ֑ל בָּ֚אוּ יְר֣וּשָׁלִַ֔ם לִזְבּ֕וֹחַ לַיהוָ֖ה אֱלֹהֵ֥י אֲבוֹתֵיהֶֽם׃ </span></p>
 <p align="RIGHT"><span lang="he">‎<a name="017">17</a> ‏וַֽיְחַזְּקוּ֙ אֶת־מַלְכ֣וּת יְהוּדָ֔ה וַֽיְאַמְּצ֛וּ אֶת־רְחַבְעָ֥ם בֶּן־שְׁלֹמֹ֖ה לְשָׁנִ֣ים שָׁל֑וֹשׁ כִּ֣י הָֽלְכ֗וּ בְּדֶ֧רֶךְ דָּוִ֛יד וּשְׁלֹמֹ֖ה לְשָׁנִ֥ים שָׁלֽוֹשׁ׃ </span></p>
 <p align="RIGHT"><span lang="he">‎<a name="018">18</a> ‏וַיִּֽקַּֽח־ל֤וֹ רְחַבְעָם֙ אִשָּׁ֔ה אֶת־מָ֣חֲלַ֔ת <font color="brown">בן־</font> <font color="blue">בַּת־</font> יְרִימ֖וֹת בֶּן־דָּוִ֑יד אֲבִיהַ֕יִל בַּת־אֱלִיאָ֖ב בֶּן־יִשָֽׁי׃ </span></p>
 <p align="RIGHT"><span lang="he">‎<a name="019">19</a> ‏וַתֵּ֥לֶד ל֖וֹ בָּנִ֑ים אֶת־יְע֥וּשׁ וְאֶת־שְׁמַרְיָ֖ה וְאֶת־זָֽהַם׃ </span></p>
 <p align="RIGHT"><span lang="he">‎<a name="020">20</a> ‏וְאַחֲרֶ֣יהָ לָקַ֔ח אֶֽת־מַעֲכָ֖ה בַּת־אַבְשָׁל֑וֹם וַתֵּ֣לֶד ל֗וֹ אֶת־אֲבִיָּה֙ וְאֶת־עַתַּ֔י וְאֶת־זִיזָ֖א וְאֶת־שְׁלֹמִֽית׃ </span></p>
 <p align="RIGHT"><span lang="he">‎<a name="021">21</a> ‏וַיֶּאֱהַ֨ב רְחַבְעָ֜ם אֶת־מַעֲכָ֣ה בַת־אַבְשָׁל֗וֹם מִכָּל־נָשָׁיו֙ וּפִ֣ילַגְשָׁ֔יו כִּ֠י נָשִׁ֤ים שְׁמוֹנֶֽה־עֶשְׂרֵה֙ נָשָׂ֔א וּפִֽילַגְשִׁ֖ים שִׁשִּׁ֑ים וַיּ֗וֹלֶד עֶשְׂרִ֧ים וּשְׁמוֹנָ֛ה בָּנִ֖ים וְשִׁשִּׁ֥ים בָּנֽוֹת׃ </span></p>
 <p align="RIGHT"><span lang="he">‎<a name="022">22</a> ‏וַיַּֽעֲמֵ֨ד לָרֹ֧אשׁ רְחַבְעָ֛ם אֶת־אֲבִיָּ֥ה בֶֽן־מַעֲכָ֖ה לְנָגִ֣יד בְּאֶחָ֑יו כִּ֖י לְהַמְלִיכֽוֹ׃ </span></p>
 <p align="RIGHT"><span lang="he">‎<a name="023">23</a> ‏וַיָּבֶן֩ וַיִּפְרֹ֨ץ מִכָּל־בָּנָ֜יו לְֽכָל־אַרְצ֧וֹת יְהוּדָ֣ה וּבִנְיָמִ֗ן לְכֹל֙ עָרֵ֣י הַמְּצֻר֔וֹת וַיִּתֵּ֥ן לָהֶ֛ם הַמָּז֖וֹן לָרֹ֑ב וַיִּשְׁאַ֖ל הֲמ֥וֹן נָשִֽׁים׃ </span></p>
 </td>
 <td width="50%">
 <p>1 wayyāḇō’ rəḥaḇə‘ām yərûšālaim wayyaqəhēl ’eṯ-bêṯ yəhûḏâ ûḇinəyāmin mē’â ûšəmwōnîm ’elef bāḥûr ‘ōśēh miləḥāmâ ləhillāḥēm ‘im-yiśərā’ēl ləhāšîḇ ’eṯ-hammaməlāḵâ lirəḥaḇə‘ām: f</p>
 <p>2 wayəhî dəḇar-yəhwâ ’el-šəm<sup>a</sup>‘əyâû ’îš-hā’ĕlōhîm lē’mōr: </p>
 <p>3 ’ĕmōr ’el-rəḥaḇə‘ām ben-šəlōmōh meleḵə yəhûḏâ wə’el kāl-yiśərā’ēl bîhûḏâ ûḇinəyāmin lē’mōr: </p>
 <p>4 kōh ’āmar yəhwâ lō’-ṯ<sup>a</sup>‘ălû wəlō’-ṯillāḥămû ‘im-’ăḥêḵem šûḇû ’îš ləḇêṯwō kî mē’itî nihəyâ hadāḇār hazzeh wayyišəmə‘û ’eṯ-diḇərê yəhwâ wayyāšuḇû milleḵeṯ ’el-yārāḇə‘ām: f</p>
 <p>5 wayyēšeḇ rəḥaḇə‘ām bîrûšālāim wayyiḇen ‘ārîm ləmāṣwōr bîhûḏâ: </p>
 <p>6 wayyiḇen ’eṯ-bêṯ-leḥem wə’eṯ-‘êṭām wə’eṯ-təqwō‘a: </p>
 <p>7 wə’eṯ-bêṯ-ṣûr wə’eṯ-śwōḵwō wə’eṯ-‘ăḏullām: </p>
 <p>8 wə’eṯ-gaṯ wə’eṯ-mārēšâ wə’eṯ-zîf: </p>
 <p>9 wə’eṯ-’ăḏwōrayim wə’eṯ-lāḵîš wə’eṯ-‘ăzēqâ: </p>
 <p>10 wə’eṯ-ṣārə‘â wə’eṯ-’ayyālwōn wə’eṯ-ḥeḇərwōn ’ăšer bîhûḏâ ûḇəḇinəyāmin ‘ārê məṣurwōṯ: </p>
 <p>11 wayəḥazzēq ’eṯ-hamməṣurwōṯ wayyitēn bâem nəḡîḏîm wə’ōṣərwōṯ ma’ăḵāl wəšemen wāyāyin: </p>
 <p>12 ûḇəḵāl-‘îr wā‘îr ṣinnwōṯ ûrəmāḥîm wayəḥazzəqēm ləharəbēh mə’ōḏ wayəhî-lwō yəhûḏâ ûḇinəyāmin: s</p>
 <p>13 wəhakōhănîm wəhaləwîyim ’ăšer bəḵāl-yiśərā’ēl hiṯəyaṣṣəḇû ‘ālāyw mikāl-gəḇûlām: </p>
 <p>14 kî-‘āzəḇû haləwîyim ’eṯ-miḡərəšêhem wa’ăḥuzzāṯām wayyēləḵû lîhûḏâ wəlîrûšālāim kî-hizənîḥām yārāḇə‘ām ûḇānāyw mikahēn layhwâ: </p>
 <p>15 wayy<sup>a</sup>‘ămeḏ-lwō kōhănîm labāmwōṯ wəlaśśə‘îrîm wəlā‘ăḡālîm ’ăšer ‘āśâ: </p>
 <p>16 wə’<sup>a</sup>ḥărêhem mikōl šiḇəṭê yiśərā’ēl hannōṯənîm ’eṯ-ləḇāḇām ləḇaqqēš ’eṯ-yəhwâ ’ĕlōhê yiśərā’ēl bā’û yərûšālaim lizəbwōḥa layhwâ ’ĕlōhê ’ăḇwōṯêhem: </p>
 <p>17 wayəḥazzəqû ’eṯ-maləḵûṯ yəhûḏâ wayə’amməṣû ’eṯ-rəḥaḇə‘ām ben-šəlōmōh ləšānîm šālwōš kî hāləḵû bəḏereḵə dāwîḏ ûšəlōmōh ləšānîm šālwōš: </p>
 <p>18 wayyiqq<sup>a</sup>ḥ-lwō rəḥaḇə‘ām ’iššâ ’eṯ-māḥălaṯ <font color="brown">ben-</font> <font color="blue">baṯ-</font> yərîmwōṯ ben-dāwîḏ ’ăḇîhayil baṯ-’ĕlî’āḇ ben-yišāy: </p>
 <p>19 watēleḏ lwō bānîm ’eṯ-yə‘ûš wə’eṯ-šəmarəyâ wə’eṯ-zâam: </p>
 <p>20 wə’<sup>a</sup>ḥăreyhā lāq<sup>a</sup>ḥ ’eṯ-m<sup>a</sup>‘ăḵâ baṯ-’aḇəšālwōm watēleḏ lwō ’eṯ-’ăḇîyâ wə’eṯ-‘atay wə’eṯ-zîzā’ wə’eṯ-šəlōmîṯ: </p>
 <p>21 wayye’ĕhaḇ rəḥaḇə‘ām ’eṯ-m<sup>a</sup>‘ăḵâ ḇaṯ-’aḇəšālwōm mikāl-nāšāyw ûfîlaḡəšāyw kî nāšîm šəmwōneh-‘eśərēh nāśā’ ûfîlaḡəšîm šiššîm wayywōleḏ ‘eśərîm ûšəmwōnâ bānîm wəšiššîm bānwōṯ: </p>
 <p>22 wayy<sup>a</sup>‘ămēḏ lārō’š rəḥaḇə‘ām ’eṯ-’ăḇîyâ ḇen-m<sup>a</sup>‘ăḵâ lənāḡîḏ bə’eḥāyw kî ləhaməlîḵwō: </p>
 <p>23 wayyāḇen wayyifərōṣ mikāl-bānāyw ləḵāl-’arəṣwōṯ yəhûḏâ ûḇinəyāmin ləḵōl ‘ārê hamməṣurwōṯ wayyitēn lâem hammāzwōn lārōḇ wayyišə’al hămwōn nāšîm: </p>
 </td>
 </tr></table>
 <p></p><hr>
 <center>
 <a href="ch2012.htm">Next: 2 Chronicles (2 Divrey Yamim) Chapter 12</a></center>
 </body>