<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer019.htm">Polyglot</a> 
 <a href="../kjv/jer019.htm">KJV</a> 
 <a href="../sep/jer019.htm">Sep</a> 
 <a href="../vul/jer019.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer018.htm">Previous</a> 
 <a href="jer020.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 19</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏כֹּ֚ה אָמַ֣ר יְהוָ֔ה הָל֛וֹךְ וְקָנִ֥יתָ בַקְבֻּ֖ק יוֹצֵ֣ר חָ֑רֶשׂ וּמִזִּקְנֵ֣י הָעָ֔ם וּמִזִּקְנֵ֖י הַכֹּהֲנִֽים׃ </span></p>
 <p align="RIGHT"><span lang="he">‎<a name="002">2</a> ‏וְיָצָ֙אתָ֙ אֶל־גֵּ֣יא בֶן־הִנֹּ֔ם אֲשֶׁ֕ר פֶּ֖תַח שַׁ֣עַר <font color="brown">החרסות</font> <font color="blue">הַֽחַרְסִ֑ית</font> וְקָרָ֣אתָ שָּׁ֔ם אֶת־הַדְּבָרִ֖ים אֲשֶׁר־אֲדַבֵּ֥ר אֵלֶֽיךָ׃ </span></p>
 <p align="RIGHT"><span lang="he">‎<a name="003">3</a> ‏וְאָֽמַרְתָּ֙ שִׁמְע֣וּ דְבַר־יְהוָ֔ה מַלְכֵ֣י יְהוּדָ֔ה וְיֹשְׁבֵ֖י יְרֽוּשָׁלִָ֑ם כֹּֽה־אָמַר֩ יְהוָ֨ה צְבָא֜וֹת אֱלֹהֵ֣י יִשְׂרָאֵ֗ל הִנְנִ֨י מֵבִ֤יא רָעָה֙ עַל־הַמָּק֣וֹם הַזֶּ֔ה אֲשֶׁ֥ר כָּל־שֹׁמְעָ֖הּ תִּצַּ֥לְנָה אָזְנָֽיו׃ </span></p>
 <p align="RIGHT"><span lang="he">‎<a name="004">4</a> ‏יַ֣עַן׀ אֲשֶׁ֣ר עֲזָבֻ֗נִי וַֽיְנַכְּר֞וּ אֶת־הַמָּק֤וֹם הַזֶּה֙ וַיְקַטְּרוּ־בוֹ֙ לֵאלֹהִ֣ים אֲחֵרִ֔ים אֲשֶׁ֧ר לֹֽא־יְדָע֛וּם הֵ֥מָּה וַאֲבֽוֹתֵיהֶ֖ם וּמַלְכֵ֣י יְהוּדָ֑ה וּמָֽלְא֛וּ אֶת־הַמָּק֥וֹם הַזֶּ֖ה דַּ֥ם נְקִיִּֽם׃ </span></p>
 <p align="RIGHT"><span lang="he">‎<a name="005">5</a> ‏וּבָנ֞וּ אֶת־בָּמ֣וֹת הַבַּ֗עַל לִשְׂרֹ֧ף אֶת־בְּנֵיהֶ֛ם בָּאֵ֖שׁ עֹל֣וֹת לַבָּ֑עַל אֲשֶׁ֤ר לֹֽא־צִוִּ֙יתִי֙ וְלֹ֣א דִבַּ֔רְתִּי וְלֹ֥א עָלְתָ֖ה עַל־לִבִּֽי׃ פ</span></p>
 <p align="RIGHT"><span lang="he">‎<a name="006">6</a> ‏לָכֵ֞ן הִנֵּֽה־יָמִ֤ים בָּאִים֙ נְאֻם־יְהוָ֔ה וְלֹא־יִקָּרֵא֩ לַמָּק֨וֹם הַזֶּ֥ה ע֛וֹד הַתֹּ֖פֶת וְגֵ֣יא בֶן־הִנֹּ֑ם כִּ֖י אִם־גֵּ֥יא הַהֲרֵגָֽה׃ </span></p>
 <p align="RIGHT"><span lang="he">‎<a name="007">7</a> ‏וּ֠בַקֹּתִי אֶת־עֲצַ֨ת יְהוּדָ֤ה וִירוּשָׁלִַ֙ם֙ בַּמָּק֣וֹם הַזֶּ֔ה וְהִפַּלְתִּ֤ים בַּחֶ֙רֶב֙ לִפְנֵ֣י אֹֽיְבֵיהֶ֔ם וּבְיַ֖ד מְבַקְשֵׁ֣י נַפְשָׁ֑ם וְנָתַתִּ֤י אֶת־נִבְלָתָם֙ לְמַֽאֲכָ֔ל לְע֥וֹף הַשָּׁמַ֖יִם וּלְבֶהֱמַ֥ת הָאָֽרֶץ׃ </span></p>
 <p align="RIGHT"><span lang="he">‎<a name="008">8</a> ‏וְשַׂמְתִּי֙ אֶת־הָעִ֣יר הַזֹּ֔את לְשַׁמָּ֖ה וְלִשְׁרֵקָ֑ה כֹּ֚ל עֹבֵ֣ר עָלֶ֔יהָ יִשֹּׁ֥ם וְיִשְׁרֹ֖ק עַל־כָּל־מַכֹּתֶֽהָ׃ </span></p>
 <p align="RIGHT"><span lang="he">‎<a name="009">9</a> ‏וְהַֽאֲכַלְתִּ֞ים אֶת־בְּשַׂ֣ר בְּנֵיהֶ֗ם וְאֵת֙ בְּשַׂ֣ר בְּנֹתֵיהֶ֔ם וְאִ֥ישׁ בְּשַׂר־רֵעֵ֖הוּ יֹאכֵ֑לוּ בְּמָצוֹר֙ וּבְמָצ֔וֹק אֲשֶׁ֨ר יָצִ֧יקוּ לָהֶ֛ם אֹיְבֵיהֶ֖ם וּמְבַקְשֵׁ֥י נַפְשָֽׁם׃ </span></p>
 <p align="RIGHT"><span lang="he">‎<a name="010">10</a> ‏וְשָׁבַרְתָּ֖ הַבַּקְבֻּ֑ק לְעֵינֵי֙ הָֽאֲנָשִׁ֔ים הַהֹלְכִ֖ים אוֹתָֽךְ׃ </span></p>
 <p align="RIGHT"><span lang="he">‎<a name="011">11</a> ‏וְאָמַרְתָּ֙ אֲלֵיהֶ֜ם כֹּה־אָמַ֣ר׀ יְהוָ֣ה צְבָא֗וֹת כָּ֣כָה אֶשְׁבֹּ֞ר אֶת־הָעָ֤ם הַזֶּה֙ וְאֶת־הָעִ֣יר הַזֹּ֔את כַּאֲשֶׁ֤ר יִשְׁבֹּר֙ אֶת־כְּלִ֣י הַיּוֹצֵ֔ר אֲשֶׁ֛ר לֹֽא־יוּכַ֥ל לְהֵרָפֵ֖ה ע֑וֹד וּבְתֹ֣פֶת יִקְבְּר֔וּ מֵאֵ֥ין מָק֖וֹם לִקְבּֽוֹר׃ </span></p>
 <p align="RIGHT"><span lang="he">‎<a name="012">12</a> ‏כֵּֽן־אֶעֱשֶׂ֞ה לַמָּק֥וֹם הַזֶּ֛ה נְאֻם־יְהוָ֖ה וּלְיֽוֹשְׁבָ֑יו וְלָתֵ֛ת אֶת־הָעִ֥יר הַזֹּ֖את כְּתֹֽפֶת׃ </span></p>
 <p align="RIGHT"><span lang="he">‎<a name="013">13</a> ‏וְהָי֞וּ בָּתֵּ֣י יְרוּשָׁלִַ֗ם וּבָתֵּי֙ מַלְכֵ֣י יְהוּדָ֔ה כִּמְק֥וֹם הַתֹּ֖פֶת הַטְּמֵאִ֑ים לְכֹ֣ל הַבָּתִּ֗ים אֲשֶׁ֨ר קִטְּר֜וּ עַל־גַּגֹּֽתֵיהֶם֙ לְכֹל֙ צְבָ֣א הַשָּׁמַ֔יִם וְהַסֵּ֥ךְ נְסָכִ֖ים לֵאלֹהִ֥ים אֲחֵרִֽים׃ פ</span></p>
 <p align="RIGHT"><span lang="he">‎<a name="014">14</a> ‏וַיָּבֹ֤א יִרְמְיָ֙הוּ֙ מֵֽהַתֹּ֔פֶת אֲשֶׁ֨ר שְׁלָח֧וֹ יְהוָ֛ה שָׁ֖ם לְהִנָּבֵ֑א וַֽיַּעֲמֹד֙ בַּחֲצַ֣ר בֵּית־יְהוָ֔ה וַיֹּ֖אמֶר אֶל־כָּל־הָעָֽם׃ ס</span></p>
 <p align="RIGHT"><span lang="he">‎<a name="015">15</a> ‏כֹּֽה־אָמַ֞ר יְהוָ֤ה צְבָאוֹת֙ אֱלֹהֵ֣י יִשְׂרָאֵ֔ל הִנְנִ֨י <font color="brown">מבי</font> <font color="blue">מֵבִ֜יא</font> אֶל־הָעִ֤יר הַזֹּאת֙ וְעַל־כָּל־עָרֶ֔יהָ אֵ֚ת כָּל־הָ֣רָעָ֔ה אֲשֶׁ֥ר דִּבַּ֖רְתִּי עָלֶ֑יהָ כִּ֤י הִקְשׁוּ֙ אֶת־עָרְפָּ֔ם לְבִלְתִּ֖י שְׁמ֥וֹעַ אֶת־דְּבָרָֽי׃ </span></p>
 </td>
 <td width="50%">
 <p>1 kōh ’āmar yəhwâ hālwōḵə wəqānîṯā ḇaqəbuq ywōṣēr ḥāreś ûmizziqənê hā‘ām ûmizziqənê hakōhănîm: </p>
 <p>2 wəyāṣā’ṯā ’el-gê’ ḇen-hinnōm ’ăšer peṯ<sup>a</sup>ḥ š<sup>a</sup>‘ar <font color="brown">h<sup>a</sup>ḥarəsiwṯ</font> <font color="blue">h<sup>a</sup>ḥarəsîṯ</font> wəqārā’ṯā ššām ’eṯ-hadəḇārîm ’ăšer-’ăḏabēr ’ēleyḵā: </p>
 <p>3 wə’āmarətā šimə‘û ḏəḇar-yəhwâ maləḵê yəhûḏâ wəyōšəḇê yərûšālāim kōh-’āmar yəhwâ ṣəḇā’wōṯ ’ĕlōhê yiśərā’ēl hinənî mēḇî’ rā‘â ‘al-hammāqwōm hazzeh ’ăšer kāl-šōmə‘āh tiṣṣalənâ ’āzənāyw: </p>
 <p>4 y<sup>a</sup>‘an| ’ăšer ‘ăzāḇunî wayənakərû ’eṯ-hammāqwōm hazzeh wayəqaṭṭərû-ḇwō lē’lōhîm ’ăḥērîm ’ăšer lō’-yəḏā‘ûm hēmmâ wa’ăḇwōṯêhem ûmaləḵê yəhûḏâ ûmālə’û ’eṯ-hammāqwōm hazzeh dam nəqîyim: </p>
 <p>5 ûḇānû ’eṯ-bāmwōṯ hab<sup>a</sup>‘al liśərōf ’eṯ-bənêhem bā’ēš ‘ōlwōṯ labā‘al ’ăšer lō’-ṣiûîṯî wəlō’ ḏibarətî wəlō’ ‘āləṯâ ‘al-libî: f</p>
 <p>6 lāḵēn hinnēh-yāmîm bā’îm nə’um-yəhwâ wəlō’-yiqqārē’ lammāqwōm hazzeh ‘wōḏ hatōfeṯ wəḡê’ ḇen-hinnōm kî ’im-gê’ hahărēḡâ: </p>
 <p>7 ûḇaqqōṯî ’eṯ-‘ăṣaṯ yəhûḏâ wîrûšālaim bammāqwōm hazzeh wəhipalətîm b<sup>a</sup>ḥereḇ lifənê ’ōyəḇêhem ûḇəyaḏ məḇaqəšê nafəšām wənāṯatî ’eṯ-niḇəlāṯām ləma’ăḵāl lə‘wōf haššāmayim ûləḇehĕmaṯ hā’āreṣ: </p>
 <p>8 wəśamətî ’eṯ-hā‘îr hazzō’ṯ ləšammâ wəlišərēqâ kōl ‘ōḇēr ‘āleyhā yiššōm wəyišərōq ‘al-kāl-makōṯehā: </p>
 <p>9 wəha’ăḵalətîm ’eṯ-bəśar bənêhem wə’ēṯ bəśar bənōṯêhem wə’îš bəśar-rē‘ēhû yō’ḵēlû bəmāṣwōr ûḇəmāṣwōq ’ăšer yāṣîqû lâem ’ōyəḇêhem ûməḇaqəšê nafəšām: </p>
 <p>10 wəšāḇarətā habaqəbuq lə‘ênê hā’ănāšîm hahōləḵîm ’wōṯāḵə: </p>
 <p>11 wə’āmarətā ’ălêhem kōh-’āmar| yəhwâ ṣəḇā’wōṯ kāḵâ ’ešəbōr ’eṯ-hā‘ām hazzeh wə’eṯ-hā‘îr hazzō’ṯ ka’ăšer yišəbōr ’eṯ-kəlî hayywōṣēr ’ăšer lō’-yûḵal ləhērāfēh ‘wōḏ ûḇəṯōfeṯ yiqəbərû mē’ên māqwōm liqəbwōr: </p>
 <p>12 kēn-’e‘ĕśeh lammāqwōm hazzeh nə’um-yəhwâ ûləywōšəḇāyw wəlāṯēṯ ’eṯ-hā‘îr hazzō’ṯ kəṯōfeṯ: </p>
 <p>13 wəhāyû bātê yərûšālaim ûḇātê maləḵê yəhûḏâ kiməqwōm hatōfeṯ haṭṭəmē’îm ləḵōl habātîm ’ăšer qiṭṭərû ‘al-gagōṯêhem ləḵōl ṣəḇā’ haššāmayim wəhassēḵə nəsāḵîm lē’lōhîm ’ăḥērîm: f</p>
 <p>14 wayyāḇō’ yirəməyâû mēhatōfeṯ ’ăšer šəlāḥwō yəhwâ šām ləhinnāḇē’ wayy<sup>a</sup>‘ămōḏ b<sup>a</sup>ḥăṣar bêṯ-yəhwâ wayyō’mer ’el-kāl-hā‘ām: s</p>
 <p>15 kōh-’āmar yəhwâ ṣəḇā’wōṯ ’ĕlōhê yiśərā’ēl hinənî <font color="brown">mēḇî</font> <font color="blue">mēḇî’</font> ’el-hā‘îr hazzō’ṯ wə‘al-kāl-‘āreyhā ’ēṯ kāl-hārā‘â ’ăšer dibarətî ‘āleyhā kî hiqəšû ’eṯ-‘ārəpām ləḇilətî šəmwō‘a ’eṯ-dəḇārāy: </p>
 </td>
 </tr></table>
 <p></p><hr>
 <center>
 <a href="jer020.htm">Next: Jeremiah (Yermiyah) Chapter 20</a></center>
 </body>