<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer031.htm">Polyglot</a> 
 <a href="../kjv/jer031.htm">KJV</a> 
 <a href="../sep/jer031.htm">Sep</a> 
 <a href="../vul/jer031.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer030.htm">Previous</a> 
 <a href="jer032.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 31</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בָּעֵ֤ת הַהִיא֙ נְאֻם־יְהוָ֔ה אֶֽהְיֶה֙ לֵֽאלֹהִ֔ים לְכֹ֖ל מִשְׁפְּח֣וֹת יִשְׂרָאֵ֑ל וְהֵ֖מָּה יִֽהְיוּ־לִ֥י לְעָֽם׃ ס</span></p>
 <p align="RIGHT"><span lang="he">‎<a name="002">2</a> ‏כֹּ֚ה אָמַ֣ר יְהוָ֔ה מָצָ֥א חֵן֙ בַּמִּדְבָּ֔ר עַ֖ם שְׂרִ֣ידֵי חָ֑רֶב הָל֥וֹךְ לְהַרְגִּיע֖וֹ יִשְׂרָאֵֽל׃ </span></p>
 <p align="RIGHT"><span lang="he">‎<a name="003">3</a> ‏מֵרָח֕וֹק יְהוָ֖ה נִרְאָ֣ה לִ֑י וְאַהֲבַ֤ת עוֹלָם֙ אֲהַבְתִּ֔יךְ עַל־כֵּ֖ן מְשַׁכְתִּ֥יךְ חָֽסֶד׃ </span></p>
 <p align="RIGHT"><span lang="he">‎<a name="004">4</a> ‏ע֤וֹד אֶבְנֵךְ֙ וְֽנִבְנֵ֔ית בְּתוּלַ֖ת יִשְׂרָאֵ֑ל ע֚וֹד תַּעְדִּ֣י תֻפַּ֔יִךְ וְיָצָ֖את בִּמְח֥וֹל מְשַׂחֲקִֽים׃ </span></p>
 <p align="RIGHT"><span lang="he">‎<a name="005">5</a> ‏ע֚וֹד תִּטְּעִ֣י כְרָמִ֔ים בְּהָרֵ֖י שֹֽׁמְר֑וֹן נָטְע֥וּ נֹטְעִ֖ים וְחִלֵּֽלוּ׃ </span></p>
 <p align="RIGHT"><span lang="he">‎<a name="006">6</a> ‏כִּ֣י יֶשׁ־י֔וֹם קָרְא֥וּ נֹצְרִ֖ים בְּהַ֣ר אֶפְרָ֑יִם ק֚וּמוּ וְנַעֲלֶ֣ה צִיּ֔וֹן אֶל־יְהוָ֖ה אֱלֹהֵֽינוּ׃ פ</span></p>
 <p align="RIGHT"><span lang="he">‎<a name="007">7</a> ‏כִּי־כֹ֣ה׀ אָמַ֣ר יְהוָ֗ה רָנּ֤וּ לְיַֽעֲקֹב֙ שִׂמְחָ֔ה וְצַהֲל֖וּ בְּרֹ֣אשׁ הַגּוֹיִ֑ם הַשְׁמִ֤יעוּ הַֽלְלוּ֙ וְאִמְר֔וּ הוֹשַׁ֤ע יְהוָה֙ אֶֽת־עַמְּךָ֔ אֵ֖ת שְׁאֵרִ֥ית יִשְׂרָאֵֽל׃ </span></p>
 <p align="RIGHT"><span lang="he">‎<a name="008">8</a> ‏הִנְנִי֩ מֵבִ֨יא אוֹתָ֜ם מֵאֶ֣רֶץ צָפ֗וֹן וְקִבַּצְתִּים֮ מִיַּרְכְּתֵי־אָרֶץ֒ בָּ֚ם עִוֵּ֣ר וּפִסֵּ֔חַ הָרָ֥ה וְיֹלֶ֖דֶת יַחְדָּ֑ו קָהָ֥ל גָּד֖וֹל יָשׁ֥וּבוּ הֵֽנָּה׃ </span></p>
 <p align="RIGHT"><span lang="he">‎<a name="009">9</a> ‏בִּבְכִ֣י יָבֹ֗אוּ וּֽבְתַחֲנוּנִים֮ אֽוֹבִילֵם֒ אֽוֹלִיכֵם֙ אֶל־נַ֣חֲלֵי מַ֔יִם בְּדֶ֣רֶךְ יָשָׁ֔ר לֹ֥א יִכָּשְׁל֖וּ בָּ֑הּ כִּֽי־הָיִ֤יתִי לְיִשְׂרָאֵל֙ לְאָ֔ב וְאֶפְרַ֖יִם בְּכֹ֥רִי הֽוּא׃ ס</span></p>
 <p align="RIGHT"><span lang="he">‎<a name="010">10</a> ‏שִׁמְע֤וּ דְבַר־יְהוָה֙ גּוֹיִ֔ם וְהַגִּ֥ידוּ בָאִיִּ֖ים מִמֶּרְחָ֑ק וְאִמְר֗וּ מְזָרֵ֤ה יִשְׂרָאֵל֙ יְקַבְּצֶ֔נּוּ וּשְׁמָר֖וֹ כְּרֹעֶ֥ה עֶדְרֽוֹ׃ </span></p>
 <p align="RIGHT"><span lang="he">‎<a name="011">11</a> ‏כִּֽי־פָדָ֥ה יְהוָ֖ה אֶֽת־יַעֲקֹ֑ב וּגְאָל֕וֹ מִיַּ֖ד חָזָ֥ק מִמֶּֽנּוּ׃ </span></p>
 <p align="RIGHT"><span lang="he">‎<a name="012">12</a> ‏וּבָאוּ֮ וְרִנְּנ֣וּ בִמְרוֹם־צִיּוֹן֒ וְנָהֲר֞וּ אֶל־ט֣וּב יְהוָ֗ה עַל־דָּגָן֙ וְעַל־תִּירֹ֣שׁ וְעַל־יִצְהָ֔ר וְעַל־בְּנֵי־צֹ֖אן וּבָקָ֑ר וְהָיְתָ֤ה נַפְשָׁם֙ כְּגַ֣ן רָוֶ֔ה וְלֹא־יוֹסִ֥יפוּ לְדַאֲבָ֖ה עֽוֹד׃ </span></p>
 <p align="RIGHT"><span lang="he">‎<a name="013">13</a> ‏אָ֣ז תִּשְׂמַ֤ח בְּתוּלָה֙ בְּמָח֔וֹל וּבַחֻרִ֥ים וּזְקֵנִ֖ים יַחְדָּ֑ו וְהָפַכְתִּ֨י אֶבְלָ֤ם לְשָׂשׂוֹן֙ וְנִ֣חַמְתִּ֔ים וְשִׂמַּחְתִּ֖ים מִיגוֹנָֽם׃ </span></p>
 <p align="RIGHT"><span lang="he">‎<a name="014">14</a> ‏וְרִוֵּיתִ֛י נֶ֥פֶשׁ הַכֹּהֲנִ֖ים דָּ֑שֶׁן וְעַמִּ֛י אֶת־טוּבִ֥י יִשְׂבָּ֖עוּ נְאֻם־יְהוָֽה׃ ס</span></p>
 <p align="RIGHT"><span lang="he">‎<a name="015">15</a> ‏כֹּ֣ה׀ אָמַ֣ר יְהוָ֗ה ק֣וֹל בְּרָמָ֤ה נִשְׁמָע֙ נְהִי֙ בְּכִ֣י תַמְרוּרִ֔ים רָחֵ֖ל מְבַכָּ֣ה עַל־בָּנֶ֑יהָ מֵאֲנָ֛ה לְהִנָּחֵ֥ם עַל־בָּנֶ֖יהָ כִּ֥י אֵינֶֽנּוּ׃ ס</span></p>
 <p align="RIGHT"><span lang="he">‎<a name="016">16</a> ‏כֹּ֣ה׀ אָמַ֣ר יְהוָ֗ה מִנְעִ֤י קוֹלֵךְ֙ מִבֶּ֔כִי וְעֵינַ֖יִךְ מִדִּמְעָ֑ה כִּי֩ יֵ֨שׁ שָׂכָ֤ר לִפְעֻלָּתֵךְ֙ נְאֻם־יְהוָ֔ה וְשָׁ֖בוּ מֵאֶ֥רֶץ אוֹיֵֽב׃ </span></p>
 <p align="RIGHT"><span lang="he">‎<a name="017">17</a> ‏וְיֵשׁ־תִּקְוָ֥ה לְאַחֲרִיתֵ֖ךְ נְאֻם־יְהוָ֑ה וְשָׁ֥בוּ בָנִ֖ים לִגְבוּלָֽם׃ ס</span></p>
 <p align="RIGHT"><span lang="he">‎<a name="018">18</a> ‏שָׁמ֣וֹעַ שָׁמַ֗עְתִּי אֶפְרַ֙יִם֙ מִתְנוֹדֵ֔ד יִסַּרְתַּ֙נִי֙ וָֽאִוָּסֵ֔ר כְּעֵ֖גֶל לֹ֣א לֻמָּ֑ד הֲשִׁיבֵ֣נִי וְאָשׁ֔וּבָה כִּ֥י אַתָּ֖ה יְהוָ֥ה אֱלֹהָֽי׃ </span></p>
 <p align="RIGHT"><span lang="he">‎<a name="019">19</a> ‏כִּֽי־אַחֲרֵ֤י שׁוּבִי֙ נִחַ֔מְתִּי וְאַֽחֲרֵי֙ הִוָּ֣דְעִ֔י סָפַ֖קְתִּי עַל־יָרֵ֑ךְ בֹּ֚שְׁתִּי וְגַם־נִכְלַ֔מְתִּי כִּ֥י נָשָׂ֖אתִי חֶרְפַּ֥ת נְעוּרָֽי׃ </span></p>
 <p align="RIGHT"><span lang="he">‎<a name="020">20</a> ‏הֲבֵן֩ יַקִּ֨יר לִ֜י אֶפְרַ֗יִם אִ֚ם יֶ֣לֶד שַׁעֲשֻׁעִ֔ים כִּֽי־מִדֵּ֤י דַבְּרִי֙ בּ֔וֹ זָכֹ֥ר אֶזְכְּרֶ֖נּוּ ע֑וֹד עַל־כֵּ֗ן הָמ֤וּ מֵעַי֙ ל֔וֹ רַחֵ֥ם אֲ‍ֽרַחֲמֶ֖נּוּ נְאֻם־יְהוָֽה׃ ס</span></p>
 <p align="RIGHT"><span lang="he">‎<a name="021">21</a> ‏הַצִּ֧יבִי לָ֣ךְ צִיֻּנִ֗ים שִׂ֤מִי לָךְ֙ תַּמְרוּרִ֔ים שִׁ֣תִי לִבֵּ֔ךְ לַֽמְסִלָּ֖ה דֶּ֣רֶךְ <font color="brown">הלכתי</font> <font color="blue">הָלָ֑כְתְּ</font> שׁ֚וּבִי בְּתוּלַ֣ת יִשְׂרָאֵ֔ל שֻׁ֖בִי אֶל־עָרַ֥יִךְ אֵֽלֶּה׃ </span></p>
 <p align="RIGHT"><span lang="he">‎<a name="022">22</a> ‏עַד־מָתַי֙ תִּתְחַמָּקִ֔ין הַבַּ֖ת הַשּֽׁוֹבֵבָ֑ה כִּֽי־בָרָ֨א יְהוָ֤ה חֲדָשָׁה֙ בָּאָ֔רֶץ נְקֵבָ֖ה תְּס֥וֹבֵֽב גָּֽבֶר׃ ס</span></p>
 <p align="RIGHT"><span lang="he">‎<a name="023">23</a> ‏כֹּֽה־אָמַ֞ר יְהוָ֤ה צְבָאוֹת֙ אֱלֹהֵ֣י יִשְׂרָאֵ֔ל ע֣וֹד יֹאמְר֞וּ אֶת־הַדָּבָ֣ר הַזֶּ֗ה בְּאֶ֤רֶץ יְהוּדָה֙ וּבְעָרָ֔יו בְּשׁוּבִ֖י אֶת־שְׁבוּתָ֑ם יְבָרֶכְךָ֧ יְהוָ֛ה נְוֵה־צֶ֖דֶק הַ֥ר הַקֹּֽדֶשׁ׃ </span></p>
 <p align="RIGHT"><span lang="he">‎<a name="024">24</a> ‏וְיָ֥שְׁבוּ בָ֛הּ יְהוּדָ֥ה וְכָל־עָרָ֖יו יַחְדָּ֑ו אִכָּרִ֕ים וְנָסְע֖וּ בַּעֵֽדֶר׃ </span></p>
 <p align="RIGHT"><span lang="he">‎<a name="025">25</a> ‏כִּ֥י הִרְוֵ֖יתִי נֶ֣פֶשׁ עֲיֵפָ֑ה וְכָל־נֶ֥פֶשׁ דָּאֲבָ֖ה מִלֵּֽאתִי׃ </span></p>
 <p align="RIGHT"><span lang="he">‎<a name="026">26</a> ‏עַל־זֹ֖את הֱקִיצֹ֣תִי וָאֶרְאֶ֑ה וּשְׁנָתִ֖י עָ֥רְבָה לִּֽי׃ ס</span></p>
 <p align="RIGHT"><span lang="he">‎<a name="027">27</a> ‏הִנֵּ֛ה יָמִ֥ים בָּאִ֖ים נְאֻם־יְהוָ֑ה וְזָרַעְתִּ֗י אֶת־בֵּ֤ית יִשְׂרָאֵל֙ וְאֶת־בֵּ֣ית יְהוּדָ֔ה זֶ֥רַע אָדָ֖ם וְזֶ֥רַע בְּהֵמָֽה׃ </span></p>
 <p align="RIGHT"><span lang="he">‎<a name="028">28</a> ‏וְהָיָ֞ה כַּאֲשֶׁ֧ר שָׁקַ֣דְתִּי עֲלֵיהֶ֗ם לִנְת֧וֹשׁ וְלִנְת֛וֹץ וְלַהֲרֹ֖ס וּלְהַאֲבִ֣יד וּלְהָרֵ֑עַ כֵּ֣ן אֶשְׁקֹ֧ד עֲלֵיהֶ֛ם לִבְנ֥וֹת וְלִנְט֖וֹעַ נְאֻם־יְהוָֽה׃ </span></p>
 <p align="RIGHT"><span lang="he">‎<a name="029">29</a> ‏בַּיָּמִ֣ים הָהֵ֔ם לֹא־יֹאמְר֣וּ ע֔וֹד אָב֖וֹת אָ֣כְלוּ בֹ֑סֶר וְשִׁנֵּ֥י בָנִ֖ים תִּקְהֶֽינָה׃ </span></p>
 <p align="RIGHT"><span lang="he">‎<a name="030">30</a> ‏כִּ֛י אִם־אִ֥ישׁ בַּעֲוֹנ֖וֹ יָמ֑וּת כָּל־הָֽאָדָ֛ם הָאֹכֵ֥ל הַבֹּ֖סֶר תִּקְהֶ֥ינָה שִׁנָּֽיו׃ ס</span></p>
 <p align="RIGHT"><span lang="he">‎<a name="031">31</a> ‏הִנֵּ֛ה יָמִ֥ים בָּאִ֖ים נְאֻם־יְהוָ֑ה וְכָרַתִּ֗י אֶת־בֵּ֧ית יִשְׂרָאֵ֛ל וְאֶת־בֵּ֥ית יְהוּדָ֖ה בְּרִ֥ית חֲדָשָֽׁה׃ </span></p>
 <p align="RIGHT"><span lang="he">‎<a name="032">32</a> ‏לֹ֣א כַבְּרִ֗ית אֲשֶׁ֤ר כָּרַ֙תִּי֙ אֶת־אֲבוֹתָ֔ם בְּיוֹם֙ הֶחֱזִיקִ֣י בְיָדָ֔ם לְהוֹצִיאָ֖ם מֵאֶ֖רֶץ מִצְרָ֑יִם אֲשֶׁר־הֵ֜מָּה הֵפֵ֣רוּ אֶת־בְּרִיתִ֗י וְאָנֹכִ֛י בָּעַ֥לְתִּי בָ֖ם נְאֻם־יְהוָֽה׃ </span></p>
 <p align="RIGHT"><span lang="he">‎<a name="033">33</a> ‏כִּ֣י זֹ֣את הַבְּרִ֡ית אֲשֶׁ֣ר אֶכְרֹת֩ אֶת־בֵּ֨ית יִשְׂרָאֵ֜ל אַחֲרֵ֨י הַיָּמִ֤ים הָהֵם֙ נְאֻם־יְהוָ֔ה נָתַ֤תִּי אֶת־תּֽוֹרָתִי֙ בְּקִרְבָּ֔ם וְעַל־לִבָּ֖ם אֶכְתֲּבֶ֑נָּה וְהָיִ֤יתִי לָהֶם֙ לֵֽאלֹהִ֔ים וְהֵ֖מָּה יִֽהְיוּ־לִ֥י לְעָֽם׃ </span></p>
 <p align="RIGHT"><span lang="he">‎<a name="034">34</a> ‏וְלֹ֧א יְלַמְּד֣וּ ע֗וֹד אִ֣ישׁ אֶת־רֵעֵ֜הוּ וְאִ֤ישׁ אֶת־אָחִיו֙ לֵאמֹ֔ר דְּע֖וּ אֶת־יְהוָ֑ה כִּֽי־כוּלָּם֩ יֵדְע֨וּ אוֹתִ֜י לְמִקְטַנָּ֤ם וְעַד־גְּדוֹלָם֙ נְאֻם־יְהוָ֔ה כִּ֤י אֶסְלַח֙ לַֽעֲוֹנָ֔ם וּלְחַטָּאתָ֖ם לֹ֥א אֶזְכָּר־עֽוֹד׃ ס</span></p>
 <p align="RIGHT"><span lang="he">‎<a name="035">35</a> ‏כֹּ֣ה׀ אָמַ֣ר יְהוָ֗ה נֹתֵ֥ן שֶׁ֙מֶשׁ֙ לְא֣וֹר יוֹמָ֔ם חֻקֹּ֛ת יָרֵ֥חַ וְכוֹכָבִ֖ים לְא֣וֹר לָ֑יְלָה רֹגַ֤ע הַיָּם֙ וַיֶּהֱמ֣וּ גַלָּ֔יו יְהוָ֥ה צְבָא֖וֹת שְׁמֽוֹ׃ </span></p>
 <p align="RIGHT"><span lang="he">‎<a name="036">36</a> ‏אִם־יָמֻ֜שׁוּ הַחֻקִּ֥ים הָאֵ֛לֶּה מִלְּפָנַ֖י נְאֻם־יְהוָ֑ה גַּם֩ זֶ֨רַע יִשְׂרָאֵ֜ל יִשְׁבְּת֗וּ מִֽהְי֥וֹת גּ֛וֹי לְפָנַ֖י כָּל־הַיָּמִֽים׃ ס</span></p>
 <p align="RIGHT"><span lang="he">‎<a name="037">37</a> ‏כֹּ֣ה׀ אָמַ֣ר יְהוָ֗ה אִם־יִמַּ֤דּוּ שָׁמַ֙יִם֙ מִלְמַ֔עְלָה וְיֵחָקְר֥וּ מֽוֹסְדֵי־אֶ֖רֶץ לְמָ֑טָּה גַּם־אֲנִ֞י אֶמְאַ֨ס בְּכָל־זֶ֧רַע יִשְׂרָאֵ֛ל עַֽל־כָּל־אֲשֶׁ֥ר עָשׂ֖וּ נְאֻם־יְהוָֽה׃ ס</span></p>
 <p align="RIGHT"><span lang="he">‎<a name="038">38</a> ‏הִנֵּ֛ה יָמִ֥ים <font color="blue">בָּאִ֖ים<font color="red"><sup>a</sup></font></font> נְאֻם־יְהוָ֑ה וְנִבְנְתָ֤ה הָעִיר֙ לַֽיהוָ֔ה מִמִּגְדַּ֥ל חֲנַנְאֵ֖ל שַׁ֥עַר הַפִּנָּֽה׃ </span></p>
 <p align="RIGHT"><span lang="he">‎<a name="039">39</a> ‏וְיָצָ֨א ע֜וֹד <font color="brown">קוה</font> <font color="blue">קָ֤ו</font> הַמִּדָּה֙ נֶגְדּ֔וֹ עַ֖ל גִּבְעַ֣ת גָּרֵ֑ב וְנָסַ֖ב גֹּעָֽתָה׃ </span></p>
 <p align="RIGHT"><span lang="he">‎<a name="040">40</a> ‏וְכָל־הָעֵ֣מֶק הַפְּגָרִ֣ים׀ וְהַדֶּ֡שֶׁן וְכָֽל־<font color="brown">השרמות</font> <font color="blue">הַשְּׁדֵמוֹת֩</font> עַד־נַ֨חַל קִדְר֜וֹן עַד־פִּנַּ֨ת שַׁ֤עַר הַסּוּסִים֙ מִזְרָ֔חָה קֹ֖דֶשׁ לַֽיהוָ֑ה לֹֽא־יִנָּתֵ֧שׁ וְֽלֹא־יֵהָרֵ֛ס ע֖וֹד לְעוֹלָֽם׃ ס</span></p>
 </td>
 <td width="50%">
 <p>1 bā‘ēṯ hahî’ nə’um-yəhwâ ’ehəyeh lē’lōhîm ləḵōl mišəpəḥwōṯ yiśərā’ēl wəhēmmâ yihəyû-lî lə‘ām: s</p>
 <p>2 kōh ’āmar yəhwâ māṣā’ ḥēn bammiḏəbār ‘am śərîḏê ḥāreḇ hālwōḵə ləharəgî‘wō yiśərā’ēl: </p>
 <p>3 mērāḥwōq yəhwâ nirə’â lî wə’ahăḇaṯ ‘wōlām ’ăhaḇətîḵə ‘al-kēn məšaḵətîḵə ḥāseḏ: </p>
 <p>4 ‘wōḏ ’eḇənēḵə wəniḇənêṯ bəṯûlaṯ yiśərā’ēl ‘wōḏ t<sup>a</sup>‘ədî ṯupayiḵə wəyāṣā’ṯ biməḥwōl məś<sup>a</sup>ḥăqîm: </p>
 <p>5 ‘wōḏ tiṭṭə‘î ḵərāmîm bəhārê šōmərwōn nāṭə‘û nōṭə‘îm wəḥillēlû: </p>
 <p>6 kî yeš-ywōm qārə’û nōṣərîm bəhar ’efərāyim qûmû wən<sup>a</sup>‘ăleh ṣîywōn ’el-yəhwâ ’ĕlōhênû: f</p>
 <p>7 kî-ḵōh| ’āmar yəhwâ rānnû ləy<sup>a</sup>‘ăqōḇ śiməḥâ wəṣahălû bərō’š hagwōyim hašəmî‘û haləlû wə’imərû hwōš<sup>a</sup>‘ yəhwâ ’eṯ-‘amməḵā ’ēṯ šə’ērîṯ yiśərā’ēl: </p>
 <p>8 hinənî mēḇî’ ’wōṯām mē’ereṣ ṣāfwōn wəqibaṣətîm mîyarəkəṯê-’āreṣ bām ‘iûēr ûfissēḥa hārâ wəyōleḏeṯ y<sup>a</sup>ḥədāw qâāl gāḏwōl yāšûḇû hēnnâ: </p>
 <p>9 biḇəḵî yāḇō’û ûḇəṯ<sup>a</sup>ḥănûnîm ’wōḇîlēm ’wōlîḵēm ’el-n<sup>a</sup>ḥălê mayim bəḏereḵə yāšār lō’ yikāšəlû bāh kî-hāyîṯî ləyiśərā’ēl lə’āḇ wə’efərayim bəḵōrî hû’: s</p>
 <p>10 šimə‘û ḏəḇar-yəhwâ gwōyim wəhagîḏû ḇā’îyîm mimmerəḥāq wə’imərû məzārēh yiśərā’ēl yəqabəṣennû ûšəmārwō kərō‘eh ‘eḏərwō: </p>
 <p>11 kî-fāḏâ yəhwâ ’eṯ-y<sup>a</sup>‘ăqōḇ ûḡə’ālwō mîyaḏ ḥāzāq mimmennû: </p>
 <p>12 ûḇā’û wərinnənû ḇimərwōm-ṣîywōn wənâărû ’el-ṭûḇ yəhwâ ‘al-dāḡān wə‘al-tîrōš wə‘al-yiṣəhār wə‘al-bənê-ṣō’n ûḇāqār wəhāyəṯâ nafəšām kəḡan rāweh wəlō’-ywōsîfû ləḏa’ăḇâ ‘wōḏ: </p>
 <p>13 ’āz tiśəm<sup>a</sup>ḥ bəṯûlâ bəmāḥwōl ûḇ<sup>a</sup>ḥurîm ûzəqēnîm y<sup>a</sup>ḥədāw wəhāfaḵətî ’eḇəlām ləśāśwōn wəniḥamətîm wəśimm<sup>a</sup>ḥətîm mîḡwōnām: </p>
 <p>14 wəriûêṯî nefeš hakōhănîm dāšen wə‘ammî ’eṯ-ṭûḇî yiśəbā‘û nə’um-yəhwâ: s</p>
 <p>15 kōh| ’āmar yəhwâ qwōl bərāmâ nišəmā‘ nəhî bəḵî ṯamərûrîm rāḥēl məḇakâ ‘al-bāneyhā mē’ănâ ləhinnāḥēm ‘al-bāneyhā kî ’ênennû: s</p>
 <p>16 kōh| ’āmar yəhwâ minə‘î qwōlēḵə mibeḵî wə‘ênayiḵə midimə‘â kî yēš śāḵār lifə‘ullāṯēḵə nə’um-yəhwâ wəšāḇû mē’ereṣ ’wōyēḇ: </p>
 <p>17 wəyēš-tiqəwâ lə’<sup>a</sup>ḥărîṯēḵə nə’um-yəhwâ wəšāḇû ḇānîm liḡəḇûlām: s</p>
 <p>18 šāmwō‘a šām<sup>a</sup>‘ətî ’efərayim miṯənwōḏēḏ yissarətanî wā’iûāsēr kə‘ēḡel lō’ lummāḏ hăšîḇēnî wə’āšûḇâ kî ’atâ yəhwâ ’ĕlōhāy: </p>
 <p>19 kî-’<sup>a</sup>ḥărê šûḇî niḥamətî wə’<sup>a</sup>ḥărê hiûāḏə‘î sāfaqətî ‘al-yārēḵə bōšətî wəḡam-niḵəlamətî kî nāśā’ṯî ḥerəpaṯ nə‘ûrāy: </p>
 <p>20 hăḇēn yaqqîr lî ’efərayim ’im yeleḏ š<sup>a</sup>‘ăšu‘îm kî-midê ḏabərî bwō zāḵōr ’ezəkərennû ‘wōḏ ‘al-kēn hāmû mē‘ay lwō r<sup>a</sup>ḥēm ’ă‍r<sup>a</sup>ḥămennû nə’um-yəhwâ: s</p>
 <p>21 haṣṣîḇî lāḵə ṣîyunîm śimî lāḵə tamərûrîm šiṯî libēḵə laməsillâ dereḵə <font color="brown">hālāḵətî</font> <font color="blue">hālāḵətə</font> šûḇî bəṯûlaṯ yiśərā’ēl šuḇî ’el-‘ārayiḵə ’ēlleh: </p>
 <p>22 ‘aḏ-māṯay tiṯəḥammāqîn habaṯ haššwōḇēḇâ kî-ḇārā’ yəhwâ ḥăḏāšâ bā’āreṣ nəqēḇâ təswōḇēḇ gāḇer: s</p>
 <p>23 kōh-’āmar yəhwâ ṣəḇā’wōṯ ’ĕlōhê yiśərā’ēl ‘wōḏ yō’mərû ’eṯ-hadāḇār hazzeh bə’ereṣ yəhûḏâ ûḇə‘ārāyw bəšûḇî ’eṯ-šəḇûṯām yəḇāreḵəḵā yəhwâ nəwēh-ṣeḏeq har haqqōḏeš: </p>
 <p>24 wəyāšəḇû ḇāh yəhûḏâ wəḵāl-‘ārāyw y<sup>a</sup>ḥədāw ’ikārîm wənāsə‘û b<sup>a</sup>‘ēḏer: </p>
 <p>25 kî hirəwêṯî nefeš ‘ăyēfâ wəḵāl-nefeš dā’ăḇâ millē’ṯî: </p>
 <p>26 ‘al-zō’ṯ hĕqîṣōṯî wā’erə’eh ûšənāṯî ‘ārəḇâ llî: s</p>
 <p>27 hinnēh yāmîm bā’îm nə’um-yəhwâ wəzār<sup>a</sup>‘ətî ’eṯ-bêṯ yiśərā’ēl wə’eṯ-bêṯ yəhûḏâ zer<sup>a</sup>‘ ’āḏām wəzer<sup>a</sup>‘ bəhēmâ: </p>
 <p>28 wəhāyâ ka’ăšer šāqaḏətî ‘ălêhem linəṯwōš wəlinəṯwōṣ wəlahărōs ûləha’ăḇîḏ ûləhārē‘a kēn ’ešəqōḏ ‘ălêhem liḇənwōṯ wəlinəṭwō‘a nə’um-yəhwâ: </p>
 <p>29 bayyāmîm hâēm lō’-yō’mərû ‘wōḏ ’āḇwōṯ ’āḵəlû ḇōser wəšinnê ḇānîm tiqəheynâ: </p>
 <p>30 kî ’im-’îš b<sup>a</sup>‘ăwōnwō yāmûṯ kāl-hā’āḏām hā’ōḵēl habōser tiqəheynâ šinnāyw: s</p>
 <p>31 hinnēh yāmîm bā’îm nə’um-yəhwâ wəḵāratî ’eṯ-bêṯ yiśərā’ēl wə’eṯ-bêṯ yəhûḏâ bərîṯ ḥăḏāšâ: </p>
 <p>32 lō’ ḵabərîṯ ’ăšer kāratî ’eṯ-’ăḇwōṯām bəywōm heḥĕzîqî ḇəyāḏām ləhwōṣî’ām mē’ereṣ miṣərāyim ’ăšer-hēmmâ hēfērû ’eṯ-bərîṯî wə’ānōḵî bā‘alətî ḇām nə’um-yəhwâ: </p>
 <p>33 kî zō’ṯ habərîṯ ’ăšer ’eḵərōṯ ’eṯ-bêṯ yiśərā’ēl ’<sup>a</sup>ḥărê hayyāmîm hâēm nə’um-yəhwâ nāṯatî ’eṯ-twōrāṯî bəqirəbām wə‘al-libām ’eḵətăḇennâ wəhāyîṯî lâem lē’lōhîm wəhēmmâ yihəyû-lî lə‘ām: </p>
 <p>34 wəlō’ yəlamməḏû ‘wōḏ ’îš ’eṯ-rē‘ēhû wə’îš ’eṯ-’āḥîw lē’mōr də‘û ’eṯ-yəhwâ kî-ḵûllām yēḏə‘û ’wōṯî ləmiqəṭannām wə‘aḏ-gəḏwōlām nə’um-yəhwâ kî ’esəl<sup>a</sup>ḥ l<sup>a</sup>‘ăwōnām ûləḥaṭṭā’ṯām lō’ ’ezəkār-‘wōḏ: s</p>
 <p>35 kōh| ’āmar yəhwâ nōṯēn šemeš lə’wōr ywōmām ḥuqqōṯ yārēḥa wəḵwōḵāḇîm lə’wōr lāyəlâ rōḡ<sup>a</sup>‘ hayyām wayyehĕmû ḡallāyw yəhwâ ṣəḇā’wōṯ šəmwō: </p>
 <p>36 ’im-yāmušû h<sup>a</sup>ḥuqqîm hā’ēlleh milləfānay nə’um-yəhwâ gam zer<sup>a</sup>‘ yiśərā’ēl yišəbəṯû mihəywōṯ gwōy ləfānay kāl-hayyāmîm: s</p>
 <p>37 kōh| ’āmar yəhwâ ’im-yimmadû šāmayim miləm<sup>a</sup>‘əlâ wəyēḥāqərû mwōsəḏê-’ereṣ ləmāṭṭâ gam-’ănî ’emə’as bəḵāl-zer<sup>a</sup>‘ yiśərā’ēl ‘al-kāl-’ăšer ‘āśû nə’um-yəhwâ: s</p>
 <p>38 hinnēh yāmîm <font color="blue">bā’îm<font color="red"><sup>a</sup></font></font> nə’um-yəhwâ wəniḇənəṯâ hā‘îr layhwâ mimmiḡədal ḥănanə’ēl š<sup>a</sup>‘ar hapinnâ: </p>
 <p>39 wəyāṣā’ ‘wōḏ <font color="brown">qəwēh</font> <font color="blue">qāw</font> hammidâ neḡədwō ‘al giḇə‘aṯ gārēḇ wənāsaḇ gō‘āṯâ: </p>
 <p>40 wəḵāl-hā‘ēmeq hapəḡārîm| wəhadešen wəḵāl-<font color="brown">haššərēmwōṯ</font> <font color="blue">haššəḏēmwōṯ</font> ‘aḏ-n<sup>a</sup>ḥal qiḏərwōn ‘aḏ-pinnaṯ š<sup>a</sup>‘ar hassûsîm mizərāḥâ qōḏeš layhwâ lō’-yinnāṯēš wəlō’-yēhārēs ‘wōḏ lə‘wōlām: s</p>
 </td>
 </tr></table>
 <p></p><hr>
 <center>
 <a href="jer032.htm">Next: Jeremiah (Yermiyah) Chapter 32</a></center>
 </body>