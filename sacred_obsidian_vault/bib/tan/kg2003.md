<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2003.htm">Polyglot</a> 
 <a href="../kjv/kg2003.htm">KJV</a> 
 <a href="../sep/kg2003.htm">Sep</a> 
 <a href="../vul/kg2003.htm">Vul</a> 
 
 <br>
 <br><a href="kg2.htm">2 Kings (2 Melakhim) Index</a><br>
  
 <a href="kg2002.htm">Previous</a> 
 <a href="kg2004.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Kings (2 Melakhim) Chapter 3</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וִיהוֹרָ֣ם בֶּן־אַחְאָ֗ב מָלַ֤ךְ עַל־יִשְׂרָאֵל֙ בְּשֹׁ֣מְר֔וֹן בִּשְׁנַת֙ שְׁמֹנֶ֣ה עֶשְׂרֵ֔ה לִיהוֹשָׁפָ֖ט מֶ֣לֶךְ יְהוּדָ֑ה וַיִּמְלֹ֖ךְ שְׁתֵּים־עֶשְׂרֵ֥ה שָׁנָֽה׃ </span></p>
 <p align="RIGHT"><span lang="he">‎<a name="002">2</a> ‏וַיַּעֲשֶׂ֤ה הָרַע֙ בְּעֵינֵ֣י יְהוָ֔ה רַ֕ק לֹ֥א כְאָבִ֖יו וּכְאִמּ֑וֹ וַיָּ֙סַר֙ אֶת־מַצְּבַ֣ת הַבַּ֔עַל אֲשֶׁ֥ר עָשָׂ֖ה אָבִֽיו׃ </span></p>
 <p align="RIGHT"><span lang="he">‎<a name="003">3</a> ‏רַ֠ק בְּחַטֹּ֞אות יָרָבְעָ֧ם בֶּֽן־נְבָ֛ט אֲשֶׁר־הֶחֱטִ֥יא אֶת־יִשְׂרָאֵ֖ל דָּבֵ֑ק לֹא־סָ֖ר מִמֶּֽנָּה׃ ס</span></p>
 <p align="RIGHT"><span lang="he">‎<a name="004">4</a> ‏וּמֵישַׁ֥ע מֶֽלֶךְ־מוֹאָ֖ב הָיָ֣ה נֹקֵ֑ד וְהֵשִׁ֤יב לְמֶֽלֶךְ־יִשְׂרָאֵל֙ מֵאָה־אֶ֣לֶף כָּרִ֔ים וּמֵ֥אָה אֶ֖לֶף אֵילִ֥ים צָֽמֶר׃ </span></p>
 <p align="RIGHT"><span lang="he">‎<a name="005">5</a> ‏וַיְהִ֖י כְּמ֣וֹת אַחְאָ֑ב וַיִּפְשַׁ֥ע מֶֽלֶךְ־מוֹאָ֖ב בְּמֶ֥לֶךְ יִשְׂרָאֵֽל׃ </span></p>
 <p align="RIGHT"><span lang="he">‎<a name="006">6</a> ‏וַיֵּצֵ֞א הַמֶּ֧לֶךְ יְהוֹרָ֛ם בַּיּ֥וֹם הַה֖וּא מִשֹּׁמְר֑וֹן וַיִּפְקֹ֖ד אֶת־כָּל־יִשְׂרָאֵֽל׃ </span></p>
 <p align="RIGHT"><span lang="he">‎<a name="007">7</a> ‏וַיֵּ֡לֶךְ וַיִּשְׁלַח֩ אֶל־יְהוֹשָׁפָ֨ט מֶֽלֶךְ־יְהוּדָ֜ה לֵאמֹ֗ר מֶ֤לֶךְ מוֹאָב֙ פָּשַׁ֣ע בִּ֔י הֲתֵלֵ֥ךְ אִתִּ֛י אֶל־מוֹאָ֖ב לַמִּלְחָמָ֑ה וַיֹּ֣אמֶר אֶעֱלֶ֔ה כָּמ֧וֹנִי כָמ֛וֹךָ כְּעַמִּ֥י כְעַמֶּ֖ךָ כְּסוּסַ֥י כְּסוּסֶֽיךָ׃ </span></p>
 <p align="RIGHT"><span lang="he">‎<a name="008">8</a> ‏וַיֹּ֕אמֶר אֵי־זֶ֥ה הַדֶּ֖רֶךְ נַעֲלֶ֑ה וַיֹּ֕אמֶר דֶּ֖רֶךְ מִדְבַּ֥ר אֱדֽוֹם׃ </span></p>
 <p align="RIGHT"><span lang="he">‎<a name="009">9</a> ‏וַיֵּלֶךְ֩ מֶ֨לֶךְ יִשְׂרָאֵ֤ל וּמֶֽלֶך־יְהוּדָה֙<font color="red"><sup>1</sup></font> וּמֶ֣לֶךְ אֱד֔וֹם וַיָּסֹ֕בּוּ דֶּ֖רֶךְ שִׁבְעַ֣ת יָמִ֑ים וְלֹא־הָיָ֨ה מַ֧יִם לַֽמַּחֲנֶ֛ה וְלַבְּהֵמָ֖ה אֲשֶׁ֥ר בְּרַגְלֵיהֶֽם׃ </span></p>
 <p align="RIGHT"><span lang="he">‎<a name="010">10</a> ‏וַיֹּ֖אמֶר מֶ֣לֶךְ יִשְׂרָאֵ֑ל אֲהָ֕הּ כִּֽי־קָרָ֣א יְהוָ֗ה לִשְׁלֹ֙שֶׁת֙<font color="red"><sup>3</sup></font> הַמְּלָכִ֣ים הָאֵ֔לֶּה לָתֵ֥ת אוֹתָ֖ם בְּיַד־מוֹאָֽב׃ </span></p>
 <p align="RIGHT"><span lang="he">‎<a name="011">11</a> ‏וַיֹּ֣אמֶר יְהוֹשָׁפָ֗ט הַאֵ֨ין פֹּ֤ה נָבִיא֙ לַֽיהוָ֔ה וְנִדְרְשָׁ֥ה אֶת־יְהוָ֖ה מֵאוֹת֑וֹ וַ֠יַּעַן אֶחָ֞ד מֵעַבְדֵ֤י מֶֽלֶךְ־יִשְׂרָאֵל֙ וַיֹּ֔אמֶר פֹּ֚ה אֱלִישָׁ֣ע בֶּן־שָׁפָ֔ט אֲשֶׁר־יָ֥צַק מַ֖יִם עַל־יְדֵ֥י אֵלִיָּֽהוּ׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֙אמֶר֙ יְה֣וֹשָׁפָ֔ט יֵ֥שׁ אוֹת֖וֹ דְּבַר־יְהוָ֑ה וַיֵּרְד֣וּ אֵלָ֗יו מֶ֧לֶךְ יִשְׂרָאֵ֛ל וִיהוֹשָׁפָ֖ט וּמֶ֥לֶךְ אֱדֽוֹם׃ </span></p>
 <p align="RIGHT"><span lang="he">‎<a name="013">13</a> ‏וַיֹּ֨אמֶר אֱלִישָׁ֜ע אֶל־מֶ֤לֶךְ יִשְׂרָאֵל֙ מַה־לִּ֣י וָלָ֔ךְ לֵ֚ךְ אֶל־נְבִיאֵ֣י אָבִ֔יךָ וְאֶל־נְבִיאֵ֖י אִמֶּ֑ךָ וַיֹּ֤אמֶר לוֹ֙ מֶ֣לֶךְ יִשְׂרָאֵ֔ל אַ֗ל כִּֽי־קָרָ֤א יְהוָה֙ לִשְׁלֹ֙שֶׁת֙ הַמְּלָכִ֣ים הָאֵ֔לֶּה לָתֵ֥ת אוֹתָ֖ם בְּיַד־מוֹאָֽב׃ </span></p>
 <p align="RIGHT"><span lang="he">‎<a name="014">14</a> ‏וַיֹּ֣אמֶר אֱלִישָׁ֗ע חַי־יְהוָ֤ה צְבָאוֹת֙ אֲשֶׁ֣ר עָמַ֣דְתִּי לְפָנָ֔יו כִּ֗י לוּלֵ֛י פְּנֵ֛י יְהוֹשָׁפָ֥ט מֶֽלֶךְ־יְהוּדָ֖ה אֲנִ֣י נֹשֵׂ֑א אִם־אַבִּ֥יט אֵלֶ֖יךָ וְאִם־אֶרְאֶֽךָּ׃ </span></p>
 <p align="RIGHT"><span lang="he">‎<a name="015">15</a> ‏וְעַתָּ֖ה קְחוּ־לִ֣י מְנַגֵּ֑ן וְהָיָה֙ כְּנַגֵּ֣ן הַֽמְנַגֵּ֔ן וַתְּהִ֥י עָלָ֖יו יַד־יְהוָֽה׃ </span></p>
 <p align="RIGHT"><span lang="he">‎<a name="016">16</a> ‏וַיֹּ֕אמֶר כֹּ֖ה אָמַ֣ר יְהוָ֑ה עָשֹׂ֛ה הַנַּ֥חַל הַזֶּ֖ה גֵּבִ֥ים׀ גֵּבִֽים׃ </span></p>
 <p align="RIGHT"><span lang="he">‎<a name="017">17</a> ‏כִּֽי־כֹ֣ה׀ אָמַ֣ר יְהוָ֗ה לֹֽא־תִרְא֥וּ ר֙וּחַ֙ וְלֹֽא־תִרְא֣וּ גֶ֔שֶׁם וְהַנַּ֥חַל הַה֖וּא יִמָּ֣לֵא מָ֑יִם וּשְׁתִיתֶ֛ם אַתֶּ֥ם וּמִקְנֵיכֶ֖ם וּֽבְהֶמְתְּכֶֽם׃ </span></p>
 <p align="RIGHT"><span lang="he">‎<a name="018">18</a> ‏וְנָקַ֥ל זֹ֖את בְּעֵינֵ֣י יְהוָ֑ה וְנָתַ֥ן אֶת־מוֹאָ֖ב בְּיֶדְכֶֽם׃ </span></p>
 <p align="RIGHT"><span lang="he">‎<a name="019">19</a> ‏וְהִכִּיתֶ֞ם כָּל־עִ֤יר מִבְצָר֙ וְכָל־עִ֣יר מִבְח֔וֹר וְכָל־עֵ֥ץ טוֹב֙ תַּפִּ֔ילוּ וְכָל־מַעְיְנֵי־מַ֖יִם תִּסְתֹּ֑מוּ וְכֹל֙ הַחֶלְקָ֣ה הַטּוֹבָ֔ה תַּכְאִ֖בוּ בָּאֲבָנִֽים׃ </span></p>
 <p align="RIGHT"><span lang="he">‎<a name="020">20</a> ‏וַיְהִ֤י בַבֹּ֙קֶר֙ כַּעֲל֣וֹת הַמִּנְחָ֔ה וְהִנֵּה־מַ֥יִם בָּאִ֖ים מִדֶּ֣רֶךְ אֱד֑וֹם וַתִּמָּלֵ֥א הָאָ֖רֶץ אֶת־הַמָּֽיִם׃ </span></p>
 <p align="RIGHT"><span lang="he">‎<a name="021">21</a> ‏וְכָל־מוֹאָב֙ שָֽׁמְע֔וּ כִּֽי־עָל֥וּ הַמְּלָכִ֖ים לְהִלָּ֣חֶם בָּ֑ם וַיִּצָּעֲק֗וּ מִכֹּ֨ל חֹגֵ֤ר חֲגֹרָה֙ וָמַ֔עְלָה וַיַּעַמְד֖וּ עַֽל־הַגְּבֽוּל׃ </span></p>
 <p align="RIGHT"><span lang="he">‎<a name="022">22</a> ‏וַיַּשְׁכִּ֣ימוּ בַבֹּ֔קֶר וְהַשֶּׁ֖מֶשׁ זָרְחָ֣ה עַל־הַמָּ֑יִם וַיִּרְא֨וּ מוֹאָ֥ב מִנֶּ֛גֶד אֶת־הַמַּ֖יִם אֲדֻמִּ֥ים כַּדָּֽם׃ </span></p>
 <p align="RIGHT"><span lang="he">‎<a name="023">23</a> ‏וַיֹּֽאמְרוּ֙ דָּ֣ם זֶ֔ה הָחֳרֵ֤ב נֶֽחֶרְבוּ֙ הַמְּלָכִ֔ים וַיַּכּ֖וּ אִ֣ישׁ אֶת־רֵעֵ֑הוּ וְעַתָּ֥ה לַשָּׁלָ֖ל מוֹאָֽב׃ </span></p>
 <p align="RIGHT"><span lang="he">‎<a name="024">24</a> ‏וַיָּבֹאוּ֮ אֶל־מַחֲנֵ֣ה יִשְׂרָאֵל֒ וַיָּקֻ֤מוּ יִשְׂרָאֵל֙ וַיַּכּ֣וּ אֶת־מוֹאָ֔ב וַיָּנֻ֖סוּ מִפְּנֵיהֶ֑ם <font color="brown">ויבו־</font> <font color="blue">וַיַּכּוּ־</font> בָ֔הּ וְהַכּ֖וֹת אֶת־מוֹאָֽב׃ </span></p>
 <p align="RIGHT"><span lang="he">‎<a name="025">25</a> ‏וְהֶעָרִ֣ים יַהֲרֹ֡סוּ וְכָל־חֶלְקָ֣ה ט֠וֹבָה יַשְׁלִ֨יכוּ אִישׁ־אַבְנ֜וֹ וּמִלְא֗וּהָ וְכָל־מַעְיַן־מַ֤יִם יִסְתֹּ֙מוּ֙ וְכָל־עֵֽץ־ט֣וֹב יַפִּ֔ילוּ עַד־הִשְׁאִ֧יר אֲבָנֶ֛יהָ בַּקִּ֖יר חֲרָ֑שֶׂת וַיָּסֹ֥בּוּ הַקַּלָּעִ֖ים וַיַּכּֽוּהָ׃ </span></p>
 <p align="RIGHT"><span lang="he">‎<a name="026">26</a> ‏וַיַּרְא֙ מֶ֣לֶךְ מוֹאָ֔ב כִּֽי־חָזַ֥ק מִמֶּ֖נּוּ הַמִּלְחָמָ֑ה וַיִּקַּ֣ח א֠וֹתוֹ שְׁבַע־מֵא֨וֹת אִ֜ישׁ שֹׁ֣לֵֽף חֶ֗רֶב לְהַבְקִ֛יעַ אֶל־מֶ֥לֶךְ אֱד֖וֹם וְלֹ֥א יָכֹֽלוּ׃ </span></p>
 <p align="RIGHT"><span lang="he">‎<a name="027">27</a> ‏וַיִּקַּח֩ אֶת־בְּנ֨וֹ הַבְּכ֜וֹר אֲשֶׁר־יִמְלֹ֣ךְ תַּחְתָּ֗יו וַיַּעֲלֵ֤הוּ עֹלָה֙ עַל־הַ֣חֹמָ֔ה וַיְהִ֥י קֶצֶף־גָּד֖וֹל עַל־יִשְׂרָאֵ֑ל וַיִּסְעוּ֙ מֵֽעָלָ֔יו וַיָּשֻׁ֖בוּ לָאָֽרֶץ׃ פ</span></p>
 </td>
 <td width="50%">
 <p>1 wîhwōrām ben-’<sup>a</sup>ḥə’āḇ mālaḵə ‘al-yiśərā’ēl bəšōmərwōn bišənaṯ šəmōneh ‘eśərēh lîhwōšāfāṭ meleḵə yəhûḏâ wayyiməlōḵə šətêm-‘eśərēh šānâ: </p>
 <p>2 wayy<sup>a</sup>‘ăśeh hār<sup>a</sup>‘ bə‘ênê yəhwâ raq lō’ ḵə’āḇîw ûḵə’immwō wayyāsar ’eṯ-maṣṣəḇaṯ hab<sup>a</sup>‘al ’ăšer ‘āśâ ’āḇîw: </p>
 <p>3 raq bəḥaṭṭō’wṯ yārāḇə‘ām ben-nəḇāṭ ’ăšer-heḥĕṭî’ ’eṯ-yiśərā’ēl dāḇēq lō’-sār mimmennâ: s</p>
 <p>4 ûmêš<sup>a</sup>‘ meleḵə-mwō’āḇ hāyâ nōqēḏ wəhēšîḇ ləmeleḵə-yiśərā’ēl mē’â-’elef kārîm ûmē’â ’elef ’êlîm ṣāmer: </p>
 <p>5 wayəhî kəmwōṯ ’<sup>a</sup>ḥə’āḇ wayyifəš<sup>a</sup>‘ meleḵə-mwō’āḇ bəmeleḵə yiśərā’ēl: </p>
 <p>6 wayyēṣē’ hammeleḵə yəhwōrām bayywōm hahû’ miššōmərwōn wayyifəqōḏ ’eṯ-kāl-yiśərā’ēl: </p>
 <p>7 wayyēleḵə wayyišəl<sup>a</sup>ḥ ’el-yəhwōšāfāṭ meleḵə-yəhûḏâ lē’mōr meleḵə mwō’āḇ pāš<sup>a</sup>‘ bî hăṯēlēḵə ’itî ’el-mwō’āḇ lammiləḥāmâ wayyō’mer ’e‘ĕleh kāmwōnî ḵāmwōḵā kə‘ammî ḵə‘ammeḵā kəsûsay kəsûseyḵā: </p>
 <p>8 wayyō’mer ’ê-zeh hadereḵə n<sup>a</sup>‘ăleh wayyō’mer dereḵə miḏəbar ’ĕḏwōm: </p>
 <p>9 wayyēleḵə meleḵə yiśərā’ēl ûmeleḵ-yəhûḏâ<font color="red"><sup>1</sup></font> ûmeleḵə ’ĕḏwōm wayyāsōbû dereḵə šiḇə‘aṯ yāmîm wəlō’-hāyâ mayim lamm<sup>a</sup>ḥăneh wəlabəhēmâ ’ăšer bəraḡəlêhem: </p>
 <p>10 wayyō’mer meleḵə yiśərā’ēl ’ăhāh kî-qārā’ yəhwâ lišəlōšeṯ<font color="red"><sup>3</sup></font> hamməlāḵîm hā’ēlleh lāṯēṯ ’wōṯām bəyaḏ-mwō’āḇ: </p>
 <p>11 wayyō’mer yəhwōšāfāṭ ha’ên pōh nāḇî’ layhwâ wəniḏərəšâ ’eṯ-yəhwâ mē’wōṯwō wayy<sup>a</sup>‘an ’eḥāḏ mē‘aḇəḏê meleḵə-yiśərā’ēl wayyō’mer pōh ’ĕlîšā‘ ben-šāfāṭ ’ăšer-yāṣaq mayim ‘al-yəḏê ’ēlîyâû: </p>
 <p>12 wayyō’mer yəhwōšāfāṭ yēš ’wōṯwō dəḇar-yəhwâ wayyērəḏû ’ēlāyw meleḵə yiśərā’ēl wîhwōšāfāṭ ûmeleḵə ’ĕḏwōm: </p>
 <p>13 wayyō’mer ’ĕlîšā‘ ’el-meleḵə yiśərā’ēl mah-llî wālāḵə lēḵə ’el-nəḇî’ê ’āḇîḵā wə’el-nəḇî’ê ’immeḵā wayyō’mer lwō meleḵə yiśərā’ēl ’al kî-qārā’ yəhwâ lišəlōšeṯ hamməlāḵîm hā’ēlleh lāṯēṯ ’wōṯām bəyaḏ-mwō’āḇ: </p>
 <p>14 wayyō’mer ’ĕlîšā‘ ḥay-yəhwâ ṣəḇā’wōṯ ’ăšer ‘āmaḏətî ləfānāyw kî lûlê pənê yəhwōšāfāṭ meleḵə-yəhûḏâ ’ănî nōśē’ ’im-’abîṭ ’ēleyḵā wə’im-’erə’eḵḵā: </p>
 <p>15 wə‘atâ qəḥû-lî mənagēn wəhāyâ kənagēn hamənagēn watəhî ‘ālāyw yaḏ-yəhwâ: </p>
 <p>16 wayyō’mer kōh ’āmar yəhwâ ‘āśōh hann<sup>a</sup>ḥal hazzeh gēḇîm| gēḇîm: </p>
 <p>17 kî-ḵōh| ’āmar yəhwâ lō’-ṯirə’û rûḥa wəlō’-ṯirə’û ḡešem wəhann<sup>a</sup>ḥal hahû’ yimmālē’ māyim ûšəṯîṯem ’atem ûmiqənêḵem ûḇəhemətəḵem: </p>
 <p>18 wənāqal zō’ṯ bə‘ênê yəhwâ wənāṯan ’eṯ-mwō’āḇ bəyeḏəḵem: </p>
 <p>19 wəhikîṯem kāl-‘îr miḇəṣār wəḵāl-‘îr miḇəḥwōr wəḵāl-‘ēṣ ṭwōḇ tapîlû wəḵāl-m<sup>a</sup>‘əyənê-mayim tisətōmû wəḵōl h<sup>a</sup>ḥeləqâ haṭṭwōḇâ taḵə’iḇû bā’ăḇānîm: </p>
 <p>20 wayəhî ḇabōqer k<sup>a</sup>‘ălwōṯ hamminəḥâ wəhinnēh-mayim bā’îm midereḵə ’ĕḏwōm watimmālē’ hā’āreṣ ’eṯ-hammāyim: </p>
 <p>21 wəḵāl-mwō’āḇ šāmə‘û kî-‘ālû hamməlāḵîm ləhillāḥem bām wayyiṣṣā‘ăqû mikōl ḥōḡēr ḥăḡōrâ wām<sup>a</sup>‘əlâ wayy<sup>a</sup>‘aməḏû ‘al-hagəḇûl: </p>
 <p>22 wayyašəkîmû ḇabōqer wəhaššemeš zārəḥâ ‘al-hammāyim wayyirə’û mwō’āḇ minneḡeḏ ’eṯ-hammayim ’ăḏummîm kadām: </p>
 <p>23 wayyō’mərû dām zeh hāḥŏrēḇ neḥerəḇû hamməlāḵîm wayyakû ’îš ’eṯ-rē‘ēhû wə‘atâ laššālāl mwō’āḇ: </p>
 <p>24 wayyāḇō’û ’el-m<sup>a</sup>ḥănēh yiśərā’ēl wayyāqumû yiśərā’ēl wayyakû ’eṯ-mwō’āḇ wayyānusû mipənêhem <font color="brown">wayyāḇwō-</font> <font color="blue">wayyakû-</font> ḇāh wəhakwōṯ ’eṯ-mwō’āḇ: </p>
 <p>25 wəhe‘ārîm yahărōsû wəḵāl-ḥeləqâ ṭwōḇâ yašəlîḵû ’îš-’aḇənwō ûmilə’ûhā wəḵāl-m<sup>a</sup>‘əyan-mayim yisətōmû wəḵāl-‘ēṣ-ṭwōḇ yapîlû ‘aḏ-hišə’îr ’ăḇāneyhā baqqîr ḥărāśeṯ wayyāsōbû haqqallā‘îm wayyakûhā: </p>
 <p>26 wayyarə’ meleḵə mwō’āḇ kî-ḥāzaq mimmennû hammiləḥāmâ wayyiqq<sup>a</sup>ḥ ’wōṯwō šəḇ<sup>a</sup>‘-mē’wōṯ ’îš šōlēf ḥereḇ ləhaḇəqî‘a ’el-meleḵə ’ĕḏwōm wəlō’ yāḵōlû: </p>
 <p>27 wayyiqq<sup>a</sup>ḥ ’eṯ-bənwō habəḵwōr ’ăšer-yiməlōḵə t<sup>a</sup>ḥətāyw wayy<sup>a</sup>‘ălēhû ‘ōlâ ‘al-h<sup>a</sup>ḥōmâ wayəhî qeṣef-gāḏwōl ‘al-yiśərā’ēl wayyisə‘û mē‘ālāyw wayyāšuḇû lā’āreṣ: f</p>
 </td>
 </tr></table>
 <p></p><hr>
 <center>
 <a href="kg2004.htm">Next: 2 Kings (2 Melakhim) Chapter 4</a></center>
 </body>