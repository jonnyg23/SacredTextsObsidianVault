<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze006.htm">Polyglot</a> 
 <a href="../kjv/eze006.htm">KJV</a> 
 <a href="../sep/eze006.htm">Sep</a> 
 <a href="../vul/eze006.htm">Vul</a> 
 
 <br>
 <br><a href="eze.htm">Ezekiel (Yechezqel) Index</a><br>
  
 <a href="eze005.htm">Previous</a> 
 <a href="eze007.htm">Next</a> 
 </center>
 <hr>
 
 <h3 align="CENTER">Tanach (Hebrew): Ezekiel (Yechezqel) Chapter 6</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏בֶּן־אָדָ֕ם שִׂ֥ים פָּנֶ֖יךָ אֶל־הָרֵ֣י יִשְׂרָאֵ֑ל וְהִנָּבֵ֖א אֲלֵיהֶֽם׃ </span></p>
 <p align="RIGHT"><span lang="he">‎<a name="003">3</a> ‏וְאָ֣מַרְתָּ֔ הָרֵי֙ יִשְׂרָאֵ֔ל שִׁמְע֖וּ דְּבַר־אֲדֹנָ֣י יְהוִ֑ה כֹּה־אָמַ֣ר אֲדֹנָ֣י יְ֠הוִה לֶהָרִ֨ים וְלַגְּבָע֜וֹת לָאֲפִיקִ֣ים <font color="brown">ולגאית</font> <font color="blue">וְלַגֵּאָי֗וֹת</font> הִנְנִ֨י אֲנִ֜י מֵבִ֤יא עֲלֵיכֶם֙ חֶ֔רֶב וְאִבַּדְתִּ֖י בָּמֽוֹתֵיכֶֽם׃ </span></p>
 <p align="RIGHT"><span lang="he">‎<a name="004">4</a> ‏וְנָשַׁ֙מּוּ֙ מִזְבְּח֣וֹתֵיכֶ֔ם וְנִשְׁבְּר֖וּ חַמָּֽנֵיכֶ֑ם וְהִפַּלְתִּי֙ חַלְלֵיכֶ֔ם לִפְנֵ֖י גִּלּוּלֵיכֶֽם׃ </span></p>
 <p align="RIGHT"><span lang="he">‎<a name="005">5</a> ‏וְנָתַתִּ֗י אֶת־פִּגְרֵי֙ בְּנֵ֣י יִשְׂרָאֵ֔ל לִפְנֵ֖י גִּלּֽוּלֵיהֶ֑ם וְזֵרִיתִי֙ אֶת־עַצְמ֣וֹתֵיכֶ֔ם סְבִיב֖וֹת מִזְבְּחוֹתֵיכֶֽם׃ </span></p>
 <p align="RIGHT"><span lang="he">‎<a name="006">6</a> ‏בְּכֹל֙ מוֹשְׁב֣וֹתֵיכֶ֔ם הֶעָרִ֣ים תֶּחֱרַ֔בְנָה וְהַבָּמ֖וֹת תִּישָׁ֑מְנָה לְמַעַן֩ יֶחֶרְב֨וּ וְיֶאְשְׁמ֜וּ מִזְבְּחֽוֹתֵיכֶ֗ם וְנִשְׁבְּר֤וּ וְנִשְׁבְּתוּ֙ גִּלּ֣וּלֵיכֶ֔ם וְנִגְדְּעוּ֙ חַמָּ֣נֵיכֶ֔ם וְנִמְח֖וּ מַעֲשֵׂיכֶֽם׃ </span></p>
 <p align="RIGHT"><span lang="he">‎<a name="007">7</a> ‏וְנָפַ֥ל חָלָ֖ל בְּתֽוֹכְכֶ֑ם וִֽידַעְתֶּ֖ם כִּֽי־אֲנִ֥י יְהוָֽה׃ </span></p>
 <p align="RIGHT"><span lang="he">‎<a name="008">8</a> ‏וְהוֹתַרְתִּ֗י בִּהְי֥וֹת לָכֶ֛ם פְּלִ֥יטֵי חֶ֖רֶב בַּגּוֹיִ֑ם בְּהִזָּרֽוֹתֵיכֶ֖ם בָּאֲרָצֽוֹת׃ </span></p>
 <p align="RIGHT"><span lang="he">‎<a name="009">9</a> ‏וְזָכְר֨וּ פְלִֽיטֵיכֶ֜ם אוֹתִ֗י בַּגּוֹיִם֮ אֲשֶׁ֣ר נִשְׁבּוּ־שָׁם֒ אֲשֶׁ֨ר נִשְׁבַּ֜רְתִּי אֶת־לִבָּ֣ם הַזּוֹנֶ֗ה אֲשֶׁר־סָר֙ מֵֽעָלַ֔י וְאֵת֙ עֵֽינֵיהֶ֔ם הַזֹּנ֕וֹת אַחֲרֵ֖י גִּלּֽוּלֵיהֶ֑ם וְנָקֹ֙טּוּ֙ בִּפְנֵיהֶ֔ם אֶל־הָֽרָעוֹת֙ אֲשֶׁ֣ר עָשׂ֔וּ לְכֹ֖ל תּוֹעֲבֹתֵיהֶֽם׃ </span></p>
 <p align="RIGHT"><span lang="he">‎<a name="010">10</a> ‏וְיָדְע֖וּ כִּֽי־אֲנִ֣י יְהוָ֑ה לֹ֤א אֶל־חִנָּם֙ דִּבַּ֔רְתִּי לַעֲשׂ֥וֹת לָהֶ֖ם הָרָעָ֥ה הַזֹּֽאת׃ פ</span></p>
 <p align="RIGHT"><span lang="he">‎<a name="011">11</a> ‏כֹּֽה־אָמַ֞ר אֲדֹנָ֣י יְהוִ֗ה הַכֵּ֨ה בְכַפְּךָ֜ וּרְקַ֤ע בְּרַגְלְךָ֙ וֶֽאֱמָר־אָ֔ח אֶ֛ל כָּל־תּוֹעֲב֥וֹת רָע֖וֹת בֵּ֣ית יִשְׂרָאֵ֑ל אֲשֶׁ֗ר בַּחֶ֛רֶב בָּרָעָ֥ב וּבַדֶּ֖בֶר יִפֹּֽלוּ׃ </span></p>
 <p align="RIGHT"><span lang="he">‎<a name="012">12</a> ‏הָרָח֞וֹק בַּדֶּ֣בֶר יָמ֗וּת וְהַקָּרוֹב֙ בַּחֶ֣רֶב יִפּ֔וֹל וְהַנִּשְׁאָר֙ וְהַנָּצ֔וּר בָּרָעָ֖ב יָמ֑וּת וְכִלֵּיתִ֥י חֲמָתִ֖י בָּֽם׃ </span></p>
 <p align="RIGHT"><span lang="he">‎<a name="013">13</a> ‏וִֽידַעְתֶּם֙ כִּֽי־אֲנִ֣י יְהוָ֔ה בִּֽהְי֣וֹת חַלְלֵיהֶ֗ם בְּתוֹךְ֙ גִּלּ֣וּלֵיהֶ֔ם סְבִיב֖וֹת מִזְבְּחֽוֹתֵיהֶ֑ם אֶל֩ כָּל־גִּבְעָ֨ה רָמָ֜ה בְּכֹ֣ל׀ רָאשֵׁ֣י הֶהָרִ֗ים וְתַ֨חַת כָּל־עֵ֤ץ רַֽעֲנָן֙ וְתַ֙חַת֙ כָּל־אֵלָ֣ה עֲבֻתָּ֔ה מְק֗וֹם אֲשֶׁ֤ר נָֽתְנוּ־שָׁם֙ רֵ֣יחַ נִיחֹ֔חַ לְכֹ֖ל גִּלּוּלֵיהֶֽם׃ </span></p>
 <p align="RIGHT"><span lang="he">‎<a name="014">14</a> ‏וְנָטִ֤יתִי אֶת־יָדִי֙ עֲלֵיהֶ֔ם וְנָתַתִּ֨י אֶת־הָאָ֜רֶץ שְׁמָמָ֤ה וּמְשַׁמָּה֙ מִמִּדְבַּ֣ר דִּבְלָ֔תָה בְּכֹ֖ל מוֹשְׁבֽוֹתֵיהֶ֑ם וְיָדְע֖וּ כִּֽי־אֲנִ֥י יְהוָֽה׃ פ</span></p>
 </td>
 <td width="50%">
 <p>1 wayəhî ḏəḇar-yəhwâ ’ēlay lē’mōr: </p>
 <p>2 ben-’āḏām śîm pāneyḵā ’el-hārê yiśərā’ēl wəhinnāḇē’ ’ălêhem: </p>
 <p>3 wə’āmarətā hārê yiśərā’ēl šimə‘û dəḇar-’ăḏōnāy yəhwih kōh-’āmar ’ăḏōnāy yəhwih lehārîm wəlagəḇā‘wōṯ lā’ăfîqîm <font color="brown">wəlagē’āyōṯ</font> <font color="blue">wəlagē’āywōṯ</font> hinənî ’ănî mēḇî’ ‘ălêḵem ḥereḇ wə’ibaḏətî bāmwōṯêḵem: </p>
 <p>4 wənāšammû mizəbəḥwōṯêḵem wənišəbərû ḥammānêḵem wəhipalətî ḥaləlêḵem lifənê gillûlêḵem: </p>
 <p>5 wənāṯatî ’eṯ-piḡərê bənê yiśərā’ēl lifənê gillûlêhem wəzērîṯî ’eṯ-‘aṣəmwōṯêḵem səḇîḇwōṯ mizəbəḥwōṯêḵem: </p>
 <p>6 bəḵōl mwōšəḇwōṯêḵem he‘ārîm teḥĕraḇənâ wəhabāmwōṯ tîšāmənâ ləm<sup>a</sup>‘an yeḥerəḇû wəye’əšəmû mizəbəḥwōṯêḵem wənišəbərû wənišəbəṯû gillûlêḵem wəniḡədə‘û ḥammānêḵem wəniməḥû m<sup>a</sup>‘ăśêḵem: </p>
 <p>7 wənāfal ḥālāl bəṯwōḵəḵem wîḏ<sup>a</sup>‘ətem kî-’ănî yəhwâ: </p>
 <p>8 wəhwōṯarətî bihəywōṯ lāḵem pəlîṭê ḥereḇ bagwōyim bəhizzārwōṯêḵem bā’ărāṣwōṯ: </p>
 <p>9 wəzāḵərû fəlîṭêḵem ’wōṯî bagwōyim ’ăšer nišəbû-šām ’ăšer nišəbarətî ’eṯ-libām hazzwōneh ’ăšer-sār mē‘ālay wə’ēṯ ‘ênêhem hazzōnwōṯ ’<sup>a</sup>ḥărê gillûlêhem wənāqōṭṭû bifənêhem ’el-hārā‘wōṯ ’ăšer ‘āśû ləḵōl twō‘ăḇōṯêhem: </p>
 <p>10 wəyāḏə‘û kî-’ănî yəhwâ lō’ ’el-ḥinnām dibarətî l<sup>a</sup>‘ăśwōṯ lâem hārā‘â hazzō’ṯ: f</p>
 <p>11 kōh-’āmar ’ăḏōnāy yəhwih hakēh ḇəḵapəḵā ûrəq<sup>a</sup>‘ bəraḡələḵā we’ĕmār-’āḥ ’el kāl-twō‘ăḇwōṯ rā‘wōṯ bêṯ yiśərā’ēl ’ăšer b<sup>a</sup>ḥereḇ bārā‘āḇ ûḇadeḇer yipōlû: </p>
 <p>12 hārāḥwōq badeḇer yāmûṯ wəhaqqārwōḇ b<sup>a</sup>ḥereḇ yipwōl wəhannišə’ār wəhannāṣûr bārā‘āḇ yāmûṯ wəḵillêṯî ḥămāṯî bām: </p>
 <p>13 wîḏ<sup>a</sup>‘ətem kî-’ănî yəhwâ bihəywōṯ ḥaləlêhem bəṯwōḵə gillûlêhem səḇîḇwōṯ mizəbəḥwōṯêhem ’el kāl-giḇə‘â rāmâ bəḵōl| rā’šê hehārîm wəṯ<sup>a</sup>ḥaṯ kāl-‘ēṣ r<sup>a</sup>‘ănān wəṯ<sup>a</sup>ḥaṯ kāl-’ēlâ ‘ăḇutâ məqwōm ’ăšer nāṯənû-šām rêḥa nîḥōḥa ləḵōl gillûlêhem: </p>
 <p>14 wənāṭîṯî ’eṯ-yāḏî ‘ălêhem wənāṯatî ’eṯ-hā’āreṣ šəmāmâ ûməšammâ mimmiḏəbar diḇəlāṯâ bəḵōl mwōšəḇwōṯêhem wəyāḏə‘û kî-’ănî yəhwâ: f</p>
 </td>
 </tr></table>
 <p></p><hr>
 <center>
 <a href="eze007.htm">Next: Ezekiel (Yechezqel) Chapter 7</a></center>
 </body>