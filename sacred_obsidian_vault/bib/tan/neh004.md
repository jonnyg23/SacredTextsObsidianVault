<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/neh004.htm">Polyglot</a> 
 <a href="../kjv/neh004.htm">KJV</a> 
 <a href="../vul/neh004.htm">Vul</a> 
 
 <br>
 <br><a href="neh.htm">Nehemiah (Nechemiyah) Index</a><br>
  
 <a href="neh003.htm">Previous</a> 
 <a href="neh005.htm">Next</a> 
 </center>
 <hr>
 
 <h3 align="CENTER">Tanach (Hebrew): Nehemiah (Nechemiyah) Chapter 4</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֣י כַאֲשֶׁ֣ר שָׁמַ֣ע סַנְבַלַּ֡ט וְ֠טוֹבִיָּה וְהָעַרְבִ֨ים וְהָעַמֹּנִ֜ים וְהָאַשְׁדּוֹדִ֗ים כִּֽי־עָלְתָ֤ה אֲרוּכָה֙ לְחֹמ֣וֹת יְרוּשָׁלִַ֔ם כִּי־הֵחֵ֥לּוּ הַפְּרֻצִ֖ים לְהִסָּתֵ֑ם וַיִּ֥חַר לָהֶ֖ם מְאֹֽד׃ </span></p>
 <p align="RIGHT"><span lang="he">‎<a name="002">2</a> ‏וַיִּקְשְׁר֤וּ כֻלָּם֙ יַחְדָּ֔ו לָב֖וֹא לְהִלָּחֵ֣ם בִּירוּשָׁלִָ֑ם וְלַעֲשׂ֥וֹת ל֖וֹ תּוֹעָֽה׃ </span></p>
 <p align="RIGHT"><span lang="he">‎<a name="003">3</a> ‏וַנִּתְפַּלֵּ֖ל אֶל־אֱלֹהֵ֑ינוּ וַנַּעֲמִ֨יד מִשְׁמָ֧ר עֲלֵיהֶ֛ם יוֹמָ֥ם וָלַ֖יְלָה מִפְּנֵיהֶֽם׃ </span></p>
 <p align="RIGHT"><span lang="he">‎<a name="004">4</a> ‏וַיֹּ֣אמֶר יְהוּדָ֗ה כָּשַׁל֙ כֹּ֣חַ הַסַּבָּ֔ל וְהֶעָפָ֖ר הַרְבֵּ֑ה וַאֲנַ֙חְנוּ֙ לֹ֣א נוּכַ֔ל לִבְנ֖וֹת בַּחוֹמָֽה׃ </span></p>
 <p align="RIGHT"><span lang="he">‎<a name="005">5</a> ‏וַיֹּאמְר֣וּ צָרֵ֗ינוּ לֹ֤א יֵדְעוּ֙ וְלֹ֣א יִרְא֔וּ עַ֛ד אֲשֶׁר־נָב֥וֹא אֶל־תּוֹכָ֖ם וַהֲרַגְנ֑וּם וְהִשְׁבַּ֖תְנוּ אֶת־הַמְּלָאכָֽה׃ </span></p>
 <p align="RIGHT"><span lang="he">‎<a name="006">6</a> ‏וַֽיְהִי֙ כַּאֲשֶׁר־בָּ֣אוּ הַיְּהוּדִ֔ים הַיֹּשְׁבִ֖ים אֶצְלָ֑ם וַיֹּ֤אמְרוּ לָ֙נוּ֙ עֶ֣שֶׂר פְּעָמִ֔ים מִכָּל־הַמְּקֹמ֖וֹת אֲשֶׁר־תָּשׁ֥וּבוּ עָלֵֽינוּ׃ </span></p>
 <p align="RIGHT"><span lang="he">‎<a name="007">7</a> ‏וָֽאַעֲמִ֞יד מִֽתַּחְתִּיּ֧וֹת לַמָּק֛וֹם מֵאַחֲרֵ֥י לַחוֹמָ֖ה <font color="brown">בצחחיים</font> <font color="blue">בַּצְּחִיחִ֑ים</font> וָֽאַעֲמִ֤יד אֶת־הָעָם֙ לְמִשְׁפָּח֔וֹת עִם־חַרְבֹתֵיהֶ֛ם רָמְחֵיהֶ֖ם וְקַשְּׁתֹתֵיהֶֽם׃ </span></p>
 <p align="RIGHT"><span lang="he">‎<a name="008">8</a> ‏וָאֵ֣רֶא וָאָק֗וּם וָאֹמַ֞ר אֶל־הַחֹרִ֤ים וְאֶל־הַסְּגָנִים֙ וְאֶל־יֶ֣תֶר הָעָ֔ם אַל־תִּֽירְא֖וּ מִפְּנֵיהֶ֑ם אֶת־אֲדֹנָ֞י הַגָּד֤וֹל וְהַנּוֹרָא֙ זְכֹ֔רוּ וְהִֽלָּחֲמ֗וּ עַל־אֲחֵיכֶם֙ בְּנֵיכֶ֣ם וּבְנֹתֵיכֶ֔ם נְשֵׁיכֶ֖ם וּבָתֵּיכֶֽם׃ פ</span></p>
 <p align="RIGHT"><span lang="he">‎<a name="009">9</a> ‏וַיְהִ֞י כַּֽאֲשֶׁר־שָׁמְע֤וּ אוֹיְבֵ֙ינוּ֙ כִּי־נ֣וֹדַֽע<font color="red"><sup>3</sup></font> לָ֔נוּ וַיָּ֥פֶר הָאֱלֹהִ֖ים אֶת־עֲצָתָ֑ם <font color="brown">ונשוב</font> <font color="blue">וַנָּ֤שָׁב</font> כֻּלָּ֙נוּ֙ אֶל־הַ֣חוֹמָ֔ה אִ֖ישׁ אֶל־מְלַאכְתּֽוֹ׃ </span></p>
 <p align="RIGHT"><span lang="he">‎<a name="010">10</a> ‏וַיְהִ֣י׀ מִן־הַיּ֣וֹם הַה֗וּא חֲצִ֣י נְעָרַי֮ עֹשִׂ֣ים בַּמְּלָאכָה֒ וְחֶצְיָ֗ם מַחֲזִיקִים֙ וְהָרְמָחִ֣ים הַמָּגִנִּ֔ים וְהַקְּשָׁת֖וֹת וְהַשִּׁרְיֹנִ֑ים וְהַ֨שָּׂרִ֔ים אַחֲרֵ֖י כָּל־בֵּ֥ית יְהוּדָֽה׃ </span></p>
 <p align="RIGHT"><span lang="he">‎<a name="011">11</a> ‏הַבּוֹנִ֧ים בַּחוֹמָ֛ה וְהַנֹּשְׂאִ֥ים בַּסֶּ֖בֶל עֹמְשִׂ֑ים בְּאַחַ֤ת יָדוֹ֙ עֹשֶׂ֣ה בַמְּלָאכָ֔ה וְאַחַ֖ת מַחֲזֶ֥קֶת הַשָּֽׁלַח׃ </span></p>
 <p align="RIGHT"><span lang="he">‎<a name="012">12</a> ‏וְהַ֨בּוֹנִ֔ים אִ֥ישׁ חַרְבּ֛וֹ אֲסוּרִ֥ים עַל־מָתְנָ֖יו וּבוֹנִ֑ים וְהַתּוֹקֵ֥עַ בַּשּׁוֹפָ֖ר אֶצְלִֽי׃ </span></p>
 <p align="RIGHT"><span lang="he">‎<a name="013">13</a> ‏וָאֹמַ֞ר אֶל־הַחֹרִ֤ים וְאֶל־הַסְּגָנִים֙ וְאֶל־יֶ֣תֶר הָעָ֔ם הַמְּלָאכָ֥ה הַרְבֵּ֖ה וּרְחָבָ֑ה וַאֲנַ֗חְנוּ נִפְרָדִים֙ עַל־הַ֣חוֹמָ֔ה רְחוֹקִ֖ים אִ֥ישׁ מֵאָחִֽיו׃ </span></p>
 <p align="RIGHT"><span lang="he">‎<a name="014">14</a> ‏בִּמְק֗וֹם אֲשֶׁ֤ר תִּשְׁמְעוּ֙ אֶת־ק֣וֹל הַשּׁוֹפָ֔ר שָׁ֖מָּה תִּקָּבְצ֣וּ אֵלֵ֑ינוּ אֱלֹהֵ֖ינוּ יִלָּ֥חֶם לָֽנוּ׃ </span></p>
 <p align="RIGHT"><span lang="he">‎<a name="015">15</a> ‏וַאֲנַ֖חְנוּ עֹשִׂ֣ים בַּמְּלָאכָ֑ה וְחֶצְיָ֗ם מַחֲזִיקִים֙ בָּֽרְמָחִ֔ים מֵעֲל֣וֹת הַשַּׁ֔חַר עַ֖ד צֵ֥את הַכּוֹכָבִֽים׃ </span></p>
 <p align="RIGHT"><span lang="he">‎<a name="016">16</a> ‏גַּ֣ם בָּעֵ֤ת הַהִיא֙ אָמַ֣רְתִּי לָעָ֔ם אִ֣ישׁ וְנַעֲר֔וֹ יָלִ֖ינוּ בְּת֣וֹךְ יְרוּשָׁלִָ֑ם וְהָֽיוּ־לָ֧נוּ הַלַּ֛יְלָה מִשְׁמָ֖ר וְהַיּ֥וֹם מְלָאכָֽה׃ </span></p>
 <p align="RIGHT"><span lang="he">‎<a name="017">17</a> ‏וְאֵ֨ין אֲנִ֜י וְאַחַ֣י וּנְעָרַ֗י וְאַנְשֵׁ֤י הַמִּשְׁמָר֙ אֲשֶׁ֣ר אַחֲרַ֔י אֵין־אֲנַ֥חְנוּ פֹשְׁטִ֖ים בְּגָדֵ֑ינוּ אִ֖ישׁ שִׁלְח֥וֹ הַמָּֽיִם׃ ס</span></p>
 </td>
 <td width="50%">
 <p>1 wayəhî ḵa’ăšer šām<sup>a</sup>‘ sanəḇallaṭ wəṭwōḇîyâ wəhā‘arəḇîm wəhā‘ammōnîm wəhā’ašədwōḏîm kî-‘āləṯâ ’ărûḵâ ləḥōmwōṯ yərûšālaim kî-hēḥēllû hapəruṣîm ləhissāṯēm wayyiḥar lâem mə’ōḏ: </p>
 <p>2 wayyiqəšərû ḵullām y<sup>a</sup>ḥədāw lāḇwō’ ləhillāḥēm bîrûšālāim wəl<sup>a</sup>‘ăśwōṯ lwō twō‘â: </p>
 <p>3 wanniṯəpallēl ’el-’ĕlōhênû wann<sup>a</sup>‘ămîḏ mišəmār ‘ălêhem ywōmām wālayəlâ mipənêhem: </p>
 <p>4 wayyō’mer yəhûḏâ kāšal kōḥa hassabāl wəhe‘āfār harəbēh wa’ăn<sup>a</sup>ḥənû lō’ nûḵal liḇənwōṯ b<sup>a</sup>ḥwōmâ: </p>
 <p>5 wayyō’mərû ṣārênû lō’ yēḏə‘û wəlō’ yirə’û ‘aḏ ’ăšer-nāḇwō’ ’el-twōḵām wahăraḡənûm wəhišəbaṯənû ’eṯ-hamməlā’ḵâ: </p>
 <p>6 wayəhî ka’ăšer-bā’û hayyəhûḏîm hayyōšəḇîm ’eṣəlām wayyō’mərû lānû ‘eśer pə‘āmîm mikāl-hamməqōmwōṯ ’ăšer-tāšûḇû ‘ālênû: </p>
 <p>7 wā’<sup>a</sup>‘ămîḏ mit<sup>a</sup>ḥətîywōṯ lammāqwōm mē’<sup>a</sup>ḥărê l<sup>a</sup>ḥwōmâ <font color="brown">baṣṣəḥiḥîyîm</font> <font color="blue">baṣṣəḥîḥîm</font> wā’<sup>a</sup>‘ămîḏ ’eṯ-hā‘ām ləmišəpāḥwōṯ ‘im-ḥarəḇōṯêhem rāməḥêhem wəqaššəṯōṯêhem: </p>
 <p>8 wā’ēre’ wā’āqûm wā’ōmar ’el-h<sup>a</sup>ḥōrîm wə’el-hassəḡānîm wə’el-yeṯer hā‘ām ’al-tîrə’û mipənêhem ’eṯ-’ăḏōnāy hagāḏwōl wəhannwōrā’ zəḵōrû wəhillāḥămû ‘al-’ăḥêḵem bənêḵem ûḇənōṯêḵem nəšêḵem ûḇātêḵem: f</p>
 <p>9 wayəhî ka’ăšer-šāmə‘û ’wōyəḇênû kî-nwōḏ<sup>a</sup>‘<font color="red"><sup>3</sup></font> lānû wayyāfer hā’ĕlōhîm ’eṯ-‘ăṣāṯām <font color="brown">wannāšûḇ</font> <font color="blue">wannāšāḇ</font> kullānû ’el-h<sup>a</sup>ḥwōmâ ’îš ’el-məla’ḵətwō: </p>
 <p>10 wayəhî| min-hayywōm hahû’ ḥăṣî nə‘āray ‘ōśîm bamməlā’ḵâ wəḥeṣəyām m<sup>a</sup>ḥăzîqîm wəhārəmāḥîm hammāḡinnîm wəhaqqəšāṯwōṯ wəhašširəyōnîm wəhaśśārîm ’<sup>a</sup>ḥărê kāl-bêṯ yəhûḏâ: </p>
 <p>11 habwōnîm b<sup>a</sup>ḥwōmâ wəhannōśə’îm basseḇel ‘ōməśîm bə’<sup>a</sup>ḥaṯ yāḏwō ‘ōśeh ḇamməlā’ḵâ wə’<sup>a</sup>ḥaṯ m<sup>a</sup>ḥăzeqeṯ haššāl<sup>a</sup>ḥ: </p>
 <p>12 wəhabwōnîm ’îš ḥarəbwō ’ăsûrîm ‘al-māṯənāyw ûḇwōnîm wəhatwōqē‘a baššwōfār ’eṣəlî: </p>
 <p>13 wā’ōmar ’el-h<sup>a</sup>ḥōrîm wə’el-hassəḡānîm wə’el-yeṯer hā‘ām hamməlā’ḵâ harəbēh ûrəḥāḇâ wa’ăn<sup>a</sup>ḥənû nifərāḏîm ‘al-h<sup>a</sup>ḥwōmâ rəḥwōqîm ’îš mē’āḥîw: </p>
 <p>14 biməqwōm ’ăšer tišəmə‘û ’eṯ-qwōl haššwōfār šāmmâ tiqqāḇəṣû ’ēlênû ’ĕlōhênû yillāḥem lānû: </p>
 <p>15 wa’ăn<sup>a</sup>ḥənû ‘ōśîm bamməlā’ḵâ wəḥeṣəyām m<sup>a</sup>ḥăzîqîm bārəmāḥîm mē‘ălwōṯ hašš<sup>a</sup>ḥar ‘aḏ ṣē’ṯ hakwōḵāḇîm: </p>
 <p>16 gam bā‘ēṯ hahî’ ’āmarətî lā‘ām ’îš wən<sup>a</sup>‘ărwō yālînû bəṯwōḵə yərûšālāim wəhāyû-lānû hallayəlâ mišəmār wəhayywōm məlā’ḵâ: </p>
 <p>17 wə’ên ’ănî wə’<sup>a</sup>ḥay ûnə‘āray wə’anəšê hammišəmār ’ăšer ’<sup>a</sup>ḥăray ’ên-’ăn<sup>a</sup>ḥənû fōšəṭîm bəḡāḏênû ’îš šiləḥwō hammāyim: s</p>
 </td>
 </tr></table>
 <p></p><hr>
 <center>
 <a href="neh005.htm">Next: Nehemiah (Nechemiyah) Chapter 5</a></center>
 </body>