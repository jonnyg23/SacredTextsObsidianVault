<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer046.htm">Polyglot</a> 
 <a href="../kjv/jer046.htm">KJV</a> 
 <a href="../sep/jer046.htm">Sep</a> 
 <a href="../vul/jer046.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer045.htm">Previous</a> 
 <a href="jer047.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 46</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏אֲשֶׁ֨ר הָיָ֧ה דְבַר־יְהוָ֛ה אֶל־יִרְמְיָ֥הוּ הַנָּבִ֖יא עַל־הַגּוֹיִֽם׃ </span></p>
 <p align="RIGHT"><span lang="he">‎<a name="002">2</a> ‏לְמִצְרַ֗יִם עַל־חֵ֨יל פַּרְעֹ֤ה נְכוֹ֙ מֶ֣לֶךְ מִצְרַ֔יִם אֲשֶׁר־הָיָ֥ה עַל־נְהַר־פְּרָ֖ת בְּכַרְכְּמִ֑שׁ אֲשֶׁ֣ר הִכָּ֗ה נְבֽוּכַדְרֶאצַּר֙ מֶ֣לֶךְ בָּבֶ֔ל בִּשְׁנַת֙ הָֽרְבִיעִ֔ית לִיהוֹיָקִ֥ים בֶּן־יֹאשִׁיָּ֖הוּ מֶ֥לֶךְ יְהוּדָֽה׃ </span></p>
 <p align="RIGHT"><span lang="he">‎<a name="003">3</a> ‏עִרְכ֤וּ מָגֵן֙ וְצִנָּ֔ה וּגְשׁ֖וּ לַמִּלְחָמָֽה׃ </span></p>
 <p align="RIGHT"><span lang="he">‎<a name="004">4</a> ‏אִסְר֣וּ הַסּוּסִ֗ים וַֽעֲלוּ֙ הַפָּ֣רָשִׁ֔ים וְהִֽתְיַצְּב֖וּ בְּכ֥וֹבָעִ֑ים מִרְקוּ֙ הָֽרְמָחִ֔ים לִבְשׁ֖וּ הַסִּרְיֹנֹֽת׃ </span></p>
 <p align="RIGHT"><span lang="he">‎<a name="005">5</a> ‏מַדּ֣וּעַ רָאִ֗יתִי הֵ֣מָּה חַתִּים֮ נְסֹגִ֣ים אָחוֹר֒ וְגִבּוֹרֵיהֶ֣ם יֻכַּ֔תּוּ וּמָנ֥וֹס נָ֖סוּ וְלֹ֣א הִפְנ֑וּ מָג֥וֹר מִסָּבִ֖יב נְאֻם־יְהוָֽה׃ </span></p>
 <p align="RIGHT"><span lang="he">‎<a name="006">6</a> ‏אַל־יָנ֣וּס הַקַּ֔ל וְאַל־יִמָּלֵ֖ט הַגִּבּ֑וֹר צָפ֙וֹנָה֙ עַל־יַ֣ד נְהַר־פְּרָ֔ת כָּשְׁל֖וּ וְנָפָֽלוּ׃ </span></p>
 <p align="RIGHT"><span lang="he">‎<a name="007">7</a> ‏מִי־זֶ֖ה כַּיְאֹ֣ר יַֽעֲלֶ֑ה כַּנְּהָר֕וֹת יִֽתְגָּעֲשׁ֖וּ מֵימָֽיו׃ </span></p>
 <p align="RIGHT"><span lang="he">‎<a name="008">8</a> ‏מִצְרַ֙יִם֙ כַּיְאֹ֣ר יַֽעֲלֶ֔ה וְכַנְּהָר֖וֹת יִתְגֹּ֣עֲשׁוּ מָ֑יִם וַיֹּ֗אמֶר אַֽעֲלֶה֙ אֲכַסֶּה־אֶ֔רֶץ אֹבִ֥ידָה עִ֖יר וְיֹ֥שְׁבֵי בָֽהּ׃ </span></p>
 <p align="RIGHT"><span lang="he">‎<a name="009">9</a> ‏עֲל֤וּ הַסּוּסִים֙ וְהִתְהֹלְל֣וּ הָרֶ֔כֶב וְיֵצְא֖וּ הַגִּבּוֹרִ֑ים כּ֤וּשׁ וּפוּט֙ תֹּפְשֵׂ֣י מָגֵ֔ן וְלוּדִ֕ים תֹּפְשֵׂ֖י דֹּ֥רְכֵי קָֽשֶׁת׃ </span></p>
 <p align="RIGHT"><span lang="he">‎<a name="010">10</a> ‏וְֽהַיּ֨וֹם הַה֜וּא לַאדֹנָ֧י יְהוִ֣ה צְבָא֗וֹת י֤וֹם נְקָמָה֙ לְהִנָּקֵ֣ם מִצָּרָ֔יו וְאָכְלָ֥ה חֶ֙רֶב֙ וְשָׂ֣בְעָ֔ה וְרָוְתָ֖ה מִדָּמָ֑ם כִּ֣י זֶ֠בַח לַאדֹנָ֨י יְהוִ֧ה צְבָא֛וֹת בְּאֶ֥רֶץ צָפ֖וֹן אֶל־נְהַר־פְּרָֽת׃ </span></p>
 <p align="RIGHT"><span lang="he">‎<a name="011">11</a> ‏עֲלִ֤י גִלְעָד֙ וּקְחִ֣י צֳרִ֔י בְּתוּלַ֖ת בַּת־מִצְרָ֑יִם לַשָּׁוְא֙ <font color="brown">הרביתי</font> <font color="blue">הִרְבֵּ֣ית</font> רְפֻא֔וֹת תְּעָלָ֖ה אֵ֥ין לָֽךְ׃ </span></p>
 <p align="RIGHT"><span lang="he">‎<a name="012">12</a> ‏שָׁמְע֤וּ גוֹיִם֙ קְלוֹנֵ֔ךְ וְצִוְחָתֵ֖ךְ מָלְאָ֣ה הָאָ֑רֶץ כִּֽי־גִבּ֤וֹר בְּגִבּוֹר֙ כָּשָׁ֔לוּ יַחְדָּ֖יו נָפְל֥וּ שְׁנֵיהֶֽם׃ פ</span></p>
 <p align="RIGHT"><span lang="he">‎<a name="013">13</a> ‏הַדָּבָר֙ אֲשֶׁ֣ר דִּבֶּ֣ר יְהוָ֔ה אֶֽל־יִרְמְיָ֖הוּ הַנָּבִ֑יא לָב֗וֹא נְבֽוּכַדְרֶאצַּר֙ מֶ֣לֶךְ בָּבֶ֔ל לְהַכּ֖וֹת אֶת־אֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="014">14</a> ‏הַגִּ֤ידוּ בְמִצְרַ֙יִם֙ וְהַשְׁמִ֣יעוּ בְמִגְדּ֔וֹל וְהַשְׁמִ֥יעוּ בְנֹ֖ף וּבְתַחְפַּנְחֵ֑ס אִמְר֗וּ הִתְיַצֵּב֙ וְהָכֵ֣ן לָ֔ךְ כִּֽי־אָכְלָ֥ה חֶ֖רֶב סְבִיבֶֽיךָ׃ </span></p>
 <p align="RIGHT"><span lang="he">‎<a name="015">15</a> ‏מַדּ֖וּעַ נִסְחַ֣ף אַבִּירֶ֑יךָ לֹ֣א עָמַ֔ד כִּ֥י יְהוָ֖ה הֲדָפֽוֹ׃ </span></p>
 <p align="RIGHT"><span lang="he">‎<a name="016">16</a> ‏הִרְבָּ֖ה כּוֹשֵׁ֑ל גַּם־נָפַ֞ל אִ֣ישׁ אֶל־רֵעֵ֗הוּ וַיֹּֽאמְרוּ֙ ק֣וּמָה׀ וְנָשֻׁ֣בָה אֶל־עַמֵּ֗נוּ וְאֶל־אֶ֙רֶץ֙ מֽוֹלַדְתֵּ֔נוּ מִפְּנֵ֖י חֶ֥רֶב הַיּוֹנָֽה׃ </span></p>
 <p align="RIGHT"><span lang="he">‎<a name="017">17</a> ‏קָרְא֖וּ שָׁ֑ם פַּרְעֹ֤ה מֶֽלֶךְ־מִצְרַ֙יִם֙ שָׁא֔וֹן הֶעֱבִ֖יר הַמּוֹעֵֽד׃ </span></p>
 <p align="RIGHT"><span lang="he">‎<a name="018">18</a> ‏חַי־אָ֙נִי֙ נְאֻם־הַמֶּ֔לֶךְ יְהוָ֥ה צְבָא֖וֹת שְׁמ֑וֹ כִּ֚י כְּתָב֣וֹר בֶּֽהָרִ֔ים וּכְכַרְמֶ֖ל בַּיָּ֥ם יָבֽוֹא׃ </span></p>
 <p align="RIGHT"><span lang="he">‎<a name="019">19</a> ‏כְּלֵ֤י גוֹלָה֙ עֲשִׂ֣י לָ֔ךְ יוֹשֶׁ֖בֶת בַּת־מִצְרָ֑יִם כִּֽי־נֹף֙ לְשַׁמָּ֣ה תִֽהְיֶ֔ה וְנִצְּתָ֖ה מֵאֵ֥ין יוֹשֵֽׁב׃ ס</span></p>
 <p align="RIGHT"><span lang="he">‎<a name="020">20</a> ‏עֶגְלָ֥ה יְפֵֽה־פִיָּ֖ה מִצְרָ֑יִם קֶ֥רֶץ מִצָּפ֖וֹן בָּ֥א בָֽא׃ </span></p>
 <p align="RIGHT"><span lang="he">‎<a name="021">21</a> ‏גַּם־שְׂכִרֶ֤יהָ בְקִרְבָּהּ֙ כְּעֶגְלֵ֣י מַרְבֵּ֔ק כִּֽי־גַם־הֵ֧מָּה הִפְנ֛וּ נָ֥סוּ יַחְדָּ֖יו לֹ֣א עָמָ֑דוּ כִּ֣י י֥וֹם אֵידָ֛ם בָּ֥א עֲלֵיהֶ֖ם עֵ֥ת פְּקֻדָּתָֽם׃ </span></p>
 <p align="RIGHT"><span lang="he">‎<a name="022">22</a> ‏קוֹלָ֖הּ כַּנָּחָ֣שׁ יֵלֵ֑ךְ כִּֽי־בְחַ֣יִל יֵלֵ֔כוּ וּבְקַרְדֻּמּוֹת֙ בָּ֣אוּ לָ֔הּ כְּחֹטְבֵ֖י עֵצִֽים׃ </span></p>
 <p align="RIGHT"><span lang="he">‎<a name="023">23</a> ‏כָּרְת֤וּ יַעְרָהּ֙ נְאֻם־יְהוָ֔ה כִּ֖י לֹ֣א יֵֽחָקֵ֑ר כִּ֤י רַבּוּ֙ מֵֽאַרְבֶּ֔ה וְאֵ֥ין לָהֶ֖ם מִסְפָּֽר׃ </span></p>
 <p align="RIGHT"><span lang="he">‎<a name="024">24</a> ‏הֹבִ֖ישָׁה בַּת־מִצְרָ֑יִם נִתְּנָ֖ה בְּיַ֥ד עַם־צָפֽוֹן׃ </span></p>
 <p align="RIGHT"><span lang="he">‎<a name="025">25</a> ‏אָמַר֩ יְהוָ֨ה צְבָא֜וֹת אֱלֹהֵ֣י יִשְׂרָאֵ֗ל הִנְנִ֤י פוֹקֵד֙ אֶל־אָמ֣וֹן מִנֹּ֔א וְעַל־פַּרְעֹה֙ וְעַל־מִצְרַ֔יִם וְעַל־אֱלֹהֶ֖יהָ וְעַל־מְלָכֶ֑יהָ וְעַ֨ל־פַּרְעֹ֔ה וְעַ֥ל הַבֹּטְחִ֖ים בּֽוֹ׃ </span></p>
 <p align="RIGHT"><span lang="he">‎<a name="026">26</a> ‏וּנְתַתִּ֗ים בְּיַד֙ מְבַקְשֵׁ֣י נַפְשָׁ֔ם וּבְיַ֛ד נְבֽוּכַדְרֶאצַּ֥ר מֶֽלֶךְ־בָּבֶ֖ל וּבְיַד־עֲבָדָ֑יו וְאַחֲרֵי־כֵ֛ן תִּשְׁכֹּ֥ן כִּֽימֵי־קֶ֖דֶם נְאֻם־יְהוָֽה׃ ס</span></p>
 <p align="RIGHT"><span lang="he">‎<a name="027">27</a> ‏וְ֠אַתָּה אַל־תִּירָ֞א עַבְדִּ֤י יַֽעֲקֹב֙ וְאַל־תֵּחַ֣ת יִשְׂרָאֵ֔ל כִּ֠י הִנְנִ֤י מוֹשִֽׁעֲךָ֙ מֵֽרָח֔וֹק וְאֶֽת־זַרְעֲךָ֖ מֵאֶ֣רֶץ שִׁבְיָ֑ם וְשָׁ֧ב יַעֲק֛וֹב וְשָׁקַ֥ט וְשַׁאֲנַ֖ן וְאֵ֥ין מַחֲרִֽיד׃ ס</span></p>
 <p align="RIGHT"><span lang="he">‎<a name="028">28</a> ‏אַ֠תָּה אַל־תִּירָ֞א עַבְדִּ֤י יַֽעֲקֹב֙ נְאֻם־יְהוָ֔ה כִּ֥י אִתְּךָ֖ אָ֑נִי כִּי֩ אֶעֱשֶׂ֨ה כָלָ֜ה בְּכָֽל־הַגּוֹיִ֣ם׀ אֲשֶׁ֧ר הִדַּחְתִּ֣יךָ שָׁ֗מָּה וְאֹֽתְךָ֙ לֹא־אֶעֱשֶׂ֣ה כָלָ֔ה וְיִסַּרְתִּ֙יךָ֙ לַמִּשְׁפָּ֔ט וְנַקֵּ֖ה לֹ֥א אֲנַקֶּֽךָּ׃ ס</span></p>
 </td>
 <td width="50%">
 <p>1 ’ăšer hāyâ ḏəḇar-yəhwâ ’el-yirəməyâû hannāḇî’ ‘al-hagwōyim: </p>
 <p>2 ləmiṣərayim ‘al-ḥêl parə‘ōh nəḵwō meleḵə miṣərayim ’ăšer-hāyâ ‘al-nəhar-pərāṯ bəḵarəkəmiš ’ăšer hikâ nəḇûḵaḏəre’ṣṣar meleḵə bāḇel bišənaṯ hārəḇî‘îṯ lîhwōyāqîm ben-yō’šîyâû meleḵə yəhûḏâ: </p>
 <p>3 ‘irəḵû māḡēn wəṣinnâ ûḡəšû lammiləḥāmâ: </p>
 <p>4 ’isərû hassûsîm w<sup>a</sup>‘ălû hapārāšîm wəhiṯəyaṣṣəḇû bəḵwōḇā‘îm mirəqû hārəmāḥîm liḇəšû hassirəyōnōṯ: </p>
 <p>5 madû‘a rā’îṯî hēmmâ ḥatîm nəsōḡîm ’āḥwōr wəḡibwōrêhem yukatû ûmānwōs nāsû wəlō’ hifənû māḡwōr missāḇîḇ nə’um-yəhwâ: </p>
 <p>6 ’al-yānûs haqqal wə’al-yimmālēṭ hagibwōr ṣāfwōnâ ‘al-yaḏ nəhar-pərāṯ kāšəlû wənāfālû: </p>
 <p>7 mî-zeh kayə’ōr y<sup>a</sup>‘ăleh kannəhārwōṯ yiṯəgā‘ăšû mêmāyw: </p>
 <p>8 miṣərayim kayə’ōr y<sup>a</sup>‘ăleh wəḵannəhārwōṯ yiṯəgō‘ăšû māyim wayyō’mer ’<sup>a</sup>‘ăleh ’ăḵasseh-’ereṣ ’ōḇîḏâ ‘îr wəyōšəḇê ḇāh: </p>
 <p>9 ‘ălû hassûsîm wəhiṯəhōləlû hāreḵeḇ wəyēṣə’û hagibwōrîm kûš ûfûṭ tōfəśê māḡēn wəlûḏîm tōfəśê dōrəḵê qāšeṯ: </p>
 <p>10 wəhayywōm hahû’ la’ḏōnāy yəhwih ṣəḇā’wōṯ ywōm nəqāmâ ləhinnāqēm miṣṣārāyw wə’āḵəlâ ḥereḇ wəśāḇə‘â wərāwəṯâ midāmām kî zeḇ<sup>a</sup>ḥ la’ḏōnāy yəhwih ṣəḇā’wōṯ bə’ereṣ ṣāfwōn ’el-nəhar-pərāṯ: </p>
 <p>11 ‘ălî ḡilə‘āḏ ûqəḥî ṣŏrî bəṯûlaṯ baṯ-miṣərāyim laššāwə’ <font color="brown">hirəbêṯî</font> <font color="blue">hirəbêṯ</font> rəfu’wōṯ tə‘ālâ ’ên lāḵə: </p>
 <p>12 šāmə‘û ḡwōyim qəlwōnēḵə wəṣiwəḥāṯēḵə mālə’â hā’āreṣ kî-ḡibwōr bəḡibwōr kāšālû y<sup>a</sup>ḥədāyw nāfəlû šənêhem: f</p>
 <p>13 hadāḇār ’ăšer diber yəhwâ ’el-yirəməyâû hannāḇî’ lāḇwō’ nəḇûḵaḏəre’ṣṣar meleḵə bāḇel ləhakwōṯ ’eṯ-’ereṣ miṣərāyim: </p>
 <p>14 hagîḏû ḇəmiṣərayim wəhašəmî‘û ḇəmiḡədwōl wəhašəmî‘û ḇənōf ûḇəṯ<sup>a</sup>ḥəpanəḥēs ’imərû hiṯəyaṣṣēḇ wəhāḵēn lāḵə kî-’āḵəlâ ḥereḇ səḇîḇeyḵā: </p>
 <p>15 madû‘a nisəḥaf ’abîreyḵā lō’ ‘āmaḏ kî yəhwâ hăḏāfwō: </p>
 <p>16 hirəbâ kwōšēl gam-nāfal ’îš ’el-rē‘ēhû wayyō’mərû qûmâ| wənāšuḇâ ’el-‘ammēnû wə’el-’ereṣ mwōlaḏətēnû mipənê ḥereḇ hayywōnâ: </p>
 <p>17 qārə’û šām parə‘ōh meleḵə-miṣərayim šā’wōn he‘ĕḇîr hammwō‘ēḏ: </p>
 <p>18 ḥay-’ānî nə’um-hammeleḵə yəhwâ ṣəḇā’wōṯ šəmwō kî kəṯāḇwōr behārîm ûḵəḵarəmel bayyām yāḇwō’: </p>
 <p>19 kəlê ḡwōlâ ‘ăśî lāḵə ywōšeḇeṯ baṯ-miṣərāyim kî-nōf ləšammâ ṯihəyeh wəniṣṣəṯâ mē’ên ywōšēḇ: s</p>
 <p>20 ‘eḡəlâ yəfēh-fîyâ miṣərāyim qereṣ miṣṣāfwōn bā’ ḇā’: </p>
 <p>21 gam-śəḵireyhā ḇəqirəbāh kə‘eḡəlê marəbēq kî-ḡam-hēmmâ hifənû nāsû y<sup>a</sup>ḥədāyw lō’ ‘āmāḏû kî ywōm ’êḏām bā’ ‘ălêhem ‘ēṯ pəqudāṯām: </p>
 <p>22 qwōlāh kannāḥāš yēlēḵə kî-ḇəḥayil yēlēḵû ûḇəqarədummwōṯ bā’û lāh kəḥōṭəḇê ‘ēṣîm: </p>
 <p>23 kārəṯû y<sup>a</sup>‘ərāh nə’um-yəhwâ kî lō’ yēḥāqēr kî rabû mē’arəbeh wə’ên lâem misəpār: </p>
 <p>24 hōḇîšâ baṯ-miṣərāyim nitənâ bəyaḏ ‘am-ṣāfwōn: </p>
 <p>25 ’āmar yəhwâ ṣəḇā’wōṯ ’ĕlōhê yiśərā’ēl hinənî fwōqēḏ ’el-’āmwōn minnō’ wə‘al-parə‘ōh wə‘al-miṣərayim wə‘al-’ĕlōheyhā wə‘al-məlāḵeyhā wə‘al-parə‘ōh wə‘al habōṭəḥîm bwō: </p>
 <p>26 ûnəṯatîm bəyaḏ məḇaqəšê nafəšām ûḇəyaḏ nəḇûḵaḏəre’ṣṣar meleḵə-bāḇel ûḇəyaḏ-‘ăḇāḏāyw wə’<sup>a</sup>ḥărê-ḵēn tišəkōn kîmê-qeḏem nə’um-yəhwâ: s</p>
 <p>27 wə’atâ ’al-tîrā’ ‘aḇədî y<sup>a</sup>‘ăqōḇ wə’al-tēḥaṯ yiśərā’ēl kî hinənî mwōši‘ăḵā mērāḥwōq wə’eṯ-zarə‘ăḵā mē’ereṣ šiḇəyām wəšāḇ y<sup>a</sup>‘ăqwōḇ wəšāqaṭ wəša’ănan wə’ên m<sup>a</sup>ḥărîḏ: s</p>
 <p>28 ’atâ ’al-tîrā’ ‘aḇədî y<sup>a</sup>‘ăqōḇ nə’um-yəhwâ kî ’itəḵā ’ānî kî ’e‘ĕśeh ḵālâ bəḵāl-hagwōyim| ’ăšer hid<sup>a</sup>ḥətîḵā šāmmâ wə’ōṯəḵā lō’-’e‘ĕśeh ḵālâ wəyissarətîḵā lammišəpāṭ wənaqqēh lō’ ’ănaqqeḵḵā: s</p>
 </td>
 </tr></table>
 <p></p><hr>
 <center>
 <a href="jer047.htm">Next: Jeremiah (Yermiyah) Chapter 47</a></center>
 </body>