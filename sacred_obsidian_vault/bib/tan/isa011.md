<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa011.htm">Polyglot</a> 
 <a href="../kjv/isa011.htm">KJV</a> 
 <a href="../sep/isa011.htm">Sep</a> 
 <a href="../vul/isa011.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa010.htm">Previous</a> 
 <a href="isa012.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 11</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְיָצָ֥א חֹ֖טֶר מִגֵּ֣זַע יִשָׁ֑י וְנֵ֖צֶר מִשָּׁרָשָׁ֥יו יִפְרֶֽה׃ </span></p>
 <p align="RIGHT"><span lang="he">‎<a name="002">2</a> ‏וְנָחָ֥ה עָלָ֖יו ר֣וּחַ יְהוָ֑ה ר֧וּחַ חָכְמָ֣ה וּבִינָ֗ה ר֤וּחַ עֵצָה֙ וּגְבוּרָ֔ה ר֥וּחַ דַּ֖עַת וְיִרְאַ֥ת יְהוָֽה׃ </span></p>
 <p align="RIGHT"><span lang="he">‎<a name="003">3</a> ‏וַהֲרִיח֖וֹ בְּיִרְאַ֣ת יְהוָ֑ה וְלֹֽא־לְמַרְאֵ֤ה עֵינָיו֙ יִשְׁפּ֔וֹט וְלֹֽא־לְמִשְׁמַ֥ע אָזְנָ֖יו יוֹכִֽיחַ׃ </span></p>
 <p align="RIGHT"><span lang="he">‎<a name="004">4</a> ‏וְשָׁפַ֤ט בְּצֶ֙דֶק֙ דַּלִּ֔ים וְהוֹכִ֥יחַ בְּמִישׁ֖וֹר לְעַנְוֵי־אָ֑רֶץ וְהִֽכָּה־אֶ֙רֶץ֙ בְּשֵׁ֣בֶט פִּ֔יו וּבְר֥וּחַ שְׂפָתָ֖יו יָמִ֥ית רָשָֽׁע׃ </span></p>
 <p align="RIGHT"><span lang="he">‎<a name="005">5</a> ‏וְהָ֥יָה צֶ֖דֶק אֵז֣וֹר מָתְנָ֑יו וְהָאֱמוּנָ֖ה אֵז֥וֹר חֲלָצָֽיו׃ </span></p>
 <p align="RIGHT"><span lang="he">‎<a name="006">6</a> ‏וְגָ֤ר זְאֵב֙ עִם־כֶּ֔בֶשׂ וְנָמֵ֖ר עִם־גְּדִ֣י יִרְבָּ֑ץ וְעֵ֨גֶל וּכְפִ֤יר וּמְרִיא֙ יַחְדָּ֔ו וְנַ֥עַר קָטֹ֖ן נֹהֵ֥ג בָּֽם׃ </span></p>
 <p align="RIGHT"><span lang="he">‎<a name="007">7</a> ‏וּפָרָ֤ה וָדֹב֙ תִּרְעֶ֔ינָה יַחְדָּ֖ו יִרְבְּצ֣וּ יַלְדֵיהֶ֑ן וְאַרְיֵ֖ה כַּבָּקָ֥ר יֹֽאכַל־תֶּֽבֶן׃ </span></p>
 <p align="RIGHT"><span lang="he">‎<a name="008">8</a> ‏וְשִֽׁעֲשַׁ֥ע יוֹנֵ֖ק עַל־חֻ֣ר פָּ֑תֶן וְעַל֙ מְאוּרַ֣ת צִפְעוֹנִ֔י גָּמ֖וּל יָד֥וֹ הָדָֽה׃ </span></p>
 <p align="RIGHT"><span lang="he">‎<a name="009">9</a> ‏לֹֽא־יָרֵ֥עוּ וְלֹֽא־יַשְׁחִ֖יתוּ בְּכָל־הַ֣ר קָדְשִׁ֑י כִּֽי־מָלְאָ֣ה הָאָ֗רֶץ דֵּעָה֙ אֶת־יְהוָ֔ה כַּמַּ֖יִם לַיָּ֥ם מְכַסִּֽים׃ פ</span></p>
 <p align="RIGHT"><span lang="he">‎<a name="010">10</a> ‏וְהָיָה֙ בַּיּ֣וֹם הַה֔וּא שֹׁ֣רֶשׁ יִשַׁ֗י אֲשֶׁ֤ר עֹמֵד֙ לְנֵ֣ס עַמִּ֔ים אֵלָ֖יו גּוֹיִ֣ם יִדְרֹ֑שׁוּ וְהָיְתָ֥ה מְנֻחָת֖וֹ כָּבֽוֹד׃ פ</span></p>
 <p align="RIGHT"><span lang="he">‎<a name="011">11</a> ‏וְהָיָ֣ה׀ בַּיּ֣וֹם הַה֗וּא יוֹסִ֨יף אֲדֹנָ֤י׀ שֵׁנִית֙ יָד֔וֹ לִקְנ֖וֹת אֶת־שְׁאָ֣ר עַמּ֑וֹ אֲשֶׁ֣ר יִשָּׁאֵר֩ מֵאַשּׁ֨וּר וּמִמִּצְרַ֜יִם וּמִפַּתְר֣וֹס וּמִכּ֗וּשׁ וּמֵעֵילָ֤ם וּמִשִּׁנְעָר֙ וּמֵ֣חֲמָ֔ת וּמֵאִיֵּ֖י הַיָּֽם׃ </span></p>
 <p align="RIGHT"><span lang="he">‎<a name="012">12</a> ‏וְנָשָׂ֥א נֵס֙ לַגּוֹיִ֔ם וְאָסַ֖ף נִדְחֵ֣י יִשְׂרָאֵ֑ל וּנְפֻצ֤וֹת יְהוּדָה֙ יְקַבֵּ֔ץ מֵאַרְבַּ֖ע כַּנְפ֥וֹת הָאָֽרֶץ׃ </span></p>
 <p align="RIGHT"><span lang="he">‎<a name="013">13</a> ‏וְסָ֙רָה֙ קִנְאַ֣ת אֶפְרַ֔יִם וְצֹרְרֵ֥י יְהוּדָ֖ה יִכָּרֵ֑תוּ אֶפְרַ֙יִם֙ לֹֽא־יְקַנֵּ֣א אֶת־יְהוּדָ֔ה וִֽיהוּדָ֖ה לֹֽא־יָצֹ֥ר אֶת־אֶפְרָֽיִם׃ </span></p>
 <p align="RIGHT"><span lang="he">‎<a name="014">14</a> ‏וְעָפ֨וּ בְכָתֵ֤ף פְּלִשְׁתִּים֙ יָ֔מָּה יַחְדָּ֖ו יָבֹ֣זּוּ אֶת־בְּנֵי־קֶ֑דֶם אֱד֤וֹם וּמוֹאָב֙ מִשְׁל֣וֹח<font color="red"><sup>1</sup></font> יָדָ֔ם וּבְנֵ֥י עַמּ֖וֹן מִשְׁמַעְתָּֽם׃ </span></p>
 <p align="RIGHT"><span lang="he">‎<a name="015">15</a> ‏וְהֶחֱרִ֣ים יְהוָ֗ה אֵ֚ת לְשׁ֣וֹן יָם־מִצְרַ֔יִם וְהֵנִ֥יף יָד֛וֹ עַל־הַנָּהָ֖ר בַּעְיָ֣ם רוּח֑וֹ וְהִכָּ֙הוּ֙ לְשִׁבְעָ֣ה נְחָלִ֔ים וְהִדְרִ֖יךְ בַּנְּעָלִֽים׃ </span></p>
 <p align="RIGHT"><span lang="he">‎<a name="016">16</a> ‏וְהָיְתָ֣ה מְסִלָּ֔ה לִשְׁאָ֣ר עַמּ֔וֹ אֲשֶׁ֥ר יִשָּׁאֵ֖ר מֵֽאַשּׁ֑וּר כַּאֲשֶׁ֤ר הָֽיְתָה֙ לְיִשְׂרָאֵ֔ל בְּי֥וֹם עֲלֹת֖וֹ מֵאֶ֥רֶץ מִצְרָֽיִם׃ </span></p>
 </td>
 <td width="50%">
 <p>1 wəyāṣā’ ḥōṭer migēz<sup>a</sup>‘ yišāy wənēṣer miššārāšāyw yifəreh: </p>
 <p>2 wənāḥâ ‘ālāyw rûḥa yəhwâ rûḥa ḥāḵəmâ ûḇînâ rûḥa ‘ēṣâ ûḡəḇûrâ rûḥa d<sup>a</sup>‘aṯ wəyirə’aṯ yəhwâ: </p>
 <p>3 wahărîḥwō bəyirə’aṯ yəhwâ wəlō’-ləmarə’ēh ‘ênāyw yišəpwōṭ wəlō’-ləmišəm<sup>a</sup>‘ ’āzənāyw ywōḵîḥa: </p>
 <p>4 wəšāfaṭ bəṣeḏeq dallîm wəhwōḵîḥa bəmîšwōr lə‘anəwê-’āreṣ wəhikâ-’ereṣ bəšēḇeṭ pîw ûḇərûḥa śəfāṯāyw yāmîṯ rāšā‘: </p>
 <p>5 wəhāyâ ṣeḏeq ’ēzwōr māṯənāyw wəhā’ĕmûnâ ’ēzwōr ḥălāṣāyw: </p>
 <p>6 wəḡār zə’ēḇ ‘im-keḇeś wənāmēr ‘im-gəḏî yirəbāṣ wə‘ēḡel ûḵəfîr ûmərî’ y<sup>a</sup>ḥədāw wən<sup>a</sup>‘ar qāṭōn nōhēḡ bām: </p>
 <p>7 ûfārâ wāḏōḇ tirə‘eynâ y<sup>a</sup>ḥədāw yirəbəṣû yaləḏêhen wə’arəyēh kabāqār yō’ḵal-teḇen: </p>
 <p>8 wəši‘ăš<sup>a</sup>‘ ywōnēq ‘al-ḥur pāṯen wə‘al mə’ûraṯ ṣifə‘wōnî gāmûl yāḏwō hāḏâ: </p>
 <p>9 lō’-yārē‘û wəlō’-yašəḥîṯû bəḵāl-har qāḏəšî kî-mālə’â hā’āreṣ dē‘â ’eṯ-yəhwâ kammayim layyām məḵassîm: f</p>
 <p>10 wəhāyâ bayywōm hahû’ šōreš yišay ’ăšer ‘ōmēḏ lənēs ‘ammîm ’ēlāyw gwōyim yiḏərōšû wəhāyəṯâ mənuḥāṯwō kāḇwōḏ: f</p>
 <p>11 wəhāyâ| bayywōm hahû’ ywōsîf ’ăḏōnāy| šēnîṯ yāḏwō liqənwōṯ ’eṯ-šə’ār ‘ammwō ’ăšer yiššā’ēr mē’aššûr ûmimmiṣərayim ûmipaṯərwōs ûmikûš ûmē‘êlām ûmiššinə‘ār ûmēḥămāṯ ûmē’îyê hayyām: </p>
 <p>12 wənāśā’ nēs lagwōyim wə’āsaf niḏəḥê yiśərā’ēl ûnəfuṣwōṯ yəhûḏâ yəqabēṣ mē’arəb<sup>a</sup>‘ kanəfwōṯ hā’āreṣ: </p>
 <p>13 wəsārâ qinə’aṯ ’efərayim wəṣōrərê yəhûḏâ yikārēṯû ’efərayim lō’-yəqannē’ ’eṯ-yəhûḏâ wîhûḏâ lō’-yāṣōr ’eṯ-’efərāyim: </p>
 <p>14 wə‘āfû ḇəḵāṯēf pəlišətîm yāmmâ y<sup>a</sup>ḥədāw yāḇōzzû ’eṯ-bənê-qeḏem ’ĕḏwōm ûmwō’āḇ mišəlwōḥ<font color="red"><sup>1</sup></font> yāḏām ûḇənê ‘ammwōn mišəm<sup>a</sup>‘ətām: </p>
 <p>15 wəheḥĕrîm yəhwâ ’ēṯ ləšwōn yām-miṣərayim wəhēnîf yāḏwō ‘al-hannâār b<sup>a</sup>‘əyām rûḥwō wəhikâû ləšiḇə‘â nəḥālîm wəhiḏərîḵə bannə‘ālîm: </p>
 <p>16 wəhāyəṯâ məsillâ lišə’ār ‘ammwō ’ăšer yiššā’ēr mē’aššûr ka’ăšer hāyəṯâ ləyiśərā’ēl bəywōm ‘ălōṯwō mē’ereṣ miṣərāyim: </p>
 </td>
 </tr></table>
 <p></p><hr>
 <center>
 <a href="isa012.htm">Next: Isaiah (Yisheyah) Chapter 12</a></center>
 </body>