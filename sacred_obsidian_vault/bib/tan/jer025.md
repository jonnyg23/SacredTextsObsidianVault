<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer025.htm">Polyglot</a> 
 <a href="../kjv/jer025.htm">KJV</a> 
 <a href="../sep/jer025.htm">Sep</a> 
 <a href="../vul/jer025.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer024.htm">Previous</a> 
 <a href="jer026.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 25</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏הַדָּבָ֞ר אֲשֶׁר־הָיָ֤ה עַֽל־יִרְמְיָ֙הוּ֙ עַל־כָּל־עַ֣ם יְהוּדָ֔ה בַּשָּׁנָה֙ הָֽרְבִעִ֔ית לִיהוֹיָקִ֥ים בֶּן־יֹאשִׁיָּ֖הוּ מֶ֣לֶךְ יְהוּדָ֑ה הִ֗יא הַשָּׁנָה֙ הָרִ֣אשֹׁנִ֔ית לִנְבֽוּכַדְרֶאצַּ֖ר מֶ֥לֶךְ בָּבֶֽל׃ </span></p>
 <p align="RIGHT"><span lang="he">‎<a name="002">2</a> ‏אֲשֶׁ֨ר דִּבֶּ֜ר יִרְמְיָ֤הוּ הַנָּבִיא֙ עַל־כָּל־עַ֣ם יְהוּדָ֔ה וְאֶ֛ל כָּל־יֹשְׁבֵ֥י יְרוּשָׁלִַ֖ם לֵאמֹֽר׃ </span></p>
 <p align="RIGHT"><span lang="he">‎<a name="003">3</a> ‏מִן־שְׁלֹ֣שׁ עֶשְׂרֵ֣ה שָׁנָ֡ה לְיֹאשִׁיָּ֣הוּ בֶן־אָמוֹן֩ מֶ֨לֶךְ יְהוּדָ֜ה וְעַ֣ד׀ הַיּ֣וֹם הַזֶּ֗ה זֶ֚ה שָׁלֹ֤שׁ וְעֶשְׂרִים֙ שָׁנָ֔ה הָיָ֥ה דְבַר־יְהוָ֖ה אֵלָ֑י וָאֲדַבֵּ֧ר אֲלֵיכֶ֛ם אַשְׁכֵּ֥ים וְדַבֵּ֖ר וְלֹ֥א שְׁמַעְתֶּֽם׃ </span></p>
 <p align="RIGHT"><span lang="he">‎<a name="004">4</a> ‏וְשָׁלַח֩ יְהוָ֨ה אֲלֵיכֶ֜ם אֶֽת־כָּל־עֲבָדָ֧יו הַנְּבִאִ֛ים הַשְׁכֵּ֥ם וְשָׁלֹ֖חַ וְלֹ֣א שְׁמַעְתֶּ֑ם וְלֹֽא־הִטִּיתֶ֥ם אֶֽת־אָזְנְכֶ֖ם לִשְׁמֹֽעַ׃ </span></p>
 <p align="RIGHT"><span lang="he">‎<a name="005">5</a> ‏לֵאמֹ֗ר שֽׁוּבוּ־נָ֞א אִ֣ישׁ מִדַּרְכּ֤וֹ הָֽרָעָה֙ וּמֵרֹ֣עַ מַעַלְלֵיכֶ֔ם וּשְׁבוּ֙ עַל־הָ֣אֲדָמָ֔ה אֲשֶׁ֨ר נָתַ֧ן יְהוָ֛ה לָכֶ֖ם וְלַאֲבֽוֹתֵיכֶ֑ם לְמִן־עוֹלָ֖ם וְעַד־עוֹלָֽם׃ </span></p>
 <p align="RIGHT"><span lang="he">‎<a name="006">6</a> ‏וְאַל־תֵּלְכ֗וּ אַֽחֲרֵי֙ אֱלֹהִ֣ים אֲחֵרִ֔ים לְעָבְדָ֖ם וּלְהִשְׁתַּחֲוֹ֣ת לָהֶ֑ם וְלֹֽא־תַכְעִ֤יסוּ אוֹתִי֙ בְּמַעֲשֵׂ֣ה יְדֵיכֶ֔ם וְלֹ֥א אָרַ֖ע לָכֶֽם׃ </span></p>
 <p align="RIGHT"><span lang="he">‎<a name="007">7</a> ‏וְלֹֽא־שְׁמַעְתֶּ֥ם אֵלַ֖י נְאֻם־יְהוָ֑ה לְמַ֧עַן <font color="brown">הכעסוני</font> <font color="blue">הַכְעִיסֵ֛נִי</font> בְּמַעֲשֵׂ֥ה יְדֵיכֶ֖ם לְרַ֥ע לָכֶֽם׃ ס</span></p>
 <p align="RIGHT"><span lang="he">‎<a name="008">8</a> ‏לָכֵ֕ן כֹּ֥ה אָמַ֖ר יְהוָ֣ה צְבָא֑וֹת יַ֕עַן אֲשֶׁ֥ר לֹֽא־שְׁמַעְתֶּ֖ם אֶת־דְּבָרָֽי׃ </span></p>
 <p align="RIGHT"><span lang="he">‎<a name="009">9</a> ‏הִנְנִ֣י שֹׁלֵ֡חַ וְלָקַחְתִּי֩ אֶת־כָּל־מִשְׁפְּח֨וֹת צָפ֜וֹן נְאֻם־יְהוָ֗ה וְאֶל־נְבֽוּכַדְרֶאצַּ֣ר מֶֽלֶךְ־בָּבֶל֮ עַבְדִּי֒ וַהֲבִ֨אֹתִ֜ים עַל־הָאָ֤רֶץ הַזֹּאת֙ וְעַל־יֹ֣שְׁבֶ֔יהָ וְעַ֛ל כָּל־הַגּוֹיִ֥ם הָאֵ֖לֶּה סָבִ֑יב וְהַ֣חֲרַמְתִּ֔ים וְשַׂמְתִּים֙ לְשַׁמָּ֣ה וְלִשְׁרֵקָ֔ה וּלְחָרְב֖וֹת עוֹלָֽם׃ </span></p>
 <p align="RIGHT"><span lang="he">‎<a name="010">10</a> ‏וְהַאֲבַדְתִּ֣י מֵהֶ֗ם ק֤וֹל שָׂשׂוֹן֙ וְק֣וֹל שִׂמְחָ֔ה ק֥וֹל חָתָ֖ן וְק֣וֹל כַּלָּ֑ה ק֥וֹל רֵחַ֖יִם וְא֥וֹר נֵֽר׃ </span></p>
 <p align="RIGHT"><span lang="he">‎<a name="011">11</a> ‏וְהָֽיְתָה֙ כָּל־הָאָ֣רֶץ הַזֹּ֔את לְחָרְבָּ֖ה לְשַׁמָּ֑ה וְעָ֨בְד֜וּ הַגּוֹיִ֥ם הָאֵ֛לֶּה אֶת־מֶ֥לֶךְ בָּבֶ֖ל שִׁבְעִ֥ים שָׁנָֽה׃ </span></p>
 <p align="RIGHT"><span lang="he">‎<a name="012">12</a> ‏וְהָיָ֣ה כִמְלֹ֣אות שִׁבְעִ֣ים שָׁנָ֡ה אֶפְקֹ֣ד עַל־מֶֽלֶךְ־בָּבֶל֩ וְעַל־הַגּ֨וֹי הַה֧וּא נְאֻם־יְהוָ֛ה אֶת־עֲוֹנָ֖ם וְעַל־אֶ֣רֶץ כַּשְׂדִּ֑ים וְשַׂמְתִּ֥י אֹת֖וֹ לְשִֽׁמְמ֥וֹת עוֹלָֽם׃ </span></p>
 <p align="RIGHT"><span lang="he">‎<a name="013">13</a> ‏<font color="brown">והבאיתי</font> <font color="blue">וְהֵֽבֵאתִי֙</font> עַל־הָאָ֣רֶץ הַהִ֔יא אֶת־כָּל־דְּבָרַ֖י אֲשֶׁר־דִּבַּ֣רְתִּי עָלֶ֑יהָ אֵ֤ת כָּל־הַכָּתוּב֙ בַּסֵּ֣פֶר הַזֶּ֔ה אֲשֶׁר־נִבָּ֥א יִרְמְיָ֖הוּ עַל־כָּל־הַגּוֹיִֽם׃ </span></p>
 <p align="RIGHT"><span lang="he">‎<a name="014">14</a> ‏כִּ֣י עָֽבְדוּ־בָ֤ם גַּם־הֵ֙מָּה֙ גּוֹיִ֣ם רַבִּ֔ים וּמְלָכִ֖ים גְּדוֹלִ֑ים וְשִׁלַּמְתִּ֥י לָהֶ֛ם כְּפָעֳלָ֖ם וּכְמַעֲשֵׂ֥ה יְדֵיהֶֽם׃ ס</span></p>
 <p align="RIGHT"><span lang="he">‎<a name="015">15</a> ‏כִּ֣י כֹה֩ אָמַ֨ר יְהוָ֜ה אֱלֹהֵ֤י יִשְׂרָאֵל֙ אֵלַ֔י קַ֠ח אֶת־כּ֨וֹס הַיַּ֧יִן הַחֵמָ֛ה הַזֹּ֖את מִיָּדִ֑י וְהִשְׁקִיתָ֤ה אֹתוֹ֙ אֶת־כָּל־הַגּוֹיִ֔ם אֲשֶׁ֧ר אָנֹכִ֛י שֹׁלֵ֥חַ אוֹתְךָ֖ אֲלֵיהֶֽם׃ </span></p>
 <p align="RIGHT"><span lang="he">‎<a name="016">16</a> ‏וְשָׁת֕וּ וְהִֽתְגֹּֽעֲשׁ֖וּ וְהִתְהֹלָ֑לוּ מִפְּנֵ֣י הַחֶ֔רֶב אֲשֶׁ֛ר אָנֹכִ֥י שֹׁלֵ֖חַ בֵּינֹתָֽם׃ </span></p>
 <p align="RIGHT"><span lang="he">‎<a name="017">17</a> ‏וָאֶקַּ֥ח אֶת־הַכּ֖וֹס מִיַּ֣ד יְהוָ֑ה וָֽאַשְׁקֶה֙ אֶת־כָּל־הַגּוֹיִ֔ם אֲשֶׁר־שְׁלָחַ֥נִי יְהוָ֖ה אֲלֵיהֶֽם׃ </span></p>
 <p align="RIGHT"><span lang="he">‎<a name="018">18</a> ‏אֶת־יְרוּשָׁלִַ֙ם֙ וְאֶת־עָרֵ֣י יְהוּדָ֔ה וְאֶת־מְלָכֶ֖יהָ אֶת־שָׂרֶ֑יהָ לָתֵ֨ת אֹתָ֜ם לְחָרְבָּ֧ה לְשַׁמָּ֛ה לִשְׁרֵקָ֥ה וְלִקְלָלָ֖ה כַּיּ֥וֹם הַזֶּֽה׃ </span></p>
 <p align="RIGHT"><span lang="he">‎<a name="019">19</a> ‏אֶת־פַּרְעֹ֧ה מֶֽלֶךְ־מִצְרַ֛יִם וְאֶת־עֲבָדָ֥יו וְאֶת־שָׂרָ֖יו וְאֶת־כָּל־עַמּֽוֹ׃ </span></p>
 <p align="RIGHT"><span lang="he">‎<a name="020">20</a> ‏וְאֵת֙ כָּל־הָעֶ֔רֶב וְאֵ֕ת כָּל־מַלְכֵ֖י אֶ֣רֶץ הָע֑וּץ וְאֵ֗ת כָּל־מַלְכֵי֙ אֶ֣רֶץ פְּלִשְׁתִּ֔ים וְאֶת־אַשְׁקְל֤וֹן וְאֶת־עַזָּה֙ וְאֶת־עֶקְר֔וֹן וְאֵ֖ת שְׁאֵרִ֥ית אַשְׁדּֽוֹד׃ </span></p>
 <p align="RIGHT"><span lang="he">‎<a name="021">21</a> ‏אֶת־אֱד֥וֹם וְאֶת־מוֹאָ֖ב וְאֶת־בְּנֵ֥י עַמּֽוֹן׃ </span></p>
 <p align="RIGHT"><span lang="he">‎<a name="022">22</a> ‏וְאֵת֙ כָּל־מַלְכֵי־צֹ֔ר וְאֵ֖ת כָּל־מַלְכֵ֣י צִיד֑וֹן וְאֵת֙ מַלְכֵ֣י הָאִ֔י אֲשֶׁ֖ר בְּעֵ֥בֶר הַיָּֽם׃ </span></p>
 <p align="RIGHT"><span lang="he">‎<a name="023">23</a> ‏וְאֶת־דְּדָ֤ן וְאֶת־תֵּימָא֙ וְאֶת־בּ֔וּז וְאֵ֖ת כָּל־קְצוּצֵ֥י פֵאָֽה׃ </span></p>
 <p align="RIGHT"><span lang="he">‎<a name="024">24</a> ‏וְאֵ֖ת כָּל־מַלְכֵ֣י עֲרָ֑ב וְאֵת֙ כָּל־מַלְכֵ֣י הָעֶ֔רֶב הַשֹּׁכְנִ֖ים בַּמִּדְבָּֽר׃ </span></p>
 <p align="RIGHT"><span lang="he">‎<a name="025">25</a> ‏וְאֵ֣ת׀ כָּל־מַלְכֵ֣י זִמְרִ֗י וְאֵת֙ כָּל־מַלְכֵ֣י עֵילָ֔ם וְאֵ֖ת כָּל־מַלְכֵ֥י מָדָֽי׃ </span></p>
 <p align="RIGHT"><span lang="he">‎<a name="026">26</a> ‏וְאֵ֣ת׀ כָּל־מַלְכֵ֣י הַצָּפ֗וֹן הַקְּרֹבִ֤ים וְהָֽרְחֹקִים֙ אִ֣ישׁ אֶל־אָחִ֔יו וְאֵת֙ כָּל־הַמַּמְלְכ֣וֹת הָאָ֔רֶץ אֲשֶׁ֖ר עַל־פְּנֵ֣י הָאֲדָמָ֑ה וּמֶ֥לֶךְ שֵׁשַׁ֖ךְ יִשְׁתֶּ֥ה אַחֲרֵיהֶֽם׃ </span></p>
 <p align="RIGHT"><span lang="he">‎<a name="027">27</a> ‏וְאָמַרְתָּ֣ אֲלֵיהֶ֡ם סכֹּֽה־אָמַר֩ יְהוָ֨ה צְבָא֜וֹת אֱלֹהֵ֣י יִשְׂרָאֵ֗ל שְׁת֤וּ וְשִׁכְרוּ֙ וּקְי֔וּ וְנִפְל֖וּ וְלֹ֣א תָק֑וּמוּ מִפְּנֵ֣י הַחֶ֔רֶב אֲשֶׁ֛ר אָנֹכִ֥י שֹׁלֵ֖חַ בֵּינֵיכֶֽם׃ </span></p>
 <p align="RIGHT"><span lang="he">‎<a name="028">28</a> ‏וְהָיָ֗ה כִּ֧י יְמָאֲנ֛וּ לָקַֽחַת־הַכּ֥וֹס מִיָּדְךָ֖ לִשְׁתּ֑וֹת וְאָמַרְתָּ֣ אֲלֵיהֶ֗ם כֹּ֥ה אָמַ֛ר יְהוָ֥ה צְבָא֖וֹת שָׁת֥וֹ תִשְׁתּֽוּ׃ </span></p>
 <p align="RIGHT"><span lang="he">‎<a name="029">29</a> ‏כִּי֩ הִנֵּ֨ה בָעִ֜יר אֲשֶׁ֧ר נִֽקְרָא־שְׁמִ֣י עָלֶ֗יהָ אָֽנֹכִי֙ מֵחֵ֣ל לְהָרַ֔ע וְאַתֶּ֖ם הִנָּקֵ֣ה תִנָּק֑וּ לֹ֣א תִנָּק֔וּ כִּ֣י חֶ֗רֶב אֲנִ֤י קֹרֵא֙ עַל־כָּל־יֹשְׁבֵ֣י הָאָ֔רֶץ נְאֻ֖ם יְהוָ֥ה צְבָאֽוֹת׃ </span></p>
 <p align="RIGHT"><span lang="he">‎<a name="030">30</a> ‏וְאַתָּה֙ תִּנָּבֵ֣א אֲלֵיהֶ֔ם אֵ֥ת כָּל־הַדְּבָרִ֖ים הָאֵ֑לֶּה וְאָמַרְתָּ֣ אֲלֵיהֶ֗ם יְהוָ֞ה מִמָּר֤וֹם יִשְׁאָג֙ וּמִמְּע֤וֹן קָדְשׁוֹ֙ יִתֵּ֣ן קוֹל֔וֹ שָׁאֹ֤ג יִשְׁאַג֙ עַל־נָוֵ֔הוּ הֵידָד֙ כְּדֹרְכִ֣ים יַֽעֲנֶ֔ה אֶ֥ל כָּל־יֹשְׁבֵ֖י הָאָֽרֶץ׃ </span></p>
 <p align="RIGHT"><span lang="he">‎<a name="031">31</a> ‏בָּ֤א שָׁאוֹן֙ עַד־קְצֵ֣ה הָאָ֔רֶץ כִּ֣י רִ֤יב לַֽיהוָה֙ בַּגּוֹיִ֔ם נִשְׁפָּ֥ט ה֖וּא לְכָל־בָּשָׂ֑ר הָרְשָׁעִ֛ים נְתָנָ֥ם לַחֶ֖רֶב נְאֻם־יְהוָֽה׃ ס</span></p>
 <p align="RIGHT"><span lang="he">‎<a name="032">32</a> ‏כֹּ֤ה אָמַר֙ יְהוָ֣ה צְבָא֔וֹת הִנֵּ֥ה רָעָ֛ה יֹצֵ֖את מִגּ֣וֹי אֶל־גּ֑וֹי וְסַ֣עַר גָּד֔וֹל יֵע֖וֹר מִיַּרְכְּתֵי־אָֽרֶץ׃ </span></p>
 <p align="RIGHT"><span lang="he">‎<a name="033">33</a> ‏וְהָי֞וּ חַֽלְלֵ֤י יְהוָה֙ בַּיּ֣וֹם הַה֔וּא מִקְצֵ֥ה הָאָ֖רֶץ וְעַד־קְצֵ֣ה הָאָ֑רֶץ לֹ֣א יִסָּפְד֗וּ וְלֹ֤א יֵאָֽסְפוּ֙ וְלֹ֣א יִקָּבֵ֔רוּ לְדֹ֛מֶן עַל־פְּנֵ֥י הָאֲדָמָ֖ה יִֽהְיֽוּ׃ </span></p>
 <p align="RIGHT"><span lang="he">‎<a name="034">34</a> ‏הֵילִ֨ילוּ הָרֹעִ֜ים וְזַעֲק֗וּ וְהִֽתְפַּלְּשׁוּ֙ אַדִּירֵ֣י הַצֹּ֔אן כִּֽי־מָלְא֥וּ יְמֵיכֶ֖ם לִטְב֑וֹחַ וּתְפוֹצ֣וֹתִיכֶ֔ם וּנְפַלְתֶּ֖ם כִּכְלִ֥י חֶמְדָּֽה׃ </span></p>
 <p align="RIGHT"><span lang="he">‎<a name="035">35</a> ‏וְאָבַ֥ד מָנ֖וֹס מִן־הָֽרֹעִ֑ים וּפְלֵיטָ֖ה מֵאַדִּירֵ֥י הַצֹּֽאן׃ </span></p>
 <p align="RIGHT"><span lang="he">‎<a name="036">36</a> ‏ק֚וֹל צַעֲקַ֣ת הָֽרֹעִ֔ים וִֽילְלַ֖ת אַדִּירֵ֣י הַצֹּ֑אן כִּֽי־שֹׁדֵ֥ד יְהוָ֖ה אֶת־מַרְעִיתָֽם׃ </span></p>
 <p align="RIGHT"><span lang="he">‎<a name="037">37</a> ‏וְנָדַ֖מּוּ נְא֣וֹת הַשָּׁל֑וֹם מִפְּנֵ֖י חֲר֥וֹן אַף־יְהוָֽה׃ </span></p>
 <p align="RIGHT"><span lang="he">‎<a name="038">38</a> ‏עָזַ֥ב כַּכְּפִ֖יר סֻכּ֑וֹ כִּֽי־הָיְתָ֤ה אַרְצָם֙ לְשַׁמָּ֔ה מִפְּנֵי֙ חֲר֣וֹן הַיּוֹנָ֔ה וּמִפְּנֵ֖י חֲר֥וֹן אַפּֽוֹ׃ פ</span></p>
 </td>
 <td width="50%">
 <p>1 hadāḇār ’ăšer-hāyâ ‘al-yirəməyâû ‘al-kāl-‘am yəhûḏâ baššānâ hārəḇi‘îṯ lîhwōyāqîm ben-yō’šîyâû meleḵə yəhûḏâ hî’ haššānâ hāri’šōnîṯ linəḇûḵaḏəre’ṣṣar meleḵə bāḇel: </p>
 <p>2 ’ăšer diber yirəməyâû hannāḇî’ ‘al-kāl-‘am yəhûḏâ wə’el kāl-yōšəḇê yərûšālaim lē’mōr: </p>
 <p>3 min-šəlōš ‘eśərēh šānâ ləyō’šîyâû ḇen-’āmwōn meleḵə yəhûḏâ wə‘aḏ| hayywōm hazzeh zeh šālōš wə‘eśərîm šānâ hāyâ ḏəḇar-yəhwâ ’ēlāy wā’ăḏabēr ’ălêḵem ’ašəkêm wəḏabēr wəlō’ šəm<sup>a</sup>‘ətem: </p>
 <p>4 wəšāl<sup>a</sup>ḥ yəhwâ ’ălêḵem ’eṯ-kāl-‘ăḇāḏāyw hannəḇi’îm hašəkēm wəšālōḥa wəlō’ šəm<sup>a</sup>‘ətem wəlō’-hiṭṭîṯem ’eṯ-’āzənəḵem lišəmō‘a: </p>
 <p>5 lē’mōr šûḇû-nā’ ’îš midarəkwō hārā‘â ûmērō‘a m<sup>a</sup>‘aləlêḵem ûšəḇû ‘al-hā’ăḏāmâ ’ăšer nāṯan yəhwâ lāḵem wəla’ăḇwōṯêḵem ləmin-‘wōlām wə‘aḏ-‘wōlām: </p>
 <p>6 wə’al-tēləḵû ’<sup>a</sup>ḥărê ’ĕlōhîm ’ăḥērîm lə‘āḇəḏām ûləhišət<sup>a</sup>ḥăwōṯ lâem wəlō’-ṯaḵə‘îsû ’wōṯî bəm<sup>a</sup>‘ăśēh yəḏêḵem wəlō’ ’ār<sup>a</sup>‘ lāḵem: </p>
 <p>7 wəlō’-šəm<sup>a</sup>‘ətem ’ēlay nə’um-yəhwâ ləm<sup>a</sup>‘an <font color="brown">hiḵə‘isûnî</font> <font color="blue">haḵə‘îsēnî</font> bəm<sup>a</sup>‘ăśēh yəḏêḵem lər<sup>a</sup>‘ lāḵem: s</p>
 <p>8 lāḵēn kōh ’āmar yəhwâ ṣəḇā’wōṯ y<sup>a</sup>‘an ’ăšer lō’-šəm<sup>a</sup>‘ətem ’eṯ-dəḇārāy: </p>
 <p>9 hinənî šōlēḥa wəlāq<sup>a</sup>ḥətî ’eṯ-kāl-mišəpəḥwōṯ ṣāfwōn nə’um-yəhwâ wə’el-nəḇûḵaḏəre’ṣṣar meleḵə-bāḇel ‘aḇədî wahăḇi’ōṯîm ‘al-hā’āreṣ hazzō’ṯ wə‘al-yōšəḇeyhā wə‘al kāl-hagwōyim hā’ēlleh sāḇîḇ wəh<sup>a</sup>ḥăramətîm wəśamətîm ləšammâ wəlišərēqâ ûləḥārəḇwōṯ ‘wōlām: </p>
 <p>10 wəha’ăḇaḏətî mēhem qwōl śāśwōn wəqwōl śiməḥâ qwōl ḥāṯān wəqwōl kallâ qwōl rēḥayim wə’wōr nēr: </p>
 <p>11 wəhāyəṯâ kāl-hā’āreṣ hazzō’ṯ ləḥārəbâ ləšammâ wə‘āḇəḏû hagwōyim hā’ēlleh ’eṯ-meleḵə bāḇel šiḇə‘îm šānâ: </p>
 <p>12 wəhāyâ ḵiməlō’wṯ šiḇə‘îm šānâ ’efəqōḏ ‘al-meleḵə-bāḇel wə‘al-hagwōy hahû’ nə’um-yəhwâ ’eṯ-‘ăwōnām wə‘al-’ereṣ kaśədîm wəśamətî ’ōṯwō ləšiməmwōṯ ‘wōlām: </p>
 <p>13 <font color="brown">wəhēḇē’yṯî</font> <font color="blue">wəhēḇē’ṯî</font> ‘al-hā’āreṣ hahî’ ’eṯ-kāl-dəḇāray ’ăšer-dibarətî ‘āleyhā ’ēṯ kāl-hakāṯûḇ bassēfer hazzeh ’ăšer-nibā’ yirəməyâû ‘al-kāl-hagwōyim: </p>
 <p>14 kî ‘āḇəḏû-ḇām gam-hēmmâ gwōyim rabîm ûməlāḵîm gəḏwōlîm wəšillamətî lâem kəfā‘ŏlām ûḵəm<sup>a</sup>‘ăśēh yəḏêhem: s</p>
 <p>15 kî ḵōh ’āmar yəhwâ ’ĕlōhê yiśərā’ēl ’ēlay q<sup>a</sup>ḥ ’eṯ-kwōs hayyayin h<sup>a</sup>ḥēmâ hazzō’ṯ mîyāḏî wəhišəqîṯâ ’ōṯwō ’eṯ-kāl-hagwōyim ’ăšer ’ānōḵî šōlēḥa ’wōṯəḵā ’ălêhem: </p>
 <p>16 wəšāṯû wəhiṯəgō‘ăšû wəhiṯəhōlālû mipənê h<sup>a</sup>ḥereḇ ’ăšer ’ānōḵî šōlēḥa bênōṯām: </p>
 <p>17 wā’eqq<sup>a</sup>ḥ ’eṯ-hakwōs mîyaḏ yəhwâ wā’ašəqeh ’eṯ-kāl-hagwōyim ’ăšer-šəlāḥanî yəhwâ ’ălêhem: </p>
 <p>18 ’eṯ-yərûšālaim wə’eṯ-‘ārê yəhûḏâ wə’eṯ-məlāḵeyhā ’eṯ-śāreyhā lāṯēṯ ’ōṯām ləḥārəbâ ləšammâ lišərēqâ wəliqəlālâ kayywōm hazzeh: </p>
 <p>19 ’eṯ-parə‘ōh meleḵə-miṣərayim wə’eṯ-‘ăḇāḏāyw wə’eṯ-śārāyw wə’eṯ-kāl-‘ammwō: </p>
 <p>20 wə’ēṯ kāl-hā‘ereḇ wə’ēṯ kāl-maləḵê ’ereṣ hā‘ûṣ wə’ēṯ kāl-maləḵê ’ereṣ pəlišətîm wə’eṯ-’ašəqəlwōn wə’eṯ-‘azzâ wə’eṯ-‘eqərwōn wə’ēṯ šə’ērîṯ ’ašədwōḏ: </p>
 <p>21 ’eṯ-’ĕḏwōm wə’eṯ-mwō’āḇ wə’eṯ-bənê ‘ammwōn: </p>
 <p>22 wə’ēṯ kāl-maləḵê-ṣōr wə’ēṯ kāl-maləḵê ṣîḏwōn wə’ēṯ maləḵê hā’î ’ăšer bə‘ēḇer hayyām: </p>
 <p>23 wə’eṯ-dəḏān wə’eṯ-têmā’ wə’eṯ-bûz wə’ēṯ kāl-qəṣûṣê fē’â: </p>
 <p>24 wə’ēṯ kāl-maləḵê ‘ărāḇ wə’ēṯ kāl-maləḵê hā‘ereḇ haššōḵənîm bammiḏəbār: </p>
 <p>25 wə’ēṯ| kāl-maləḵê zimərî wə’ēṯ kāl-maləḵê ‘êlām wə’ēṯ kāl-maləḵê māḏāy: </p>
 <p>26 wə’ēṯ| kāl-maləḵê haṣṣāfwōn haqqərōḇîm wəhārəḥōqîm ’îš ’el-’āḥîw wə’ēṯ kāl-hammamələḵwōṯ hā’āreṣ ’ăšer ‘al-pənê hā’ăḏāmâ ûmeleḵə šēšaḵə yišəteh ’<sup>a</sup>ḥărêhem: </p>
 <p>27 wə’āmarətā ’ălêhem skōh-’āmar yəhwâ ṣəḇā’wōṯ ’ĕlōhê yiśərā’ēl šəṯû wəšiḵərû ûqəyû wənifəlû wəlō’ ṯāqûmû mipənê h<sup>a</sup>ḥereḇ ’ăšer ’ānōḵî šōlēḥa bênêḵem: </p>
 <p>28 wəhāyâ kî yəmā’ănû lāq<sup>a</sup>ḥaṯ-hakwōs mîyāḏəḵā lišətwōṯ wə’āmarətā ’ălêhem kōh ’āmar yəhwâ ṣəḇā’wōṯ šāṯwō ṯišətû: </p>
 <p>29 kî hinnēh ḇā‘îr ’ăšer niqərā’-šəmî ‘āleyhā ’ānōḵî mēḥēl ləhār<sup>a</sup>‘ wə’atem hinnāqēh ṯinnāqû lō’ ṯinnāqû kî ḥereḇ ’ănî qōrē’ ‘al-kāl-yōšəḇê hā’āreṣ nə’um yəhwâ ṣəḇā’wōṯ: </p>
 <p>30 wə’atâ tinnāḇē’ ’ălêhem ’ēṯ kāl-hadəḇārîm hā’ēlleh wə’āmarətā ’ălêhem yəhwâ mimmārwōm yišə’āḡ ûmimmə‘wōn qāḏəšwō yitēn qwōlwō šā’ōḡ yišə’aḡ ‘al-nāwēhû hêḏāḏ kəḏōrəḵîm y<sup>a</sup>‘ăneh ’el kāl-yōšəḇê hā’āreṣ: </p>
 <p>31 bā’ šā’wōn ‘aḏ-qəṣēh hā’āreṣ kî rîḇ layhwâ bagwōyim nišəpāṭ hû’ ləḵāl-bāśār hārəšā‘îm nəṯānām l<sup>a</sup>ḥereḇ nə’um-yəhwâ: s</p>
 <p>32 kōh ’āmar yəhwâ ṣəḇā’wōṯ hinnēh rā‘â yōṣē’ṯ migwōy ’el-gwōy wəs<sup>a</sup>‘ar gāḏwōl yē‘wōr mîyarəkəṯê-’āreṣ: </p>
 <p>33 wəhāyû ḥaləlê yəhwâ bayywōm hahû’ miqəṣēh hā’āreṣ wə‘aḏ-qəṣēh hā’āreṣ lō’ yissāfəḏû wəlō’ yē’āsəfû wəlō’ yiqqāḇērû ləḏōmen ‘al-pənê hā’ăḏāmâ yihəyû: </p>
 <p>34 hêlîlû hārō‘îm wəz<sup>a</sup>‘ăqû wəhiṯəpalləšû ’adîrê haṣṣō’n kî-mālə’û yəmêḵem liṭəḇwōḥa ûṯəfwōṣwōṯîḵem ûnəfalətem kiḵəlî ḥemədâ: </p>
 <p>35 wə’āḇaḏ mānwōs min-hārō‘îm ûfəlêṭâ mē’adîrê haṣṣō’n: </p>
 <p>36 qwōl ṣ<sup>a</sup>‘ăqaṯ hārō‘îm wîləlaṯ ’adîrê haṣṣō’n kî-šōḏēḏ yəhwâ ’eṯ-marə‘îṯām: </p>
 <p>37 wənāḏammû nə’wōṯ haššālwōm mipənê ḥărwōn ’af-yəhwâ: </p>
 <p>38 ‘āzaḇ kakəfîr sukwō kî-hāyəṯâ ’arəṣām ləšammâ mipənê ḥărwōn hayywōnâ ûmipənê ḥărwōn ’apwō: f</p>
 </td>
 </tr></table>
 <p></p><hr>
 <center>
 <a href="jer026.htm">Next: Jeremiah (Yermiyah) Chapter 26</a></center>
 </body>