<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze029.htm">Polyglot</a> 
 <a href="../kjv/eze029.htm">KJV</a> 
 <a href="../sep/eze029.htm">Sep</a> 
 <a href="../vul/eze029.htm">Vul</a> 
 
 <br>
 <br><a href="eze.htm">Ezekiel (Yechezqel) Index</a><br>
  
 <a href="eze028.htm">Previous</a> 
 <a href="eze030.htm">Next</a> 
 </center>
 <hr>
 
 <h3 align="CENTER">Tanach (Hebrew): Ezekiel (Yechezqel) Chapter 29</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בַּשָּׁנָה֙ הָעֲשִׂירִ֔ית בָּעֲשִׂרִ֕י בִּשְׁנֵ֥ים עָשָׂ֖ר לַחֹ֑דֶשׁ הָיָ֥ה דְבַר־יְהוָ֖ה אֵלַ֥י לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏בֶּן־אָדָ֕ם שִׂ֣ים פָּנֶ֔יךָ עַל־פַּרְעֹ֖ה מֶ֣לֶךְ מִצְרָ֑יִם וְהִנָּבֵ֣א עָלָ֔יו וְעַל־מִצְרַ֖יִם כֻּלָּֽהּ׃ </span></p>
 <p align="RIGHT"><span lang="he">‎<a name="003">3</a> ‏דַּבֵּ֨ר וְאָמַרְתָּ֜ כֹּֽה־אָמַ֣ר׀ אֲדֹנָ֣י יְהוִ֗ה הִנְנִ֤י עָלֶ֙יךָ֙ פַּרְעֹ֣ה מֶֽלֶךְ־מִצְרַ֔יִם הַתַּנִּים֙ הַגָּד֔וֹל הָרֹבֵ֖ץ בְּת֣וֹךְ יְאֹרָ֑יו אֲשֶׁ֥ר אָמַ֛ר לִ֥י יְאֹרִ֖י וַאֲנִ֥י עֲשִׂיתִֽנִי׃ </span></p>
 <p align="RIGHT"><span lang="he">‎<a name="004">4</a> ‏וְנָתַתִּ֤י <font color="brown">חחיים</font> <font color="blue">חַחִים֙</font> בִּלְחָיֶ֔יךָ וְהִדְבַּקְתִּ֥י דְגַת־יְאֹרֶ֖יךָ בְּקַשְׂקְשֹׂתֶ֑יךָ וְהַעֲלִיתִ֙יךָ֙ מִתּ֣וֹךְ יְאֹרֶ֔יךָ וְאֵת֙ כָּל־דְּגַ֣ת יְאֹרֶ֔יךָ בְּקַשְׂקְשֹׂתֶ֖יךָ תִּדְבָּֽק׃ </span></p>
 <p align="RIGHT"><span lang="he">‎<a name="005">5</a> ‏וּנְטַשְׁתִּ֣יךָ הַמִּדְבָּ֗רָה אוֹתְךָ֙ וְאֵת֙ כָּל־דְּגַ֣ת יְאֹרֶ֔יךָ עַל־פְּנֵ֤י הַשָּׂדֶה֙ תִּפּ֔וֹל לֹ֥א תֵאָסֵ֖ף וְלֹ֣א תִקָּבֵ֑ץ לְחַיַּ֥ת הָאָ֛רֶץ וּלְע֥וֹף הַשָּׁמַ֖יִם נְתַתִּ֥יךָ לְאָכְלָֽה׃ </span></p>
 <p align="RIGHT"><span lang="he">‎<a name="006">6</a> ‏וְיָֽדְעוּ֙ כָּל־יֹשְׁבֵ֣י מִצְרַ֔יִם כִּ֖י אֲנִ֣י יְהוָ֑ה יַ֧עַן הֱיוֹתָ֛ם מִשְׁעֶ֥נֶת קָנֶ֖ה לְבֵ֥ית יִשְׂרָאֵֽל׃ </span></p>
 <p align="RIGHT"><span lang="he">‎<a name="007">7</a> ‏בְּתָפְשָׂ֨ם בְּךָ֤ <font color="brown">בכפך</font> <font color="blue">בַכַּף֙</font> תֵּר֔וֹץ וּבָקַעְתָּ֥ לָהֶ֖ם כָּל־כָּתֵ֑ף וּבְהִֽשָּׁעֲנָ֤ם עָלֶ֙יךָ֙ תִּשָּׁבֵ֔ר וְהַעֲמַדְתָּ֥ לָהֶ֖ם כָּל־מָתְנָֽיִם׃ ס</span></p>
 <p align="RIGHT"><span lang="he">‎<a name="008">8</a> ‏לָכֵ֗ן כֹּ֤ה אָמַר֙ אֲדֹנָ֣י יְהוִ֔ה הִנְנִ֛י מֵבִ֥יא עָלַ֖יִךְ חָ֑רֶב וְהִכְרַתִּ֥י מִמֵּ֖ךְ אָדָ֥ם וּבְהֵמָֽה׃ </span></p>
 <p align="RIGHT"><span lang="he">‎<a name="009">9</a> ‏וְהָיְתָ֤ה אֶֽרֶץ־מִצְרַ֙יִם֙ לִשְׁמָמָ֣ה וְחָרְבָּ֔ה וְיָדְע֖וּ כִּֽי־אֲנִ֣י יְהוָ֑ה יַ֧עַן אָמַ֛ר יְאֹ֥ר לִ֖י וַאֲנִ֥י עָשִֽׂיתִי׃ </span></p>
 <p align="RIGHT"><span lang="he">‎<a name="010">10</a> ‏לָכֵ֛ן הִנְנִ֥י אֵלֶ֖יךָ וְאֶל־יְאֹרֶ֑יךָ וְנָתַתִּ֞י אֶת־אֶ֣רֶץ מִצְרַ֗יִם לְחָרְבוֹת֙ חֹ֣רֶב שְׁמָמָ֔ה מִמִּגְדֹּ֥ל סְוֵנֵ֖ה וְעַד־גְּב֥וּל כּֽוּשׁ׃ </span></p>
 <p align="RIGHT"><span lang="he">‎<a name="011">11</a> ‏לֹ֤א תַעֲבָר־בָּהּ֙ רֶ֣גֶל אָדָ֔ם וְרֶ֥גֶל בְּהֵמָ֖ה לֹ֣א תַעֲבָר־בָּ֑הּ וְלֹ֥א תֵשֵׁ֖ב אַרְבָּעִ֥ים שָׁנָֽה׃ </span></p>
 <p align="RIGHT"><span lang="he">‎<a name="012">12</a> ‏וְנָתַתִּ֣י אֶת־אֶרֶץ֩ מִצְרַ֨יִם שְׁמָמָ֜ה בְּת֣וֹךְ׀ אֲרָצ֣וֹת נְשַׁמּ֗וֹת וְעָרֶ֙יהָ֙ בְּת֨וֹךְ עָרִ֤ים מָֽחֳרָבוֹת֙ תִּֽהְיֶ֣יןָ שְׁמָמָ֔ה אַרְבָּעִ֖ים שָׁנָ֑ה וַהֲפִצֹתִ֤י אֶת־מִצְרַ֙יִם֙ בַּגּוֹיִ֔ם וְֽזֵרִיתִ֖ים בָּאֲרָצֽוֹת׃ פ</span></p>
 <p align="RIGHT"><span lang="he">‎<a name="013">13</a> ‏כִּ֛י כֹּ֥ה אָמַ֖ר אֲדֹנָ֣י יְהוִ֑ה מִקֵּ֞ץ אַרְבָּעִ֤ים שָׁנָה֙ אֲקַבֵּ֣ץ אֶת־מִצְרַ֔יִם מִן־הָעַמִּ֖ים אֲשֶׁר־נָפֹ֥צוּ שָֽׁמָּה׃ </span></p>
 <p align="RIGHT"><span lang="he">‎<a name="014">14</a> ‏וְשַׁבְתִּי֙ אֶת־שְׁב֣וּת מִצְרַ֔יִם וַהֲשִׁבֹתִ֤י אֹתָם֙ אֶ֣רֶץ פַּתְר֔וֹס עַל־אֶ֖רֶץ מְכֽוּרָתָ֑ם וְהָ֥יוּ שָׁ֖ם מַמְלָכָ֥ה שְׁפָלָֽה׃ </span></p>
 <p align="RIGHT"><span lang="he">‎<a name="015">15</a> ‏מִן־הַמַּמְלָכוֹת֙ תִּהְיֶ֣ה שְׁפָלָ֔ה וְלֹֽא־תִתְנַשֵּׂ֥א ע֖וֹד עַל־הַגּוֹיִ֑ם וְהִ֨מְעַטְתִּ֔ים לְבִלְתִּ֖י רְד֥וֹת בַּגּוֹיִֽם׃ </span></p>
 <p align="RIGHT"><span lang="he">‎<a name="016">16</a> ‏וְלֹ֣א יִֽהְיֶה־עוֹד֩ לְבֵ֨ית יִשְׂרָאֵ֤ל לְמִבְטָח֙ מַזְכִּ֣יר עָוֹ֔ן בִּפְנוֹתָ֖ם אַחֲרֵיהֶ֑ם וְיָ֣דְע֔וּ כִּ֥י אֲנִ֖י אֲדֹנָ֥י יְהוִֽה׃ פ</span></p>
 <p align="RIGHT"><span lang="he">‎<a name="017">17</a> ‏וַיְהִ֗י בְּעֶשְׂרִ֤ים וָשֶׁ֙בַע֙ שָׁנָ֔ה בָּֽרִאשׁ֖וֹן בְּאֶחָ֣ד לַחֹ֑דֶשׁ הָיָ֥ה דְבַר־יְהוָ֖ה אֵלַ֥י לֵאמֹֽר׃ </span></p>
 <p align="RIGHT"><span lang="he">‎<a name="018">18</a> ‏בֶּן־אָדָ֗ם נְבוּכַדְרֶאצַּ֣ר מֶֽלֶךְ־בָּ֠בֶל הֶעֱבִ֨יד אֶת־חֵיל֜וֹ עֲבֹדָ֤ה גְדֹלָה֙ אֶל־צֹ֔ר כָּל־רֹ֣אשׁ מֻקְרָ֔ח וְכָל־כָּתֵ֖ף מְרוּטָ֑ה וְ֠שָׂכָר לֹא־הָ֨יָה ל֤וֹ וּלְחֵילוֹ֙ מִצֹּ֔ר עַל־הָעֲבֹדָ֖ה אֲשֶׁר־עָבַ֥ד עָלֶֽיהָ׃ ס</span></p>
 <p align="RIGHT"><span lang="he">‎<a name="019">19</a> ‏לָכֵ֗ן כֹּ֤ה אָמַר֙ אֲדֹנָ֣י יְהוִ֔ה הִנְנִ֥י נֹתֵ֛ן לִנְבוּכַדְרֶאצַּ֥ר מֶֽלֶךְ־בָּבֶ֖ל אֶת־אֶ֣רֶץ מִצְרָ֑יִם וְנָשָׂ֨א הֲמֹנָ֜הּ וְשָׁלַ֤ל שְׁלָלָהּ֙ וּבָזַ֣ז בִּזָּ֔הּ וְהָיְתָ֥ה שָׂכָ֖ר לְחֵילֽוֹ׃ </span></p>
 <p align="RIGHT"><span lang="he">‎<a name="020">20</a> ‏פְּעֻלָּתוֹ֙ אֲשֶׁר־עָ֣בַד בָּ֔הּ נָתַ֥תִּי ל֖וֹ אֶת־אֶ֣רֶץ מִצְרָ֑יִם אֲשֶׁר֙ עָ֣שׂוּ לִ֔י נְאֻ֖ם אֲדֹנָ֥י יְהוִֽה׃ ס</span></p>
 <p align="RIGHT"><span lang="he">‎<a name="021">21</a> ‏בַּיּ֣וֹם הַה֗וּא אַצְמִ֤יחַ קֶ֙רֶן֙ לְבֵ֣ית יִשְׂרָאֵ֔ל וּלְךָ֛ אֶתֵּ֥ן פִּתְחֽוֹן־פֶּ֖ה בְּתוֹכָ֑ם וְיָדְע֖וּ כִּי־אֲנִ֥י יְהוָֽה׃ פ</span></p>
 </td>
 <td width="50%">
 <p>1 baššānâ hā‘ăśîrîṯ bā‘ăśirî bišənêm ‘āśār l<sup>a</sup>ḥōḏeš hāyâ ḏəḇar-yəhwâ ’ēlay lē’mōr: </p>
 <p>2 ben-’āḏām śîm pāneyḵā ‘al-parə‘ōh meleḵə miṣərāyim wəhinnāḇē’ ‘ālāyw wə‘al-miṣərayim kullāh: </p>
 <p>3 dabēr wə’āmarətā kōh-’āmar| ’ăḏōnāy yəhwih hinənî ‘āleyḵā parə‘ōh meleḵə-miṣərayim hatannîm hagāḏwōl hārōḇēṣ bəṯwōḵə yə’ōrāyw ’ăšer ’āmar lî yə’ōrî wa’ănî ‘ăśîṯinî: </p>
 <p>4 wənāṯatî <font color="brown">ḥ<sup>a</sup>ḥîyîm</font> <font color="blue">ḥ<sup>a</sup>ḥîm</font> biləḥāyeyḵā wəhiḏəbaqətî ḏəḡaṯ-yə’ōreyḵā bəqaśəqəśōṯeyḵā wəh<sup>a</sup>‘ălîṯîḵā mitwōḵə yə’ōreyḵā wə’ēṯ kāl-dəḡaṯ yə’ōreyḵā bəqaśəqəśōṯeyḵā tiḏəbāq: </p>
 <p>5 ûnəṭašətîḵā hammiḏəbārâ ’wōṯəḵā wə’ēṯ kāl-dəḡaṯ yə’ōreyḵā ‘al-pənê haśśāḏeh tipwōl lō’ ṯē’āsēf wəlō’ ṯiqqāḇēṣ ləḥayyaṯ hā’āreṣ ûlə‘wōf haššāmayim nəṯatîḵā lə’āḵəlâ: </p>
 <p>6 wəyāḏə‘û kāl-yōšəḇê miṣərayim kî ’ănî yəhwâ y<sup>a</sup>‘an hĕywōṯām mišə‘eneṯ qāneh ləḇêṯ yiśərā’ēl: </p>
 <p>7 bəṯāfəśām bəḵā <font color="brown">ḇakafəḵā</font> <font color="blue">ḇakaf</font> tērwōṣ ûḇāq<sup>a</sup>‘ətā lâem kāl-kāṯēf ûḇəhiššā‘ănām ‘āleyḵā tiššāḇēr wəh<sup>a</sup>‘ămaḏətā lâem kāl-māṯənāyim: s</p>
 <p>8 lāḵēn kōh ’āmar ’ăḏōnāy yəhwih hinənî mēḇî’ ‘ālayiḵə ḥāreḇ wəhiḵəratî mimmēḵə ’āḏām ûḇəhēmâ: </p>
 <p>9 wəhāyəṯâ ’ereṣ-miṣərayim lišəmāmâ wəḥārəbâ wəyāḏə‘û kî-’ănî yəhwâ y<sup>a</sup>‘an ’āmar yə’ōr lî wa’ănî ‘āśîṯî: </p>
 <p>10 lāḵēn hinənî ’ēleyḵā wə’el-yə’ōreyḵā wənāṯatî ’eṯ-’ereṣ miṣərayim ləḥārəḇwōṯ ḥōreḇ šəmāmâ mimmiḡədōl səwēnēh wə‘aḏ-gəḇûl kûš: </p>
 <p>11 lō’ ṯ<sup>a</sup>‘ăḇār-bāh reḡel ’āḏām wəreḡel bəhēmâ lō’ ṯ<sup>a</sup>‘ăḇār-bāh wəlō’ ṯēšēḇ ’arəbā‘îm šānâ: </p>
 <p>12 wənāṯatî ’eṯ-’ereṣ miṣərayim šəmāmâ bəṯwōḵə| ’ărāṣwōṯ nəšammwōṯ wə‘āreyhā bəṯwōḵə ‘ārîm māḥŏrāḇwōṯ tihəyeynā šəmāmâ ’arəbā‘îm šānâ wahăfiṣōṯî ’eṯ-miṣərayim bagwōyim wəzērîṯîm bā’ărāṣwōṯ: f</p>
 <p>13 kî kōh ’āmar ’ăḏōnāy yəhwih miqqēṣ ’arəbā‘îm šānâ ’ăqabēṣ ’eṯ-miṣərayim min-hā‘ammîm ’ăšer-nāfōṣû šāmmâ: </p>
 <p>14 wəšaḇətî ’eṯ-šəḇûṯ miṣərayim wahăšiḇōṯî ’ōṯām ’ereṣ paṯərwōs ‘al-’ereṣ məḵûrāṯām wəhāyû šām maməlāḵâ šəfālâ: </p>
 <p>15 min-hammaməlāḵwōṯ tihəyeh šəfālâ wəlō’-ṯiṯənaśśē’ ‘wōḏ ‘al-hagwōyim wəhimə‘aṭətîm ləḇilətî rəḏwōṯ bagwōyim: </p>
 <p>16 wəlō’ yihəyeh-‘wōḏ ləḇêṯ yiśərā’ēl ləmiḇəṭāḥ mazəkîr ‘āwōn bifənwōṯām ’<sup>a</sup>ḥărêhem wəyāḏə‘û kî ’ănî ’ăḏōnāy yəhwih: f</p>
 <p>17 wayəhî bə‘eśərîm wāšeḇ<sup>a</sup>‘ šānâ bāri’šwōn bə’eḥāḏ l<sup>a</sup>ḥōḏeš hāyâ ḏəḇar-yəhwâ ’ēlay lē’mōr: </p>
 <p>18 ben-’āḏām nəḇûḵaḏəre’ṣṣar meleḵə-bāḇel he‘ĕḇîḏ ’eṯ-ḥêlwō ‘ăḇōḏâ ḡəḏōlâ ’el-ṣōr kāl-rō’š muqərāḥ wəḵāl-kāṯēf mərûṭâ wəśāḵār lō’-hāyâ lwō ûləḥêlwō miṣṣōr ‘al-hā‘ăḇōḏâ ’ăšer-‘āḇaḏ ‘āleyhā: s</p>
 <p>19 lāḵēn kōh ’āmar ’ăḏōnāy yəhwih hinənî nōṯēn linəḇûḵaḏəre’ṣṣar meleḵə-bāḇel ’eṯ-’ereṣ miṣərāyim wənāśā’ hămōnāh wəšālal šəlālāh ûḇāzaz bizzāh wəhāyəṯâ śāḵār ləḥêlwō: </p>
 <p>20 pə‘ullāṯwō ’ăšer-‘āḇaḏ bāh nāṯatî lwō ’eṯ-’ereṣ miṣərāyim ’ăšer ‘āśû lî nə’um ’ăḏōnāy yəhwih: s</p>
 <p>21 bayywōm hahû’ ’aṣəmîḥa qeren ləḇêṯ yiśərā’ēl ûləḵā ’etēn piṯəḥwōn-peh bəṯwōḵām wəyāḏə‘û kî-’ănî yəhwâ: f</p>
 </td>
 </tr></table>
 <p></p><hr>
 <center>
 <a href="eze030.htm">Next: Ezekiel (Yechezqel) Chapter 30</a></center>
 </body>