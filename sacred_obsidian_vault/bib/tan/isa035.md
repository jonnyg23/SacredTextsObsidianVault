<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa035.htm">Polyglot</a> 
 <a href="../kjv/isa035.htm">KJV</a> 
 <a href="../sep/isa035.htm">Sep</a> 
 <a href="../vul/isa035.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa034.htm">Previous</a> 
 <a href="isa036.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 35</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏יְשֻׂשׂ֥וּם מִדְבָּ֖ר וְצִיָּ֑ה וְתָגֵ֧ל עֲרָבָ֛ה וְתִפְרַ֖ח כַּחֲבַצָּֽלֶת׃ </span></p>
 <p align="RIGHT"><span lang="he">‎<a name="002">2</a> ‏פָּרֹ֨חַ תִּפְרַ֜ח וְתָגֵ֗ל אַ֚ף גִּילַ֣ת וְרַנֵּ֔ן כְּב֤וֹד הַלְּבָנוֹן֙ נִתַּן־לָ֔הּ הֲדַ֥ר הַכַּרְמֶ֖ל וְהַשָּׁר֑וֹן הֵ֛מָּה יִרְא֥וּ כְבוֹד־יְהוָ֖ה הֲדַ֥ר אֱלֹהֵֽינוּ׃ ס</span></p>
 <p align="RIGHT"><span lang="he">‎<a name="003">3</a> ‏חַזְּק֖וּ יָדַ֣יִם רָפ֑וֹת וּבִרְכַּ֥יִם כֹּשְׁל֖וֹת אַמֵּֽצוּ׃ </span></p>
 <p align="RIGHT"><span lang="he">‎<a name="004">4</a> ‏אִמְרוּ֙ לְנִמְהֲרֵי־לֵ֔ב חִזְק֖וּ אַל־תִּירָ֑אוּ הִנֵּ֤ה אֱלֹֽהֵיכֶם֙ נָקָ֣ם יָב֔וֹא גְּמ֣וּל אֱלֹהִ֔ים ה֥וּא יָב֖וֹא וְיֹשַׁעֲכֶֽם׃ </span></p>
 <p align="RIGHT"><span lang="he">‎<a name="005">5</a> ‏אָ֥ז תִּפָּקַ֖חְנָה עֵינֵ֣י עִוְרִ֑ים וְאָזְנֵ֥י חֵרְשִׁ֖ים תִּפָּתַֽחְנָה׃ </span></p>
 <p align="RIGHT"><span lang="he">‎<a name="006">6</a> ‏אָ֣ז יְדַלֵּ֤ג כָּֽאַיָּל֙ פִּסֵּ֔חַ וְתָרֹ֖ן לְשׁ֣וֹן אִלֵּ֑ם כִּֽי־נִבְקְע֤וּ בַמִּדְבָּר֙ מַ֔יִם וּנְחָלִ֖ים בָּעֲרָבָֽה׃ </span></p>
 <p align="RIGHT"><span lang="he">‎<a name="007">7</a> ‏וְהָיָ֤ה הַשָּׁרָב֙ לַאֲגַ֔ם וְצִמָּא֖וֹן לְמַבּ֣וּעֵי מָ֑יִם בִּנְוֵ֤ה תַנִּים֙ רִבְצָ֔הּ חָצִ֖יר לְקָנֶ֥ה וָגֹֽמֶא׃ </span></p>
 <p align="RIGHT"><span lang="he">‎<a name="008">8</a> ‏וְהָיָה־שָׁ֞ם מַסְל֣וּל וָדֶ֗רֶךְ וְדֶ֤רֶךְ הַקֹּ֙דֶשׁ֙ יִקָּ֣רֵא לָ֔הּ לֹֽא־יַעַבְרֶ֥נּוּ טָמֵ֖א וְהוּא־לָ֑מוֹ הֹלֵ֥ךְ דֶּ֛רֶךְ וֶאֱוִילִ֖ים לֹ֥א יִתְעֽוּ׃ </span></p>
 <p align="RIGHT"><span lang="he">‎<a name="009">9</a> ‏לֹא־יִהְיֶ֨ה שָׁ֜ם אַרְיֵ֗ה וּפְרִ֤יץ חַיּוֹת֙ בַּֽל־יַעֲלֶ֔נָּה לֹ֥א תִמָּצֵ֖א שָׁ֑ם וְהָלְכ֖וּ גְּאוּלִֽים׃ </span></p>
 <p align="RIGHT"><span lang="he">‎<a name="010">10</a> ‏וּפְדוּיֵ֨י יְהוָ֜ה יְשֻׁב֗וּן וּבָ֤אוּ צִיּוֹן֙ בְּרִנָּ֔ה וְשִׂמְחַ֥ת עוֹלָ֖ם עַל־רֹאשָׁ֑ם שָׂשׂ֤וֹן וְשִׂמְחָה֙ יַשִּׂ֔יגוּ וְנָ֖סוּ יָג֥וֹן וַאֲנָחָֽה׃ פ</span></p>
 </td>
 <td width="50%">
 <p>1 yəśuśûm miḏəbār wəṣîyâ wəṯāḡēl ‘ărāḇâ wəṯifər<sup>a</sup>ḥ k<sup>a</sup>ḥăḇaṣṣāleṯ: </p>
 <p>2 pārōḥa tifər<sup>a</sup>ḥ wəṯāḡēl ’af gîlaṯ wərannēn kəḇwōḏ halləḇānwōn nitan-lāh hăḏar hakarəmel wəhaššārwōn hēmmâ yirə’û ḵəḇwōḏ-yəhwâ hăḏar ’ĕlōhênû: s</p>
 <p>3 ḥazzəqû yāḏayim rāfwōṯ ûḇirəkayim kōšəlwōṯ ’ammēṣû: </p>
 <p>4 ’imərû ləniməhărê-lēḇ ḥizəqû ’al-tîrā’û hinnēh ’ĕlōhêḵem nāqām yāḇwō’ gəmûl ’ĕlōhîm hû’ yāḇwō’ wəyōš<sup>a</sup>‘ăḵem: </p>
 <p>5 ’āz tipāq<sup>a</sup>ḥənâ ‘ênê ‘iwərîm wə’āzənê ḥērəšîm tipāṯ<sup>a</sup>ḥənâ: </p>
 <p>6 ’āz yəḏallēḡ kā’ayyāl pissēḥa wəṯārōn ləšwōn ’illēm kî-niḇəqə‘û ḇammiḏəbār mayim ûnəḥālîm bā‘ărāḇâ: </p>
 <p>7 wəhāyâ haššārāḇ la’ăḡam wəṣimmā’wōn ləmabû‘ê māyim binəwēh ṯannîm riḇəṣāh ḥāṣîr ləqāneh wāḡōme’: </p>
 <p>8 wəhāyâ-šām masəlûl wāḏereḵə wəḏereḵə haqqōḏeš yiqqārē’ lāh lō’-y<sup>a</sup>‘aḇərennû ṭāmē’ wəhû’-lāmwō hōlēḵə dereḵə we’ĕwîlîm lō’ yiṯə‘û: </p>
 <p>9 lō’-yihəyeh šām ’arəyēh ûfərîṣ ḥayywōṯ bal-y<sup>a</sup>‘ălennâ lō’ ṯimmāṣē’ šām wəhāləḵû gə’ûlîm: </p>
 <p>10 ûfəḏûyê yəhwâ yəšuḇûn ûḇā’û ṣîywōn bərinnâ wəśiməḥaṯ ‘wōlām ‘al-rō’šām śāśwōn wəśiməḥâ yaśśîḡû wənāsû yāḡwōn wa’ănāḥâ: f</p>
 </td>
 </tr></table>
 <p></p><hr>
 <center>
 <a href="isa036.htm">Next: Isaiah (Yisheyah) Chapter 36</a></center>
 </body>