<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa008.htm">Polyglot</a> 
 <a href="../kjv/isa008.htm">KJV</a> 
 <a href="../sep/isa008.htm">Sep</a> 
 <a href="../vul/isa008.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa007.htm">Previous</a> 
 <a href="isa009.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 8</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֹּ֤אמֶר יְהוָה֙ אֵלַ֔י קַח־לְךָ֖ גִּלָּי֣וֹן גָּד֑וֹל וּכְתֹ֤ב עָלָיו֙ בְּחֶ֣רֶט אֱנ֔וֹשׁ לְמַהֵ֥ר שָׁלָ֖ל חָ֥שׁ בַּֽז׃ </span></p>
 <p align="RIGHT"><span lang="he">‎<a name="002">2</a> ‏וְאָעִ֣ידָה לִּ֔י עֵדִ֖ים נֶאֱמָנִ֑ים אֵ֚ת אוּרִיָּ֣ה הַכֹּהֵ֔ן וְאֶת־זְכַרְיָ֖הוּ בֶּ֥ן יְבֶרֶכְיָֽהוּ׃ </span></p>
 <p align="RIGHT"><span lang="he">‎<a name="003">3</a> ‏וָאֶקְרַב֙ אֶל־הַנְּבִיאָ֔ה וַתַּ֖הַר וַתֵּ֣לֶד בֵּ֑ן וַיֹּ֤אמֶר יְהוָה֙ אֵלַ֔י קְרָ֣א שְׁמ֔וֹ מַהֵ֥ר שָׁלָ֖ל חָ֥שׁ בַּֽז׃ </span></p>
 <p align="RIGHT"><span lang="he">‎<a name="004">4</a> ‏כִּ֗י בְּטֶ֙רֶם֙ יֵדַ֣ע הַנַּ֔עַר קְרֹ֖א אָבִ֣י וְאִמִּ֑י יִשָּׂ֣א׀ אֶת־חֵ֣יל דַּמֶּ֗שֶׂק וְאֵת֙ שְׁלַ֣ל שֹׁמְר֔וֹן לִפְנֵ֖י מֶ֥לֶךְ אַשּֽׁוּר׃ ס</span></p>
 <p align="RIGHT"><span lang="he">‎<a name="005">5</a> ‏וַיֹּ֣סֶף יְהוָ֔ה דַּבֵּ֥ר אֵלַ֛י ע֖וֹד לֵאמֹֽר׃ </span></p>
 <p align="RIGHT"><span lang="he">‎<a name="006">6</a> ‏יַ֗עַן כִּ֤י מָאַס֙ הָעָ֣ם הַזֶּ֔ה אֵ֚ת מֵ֣י הַשִּׁלֹ֔חַ הַהֹלְכִ֖ים לְאַ֑ט וּמְשׂ֥וֹשׂ אֶת־רְצִ֖ין וּבֶן־רְמַלְיָֽהוּ׃ </span></p>
 <p align="RIGHT"><span lang="he">‎<a name="007">7</a> ‏וְלָכֵ֡ן הִנֵּ֣ה אֲדֹנָי֩ מַעֲלֶ֨ה עֲלֵיהֶ֜ם אֶת־מֵ֣י הַנָּהָ֗ר הָעֲצוּמִים֙ וְהָ֣רַבִּ֔ים אֶת־מֶ֥לֶךְ אַשּׁ֖וּר וְאֶת־כָּל־כְּבוֹד֑וֹ וְעָלָה֙ עַל־כָּל־אֲפִיקָ֔יו וְהָלַ֖ךְ עַל־כָּל־גְּדוֹתָֽיו׃ </span></p>
 <p align="RIGHT"><span lang="he">‎<a name="008">8</a> ‏וְחָלַ֤ף בִּֽיהוּדָה֙ שָׁטַ֣ף וְעָבַ֔ר עַד־צַוָּ֖אר יַגִּ֑יעַ וְהָיָה֙ מֻטּ֣וֹת כְּנָפָ֔יו מְלֹ֥א רֹֽחַב־אַרְצְךָ֖ עִמָּ֥נוּ אֵֽל׃ ס</span></p>
 <p align="RIGHT"><span lang="he">‎<a name="009">9</a> ‏רֹ֤עוּ עַמִּים֙ וָחֹ֔תּוּ וְהַֽאֲזִ֔ינוּ כֹּ֖ל מֶרְחַקֵּי־אָ֑רֶץ הִתְאַזְּר֣וּ וָחֹ֔תּוּ הִֽתְאַזְּר֖וּ וָחֹֽתּוּ׃ </span></p>
 <p align="RIGHT"><span lang="he">‎<a name="010">10</a> ‏עֻ֥צוּ עֵצָ֖ה וְתֻפָ֑ר דַּבְּר֤וּ דָבָר֙ וְלֹ֣א יָק֔וּם כִּ֥י עִמָּ֖נוּ אֵֽל׃ ס</span></p>
 <p align="RIGHT"><span lang="he">‎<a name="011">11</a> ‏כִּי֩ כֹ֨ה אָמַ֧ר יְהוָ֛ה אֵלַ֖י כְּחֶזְקַ֣ת הַיָּ֑ד וְיִסְּרֵ֕נִי מִלֶּ֛כֶת בְּדֶ֥רֶךְ הָֽעָם־הַזֶּ֖ה לֵאמֹֽר׃ </span></p>
 <p align="RIGHT"><span lang="he">‎<a name="012">12</a> ‏לֹא־תֹאמְר֣וּן קֶ֔שֶׁר לְכֹ֧ל אֲשֶׁר־יֹאמַ֛ר הָעָ֥ם הַזֶּ֖ה קָ֑שֶׁר וְאֶת־מוֹרָא֥וֹ לֹֽא־תִֽירְא֖וּ וְלֹ֥א תַעֲרִֽיצוּ׃ </span></p>
 <p align="RIGHT"><span lang="he">‎<a name="013">13</a> ‏אֶת־יְהוָ֥ה צְבָא֖וֹת אֹת֣וֹ תַקְדִּ֑ישׁוּ וְה֥וּא מוֹרַאֲכֶ֖ם וְה֥וּא מַֽעֲרִֽצְכֶֽם׃ </span></p>
 <p align="RIGHT"><span lang="he">‎<a name="014">14</a> ‏וְהָיָ֖ה לְמִקְדָּ֑שׁ וּלְאֶ֣בֶן נֶ֠גֶף וּלְצ֨וּר מִכְשׁ֜וֹל לִשְׁנֵ֨י בָתֵּ֤י יִשְׂרָאֵל֙ לְפַ֣ח וּלְמוֹקֵ֔שׁ לְיוֹשֵׁ֖ב יְרוּשָׁלִָֽם׃ </span></p>
 <p align="RIGHT"><span lang="he">‎<a name="015">15</a> ‏וְכָ֥שְׁלוּ בָ֖ם רַבִּ֑ים וְנָפְל֣וּ וְנִשְׁבָּ֔רוּ וְנוֹקְשׁ֖וּ וְנִלְכָּֽדוּ׃ ס</span></p>
 <p align="RIGHT"><span lang="he">‎<a name="016">16</a> ‏צ֖וֹר תְּעוּדָ֑ה חֲת֥וֹם תּוֹרָ֖ה בְּלִמֻּדָֽי׃ </span></p>
 <p align="RIGHT"><span lang="he">‎<a name="017">17</a> ‏וְחִכִּ֙יתִי֙ לַיהוָ֔ה הַמַּסְתִּ֥יר פָּנָ֖יו מִבֵּ֣ית יַעֲקֹ֑ב וְקִוֵּ֖יתִֽי־לֽוֹ׃ </span></p>
 <p align="RIGHT"><span lang="he">‎<a name="018">18</a> ‏הִנֵּ֣ה אָנֹכִ֗י וְהַיְלָדִים֙ אֲשֶׁ֣ר נָֽתַן־לִ֣י יְהוָ֔ה לְאֹת֥וֹת וּלְמוֹפְתִ֖ים בְּיִשְׂרָאֵ֑ל מֵעִם֙ יְהוָ֣ה צְבָא֔וֹת הַשֹּׁכֵ֖ן בְּהַ֥ר צִיּֽוֹן׃ ס</span></p>
 <p align="RIGHT"><span lang="he">‎<a name="019">19</a> ‏וְכִֽי־יֹאמְר֣וּ אֲלֵיכֶ֗ם דִּרְשׁ֤וּ אֶל־הָאֹבוֹת֙ וְאֶל־הַיִּדְּעֹנִ֔ים הַֽמְצַפְצְפִ֖ים וְהַמַּהְגִּ֑ים הֲלוֹא־עַם֙ אֶל־אֱלֹהָ֣יו יִדְרֹ֔שׁ בְּעַ֥ד הַחַיִּ֖ים אֶל־הַמֵּתִֽים׃ </span></p>
 <p align="RIGHT"><span lang="he">‎<a name="020">20</a> ‏לְתוֹרָ֖ה וְלִתְעוּדָ֑ה אִם־לֹ֤א יֹֽאמְרוּ֙ כַּדָּבָ֣ר הַזֶּ֔ה אֲשֶׁ֥ר אֵֽין־ל֖וֹ שָֽׁחַר׃ </span></p>
 <p align="RIGHT"><span lang="he">‎<a name="021">21</a> ‏וְעָ֥בַר בָּ֖הּ נִקְשֶׁ֣ה וְרָעֵ֑ב וְהָיָ֨ה כִֽי־יִרְעַ֜ב וְהִתְקַצַּ֗ף וְקִלֵּ֧ל בְּמַלְכּ֛וֹ וּבֵאלֹהָ֖יו וּפָנָ֥ה לְמָֽעְלָה׃ </span></p>
 <p align="RIGHT"><span lang="he">‎<a name="022">22</a> ‏וְאֶל־אֶ֖רֶץ יַבִּ֑יט וְהִנֵּ֨ה צָרָ֤ה וַחֲשֵׁכָה֙ מְע֣וּף צוּקָ֔ה וַאֲפֵלָ֖ה מְנֻדָּֽח׃ </span></p>
 <p align="RIGHT"><span lang="he">‎<a name="023">23</a> ‏כִּ֣י לֹ֣א מוּעָף֮ לַאֲשֶׁ֣ר מוּצָ֣ק לָהּ֒ כָּעֵ֣ת הָרִאשׁ֗וֹן הֵקַ֞ל אַ֤רְצָה זְבֻלוּן֙ וְאַ֣רְצָה נַפְתָּלִ֔י וְהָאַחֲר֖וֹן הִכְבִּ֑יד דֶּ֤רֶךְ הַיָּם֙ עֵ֣בֶר הַיַּרְדֵּ֔ן גְּלִ֖יל הַגּוֹיִֽם׃ </span></p>
 </td>
 <td width="50%">
 <p>1 wayyō’mer yəhwâ ’ēlay q<sup>a</sup>ḥ-ləḵā gillāywōn gāḏwōl ûḵəṯōḇ ‘ālāyw bəḥereṭ ’ĕnwōš ləmahēr šālāl ḥāš baz: </p>
 <p>2 wə’ā‘îḏâ llî ‘ēḏîm ne’ĕmānîm ’ēṯ ’ûrîyâ hakōhēn wə’eṯ-zəḵarəyâû ben yəḇereḵəyâû: </p>
 <p>3 wā’eqəraḇ ’el-hannəḇî’â watahar watēleḏ bēn wayyō’mer yəhwâ ’ēlay qərā’ šəmwō mahēr šālāl ḥāš baz: </p>
 <p>4 kî bəṭerem yēḏ<sup>a</sup>‘ hann<sup>a</sup>‘ar qərō’ ’āḇî wə’immî yiśśā’| ’eṯ-ḥêl dammeśeq wə’ēṯ šəlal šōmərwōn lifənê meleḵə ’aššûr: s</p>
 <p>5 wayyōsef yəhwâ dabēr ’ēlay ‘wōḏ lē’mōr: </p>
 <p>6 y<sup>a</sup>‘an kî mā’as hā‘ām hazzeh ’ēṯ mê haššilōḥa hahōləḵîm lə’aṭ ûməśwōś ’eṯ-rəṣîn ûḇen-rəmaləyâû: </p>
 <p>7 wəlāḵēn hinnēh ’ăḏōnāy m<sup>a</sup>‘ăleh ‘ălêhem ’eṯ-mê hannâār hā‘ăṣûmîm wəhārabîm ’eṯ-meleḵə ’aššûr wə’eṯ-kāl-kəḇwōḏwō wə‘ālâ ‘al-kāl-’ăfîqāyw wəhālaḵə ‘al-kāl-gəḏwōṯāyw: </p>
 <p>8 wəḥālaf bîhûḏâ šāṭaf wə‘āḇar ‘aḏ-ṣaûā’r yagî‘a wəhāyâ muṭṭwōṯ kənāfāyw məlō’ rōḥaḇ-’arəṣəḵā ‘immānû ’ēl: s</p>
 <p>9 rō‘û ‘ammîm wāḥōtû wəha’ăzînû kōl merəḥaqqê-’āreṣ hiṯə’azzərû wāḥōtû hiṯə’azzərû wāḥōtû: </p>
 <p>10 ‘uṣû ‘ēṣâ wəṯufār dabərû ḏāḇār wəlō’ yāqûm kî ‘immānû ’ēl: s</p>
 <p>11 kî ḵōh ’āmar yəhwâ ’ēlay kəḥezəqaṯ hayyāḏ wəyissərēnî milleḵeṯ bəḏereḵə hā‘ām-hazzeh lē’mōr: </p>
 <p>12 lō’-ṯō’mərûn qešer ləḵōl ’ăšer-yō’mar hā‘ām hazzeh qāšer wə’eṯ-mwōrā’wō lō’-ṯîrə’û wəlō’ ṯ<sup>a</sup>‘ărîṣû: </p>
 <p>13 ’eṯ-yəhwâ ṣəḇā’wōṯ ’ōṯwō ṯaqədîšû wəhû’ mwōra’ăḵem wəhû’ m<sup>a</sup>‘ăriṣəḵem: </p>
 <p>14 wəhāyâ ləmiqədāš ûlə’eḇen neḡef ûləṣûr miḵəšwōl lišənê ḇātê yiśərā’ēl ləf<sup>a</sup>ḥ ûləmwōqēš ləywōšēḇ yərûšālāim: </p>
 <p>15 wəḵāšəlû ḇām rabîm wənāfəlû wənišəbārû wənwōqəšû wəniləkāḏû: s</p>
 <p>16 ṣwōr tə‘ûḏâ ḥăṯwōm twōrâ bəlimmuḏāy: </p>
 <p>17 wəḥikîṯî layhwâ hammasətîr pānāyw mibêṯ y<sup>a</sup>‘ăqōḇ wəqiûêṯî-lwō: </p>
 <p>18 hinnēh ’ānōḵî wəhayəlāḏîm ’ăšer nāṯan-lî yəhwâ lə’ōṯwōṯ ûləmwōfəṯîm bəyiśərā’ēl mē‘im yəhwâ ṣəḇā’wōṯ haššōḵēn bəhar ṣîywōn: s</p>
 <p>19 wəḵî-yō’mərû ’ălêḵem dirəšû ’el-hā’ōḇwōṯ wə’el-hayyidə‘ōnîm haməṣafəṣəfîm wəhammahəgîm hălwō’-‘am ’el-’ĕlōhāyw yiḏərōš bə‘aḏ h<sup>a</sup>ḥayyîm ’el-hammēṯîm: </p>
 <p>20 ləṯwōrâ wəliṯə‘ûḏâ ’im-lō’ yō’mərû kadāḇār hazzeh ’ăšer ’ên-lwō šāḥar: </p>
 <p>21 wə‘āḇar bāh niqəšeh wərā‘ēḇ wəhāyâ ḵî-yirə‘aḇ wəhiṯəqaṣṣaf wəqillēl bəmaləkwō ûḇē’lōhāyw ûfānâ ləmā‘əlâ: </p>
 <p>22 wə’el-’ereṣ yabîṭ wəhinnēh ṣārâ w<sup>a</sup>ḥăšēḵâ mə‘ûf ṣûqâ wa’ăfēlâ mənudāḥ: </p>
 <p>23 kî lō’ mû‘āf la’ăšer mûṣāq lāh kā‘ēṯ hāri’šwōn hēqal ’arəṣâ zəḇulûn wə’arəṣâ nafətālî wəhā’<sup>a</sup>ḥărwōn hiḵəbîḏ dereḵə hayyām ‘ēḇer hayyarədēn gəlîl hagwōyim: </p>
 </td>
 </tr></table>
 <p></p><hr>
 <center>
 <a href="isa009.htm">Next: Isaiah (Yisheyah) Chapter 9</a></center>
 </body>