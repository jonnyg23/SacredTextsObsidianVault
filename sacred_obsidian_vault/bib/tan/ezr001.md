<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ezr001.htm">Polyglot</a> 
 <a href="../kjv/ezr001.htm">KJV</a> 
 <a href="../vul/ezr001.htm">Vul</a> 
 
 <br>
 <br><a href="ezr.htm">Ezra Index</a><br>
  
 <a href="dan012.htm">Previous</a> 
 <a href="ezr002.htm">Next</a> 
 </center>
 <hr>
 
 <h3 align="CENTER">Tanach (Hebrew): Ezra Chapter 1</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וּבִשְׁנַ֣ת אַחַ֗ת לְכ֙וֹרֶשׁ֙ מֶ֣לֶךְ פָּרַ֔ס לִכְל֥וֹת דְּבַר־יְהוָ֖ה מִפִּ֣י יִרְמְיָ֑ה הֵעִ֣יר יְהוָ֗ה אֶת־ר֙וּחַ֙ כֹּ֣רֶשׁ מֶֽלֶךְ־פָּרַ֔ס וַיַּֽעֲבֶר־קוֹל֙ בְּכָל־מַלְכוּת֔וֹ וְגַם־בְּמִכְתָּ֖ב לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏כֹּ֣ה אָמַ֗ר כֹּ֚רֶשׁ מֶ֣לֶךְ פָּרַ֔ס כֹּ֚ל מַמְלְכ֣וֹת הָאָ֔רֶץ נָ֣תַן לִ֔י יְהוָ֖ה אֱלֹהֵ֣י הַשָּׁמָ֑יִם וְהֽוּא־פָקַ֤ד עָלַי֙ לִבְנֽוֹת־ל֣וֹ בַ֔יִת בִּירוּשָׁלִַ֖ם אֲשֶׁ֥ר בִּֽיהוּדָֽה׃ </span></p>
 <p align="RIGHT"><span lang="he">‎<a name="003">3</a> ‏מִֽי־בָכֶ֣ם מִכָּל־עַמּ֗וֹ יְהִ֤י אֱלֹהָיו֙ עִמּ֔וֹ וְיַ֕עַל לִירוּשָׁלִַ֖ם אֲשֶׁ֣ר בִּיהוּדָ֑ה וְיִ֗בֶן אֶת־בֵּ֤ית יְהוָה֙ אֱלֹהֵ֣י יִשְׂרָאֵ֔ל ה֥וּא הָאֱלֹהִ֖ים אֲשֶׁ֥ר בִּירוּשָׁלִָֽם׃ </span></p>
 <p align="RIGHT"><span lang="he">‎<a name="004">4</a> ‏וְכָל־הַנִּשְׁאָ֗ר מִֽכָּל־הַמְּקֹמוֹת֮ אֲשֶׁ֣ר ה֣וּא גָֽר־שָׁם֒ יְנַשְּׂא֙וּהוּ֙ אַנְשֵׁ֣י מְקֹמ֔וֹ בְּכֶ֥סֶף וּבְזָהָ֖ב וּבִרְכ֣וּשׁ וּבִבְהֵמָ֑ה עִם־הַ֨נְּדָבָ֔ה לְבֵ֥ית הָאֱלֹהִ֖ים אֲשֶׁ֥ר בִּירוּשָׁלִָֽם׃ </span></p>
 <p align="RIGHT"><span lang="he">‎<a name="005">5</a> ‏וַיָּק֜וּמוּ רָאשֵׁ֣י הָאָב֗וֹת לִֽיהוּדָה֙ וּבִנְיָמִ֔ן וְהַכֹּהֲנִ֖ים וְהַלְוִיִּ֑ם לְכֹ֨ל הֵעִ֤יר הָאֱלֹהִים֙ אֶת־רוּח֔וֹ לַעֲל֣וֹת לִבְנ֔וֹת אֶת־בֵּ֥ית יְהוָ֖ה אֲשֶׁ֥ר בִּירוּשָׁלִָֽם׃ </span></p>
 <p align="RIGHT"><span lang="he">‎<a name="006">6</a> ‏וְכָל־סְבִיבֹֽתֵיהֶם֙ חִזְּק֣וּ בִֽידֵיהֶ֔ם בִּכְלֵי־כֶ֧סֶף בַּזָּהָ֛ב בָּרְכ֥וּשׁ וּבַבְּהֵמָ֖ה וּבַמִּגְדָּנ֑וֹת לְבַ֖ד עַל־כָּל־הִתְנַדֵּֽב׃ ס</span></p>
 <p align="RIGHT"><span lang="he">‎<a name="007">7</a> ‏וְהַמֶּ֣לֶךְ כּ֔וֹרֶשׁ הוֹצִ֖יא אֶת־כְּלֵ֣י בֵית־יְהוָ֑ה אֲשֶׁ֨ר הוֹצִ֤יא נְבֽוּכַדְנֶצַּר֙ מִיר֣וּשָׁלִַ֔ם וַֽיִּתְּנֵ֖ם בְּבֵ֥ית אֱלֹהָֽיו׃ </span></p>
 <p align="RIGHT"><span lang="he">‎<a name="008">8</a> ‏וַיּֽוֹצִיאֵ֗ם<font color="red"><sup>3</sup></font> כּ֚וֹרֶשׁ מֶ֣לֶךְ פָּרַ֔ס עַל־יַ֖ד מִתְרְדָ֣ת הַגִּזְבָּ֑ר וַֽיִּסְפְּרֵם֙ לְשֵׁשְׁבַּצַּ֔ר הַנָּשִׂ֖יא לִיהוּדָֽה׃ </span></p>
 <p align="RIGHT"><span lang="he">‎<a name="009">9</a> ‏וְאֵ֖לֶּה מִסְפָּרָ֑ם אֲגַרְטְלֵ֨י זָהָ֜ב שְׁלֹשִׁ֗ים אֲגַרְטְלֵי־כֶ֙סֶף֙ אָ֔לֶף מַחֲלָפִ֖ים תִּשְׁעָ֥ה וְעֶשְׂרִֽים׃ ס</span></p>
 <p align="RIGHT"><span lang="he">‎<a name="010">10</a> ‏כְּפוֹרֵ֤י זָהָב֙ שְׁלֹשִׁ֔ים כְּפ֤וֹרֵי כֶ֙סֶף֙ מִשְׁנִ֔ים אַרְבַּ֥ע מֵא֖וֹת וַעֲשָׂרָ֑ה כֵּלִ֥ים אֲחֵרִ֖ים אָֽלֶף׃ ס</span></p>
 <p align="RIGHT"><span lang="he">‎<a name="011">11</a> ‏כָּל־כֵּלִים֙ לַזָּהָ֣ב וְלַכֶּ֔סֶף חֲמֵ֥שֶׁת אֲלָפִ֖ים וְאַרְבַּ֣ע מֵא֑וֹת הַכֹּ֞ל הֶעֱלָ֣ה שֵׁשְׁבַּצַּ֗ר עִ֚ם הֵעָל֣וֹת הַגּוֹלָ֔ה מִבָּבֶ֖ל לִירוּשָׁלִָֽם׃ פ</span></p>
 </td>
 <td width="50%">
 <p>1 ûḇišənaṯ ’<sup>a</sup>ḥaṯ ləḵwōreš meleḵə pāras liḵəlwōṯ dəḇar-yəhwâ mipî yirəməyâ hē‘îr yəhwâ ’eṯ-rûḥa kōreš meleḵə-pāras wayy<sup>a</sup>‘ăḇer-qwōl bəḵāl-maləḵûṯwō wəḡam-bəmiḵətāḇ lē’mōr: </p>
 <p>2 kōh ’āmar kōreš meleḵə pāras kōl mamələḵwōṯ hā’āreṣ nāṯan lî yəhwâ ’ĕlōhê haššāmāyim wəhû’-fāqaḏ ‘ālay liḇənwōṯ-lwō ḇayiṯ bîrûšālaim ’ăšer bîhûḏâ: </p>
 <p>3 mî-ḇāḵem mikāl-‘ammwō yəhî ’ĕlōhāyw ‘immwō wəy<sup>a</sup>‘al lîrûšālaim ’ăšer bîhûḏâ wəyiḇen ’eṯ-bêṯ yəhwâ ’ĕlōhê yiśərā’ēl hû’ hā’ĕlōhîm ’ăšer bîrûšālāim: </p>
 <p>4 wəḵāl-hannišə’ār mikāl-hamməqōmwōṯ ’ăšer hû’ ḡār-šām yənaśśə’ûhû ’anəšê məqōmwō bəḵesef ûḇəzâāḇ ûḇirəḵûš ûḇiḇəhēmâ ‘im-hannəḏāḇâ ləḇêṯ hā’ĕlōhîm ’ăšer bîrûšālāim: </p>
 <p>5 wayyāqûmû rā’šê hā’āḇwōṯ lîhûḏâ ûḇinəyāmin wəhakōhănîm wəhaləwîyim ləḵōl hē‘îr hā’ĕlōhîm ’eṯ-rûḥwō l<sup>a</sup>‘ălwōṯ liḇənwōṯ ’eṯ-bêṯ yəhwâ ’ăšer bîrûšālāim: </p>
 <p>6 wəḵāl-səḇîḇōṯêhem ḥizzəqû ḇîḏêhem biḵəlê-ḵesef bazzâāḇ bārəḵûš ûḇabəhēmâ ûḇammiḡədānwōṯ ləḇaḏ ‘al-kāl-hiṯənadēḇ: s</p>
 <p>7 wəhammeleḵə kwōreš hwōṣî’ ’eṯ-kəlê ḇêṯ-yəhwâ ’ăšer hwōṣî’ nəḇûḵaḏəneṣṣar mîrûšālaim wayyitənēm bəḇêṯ ’ĕlōhāyw: </p>
 <p>8 wayywōṣî’ēm<font color="red"><sup>3</sup></font> kwōreš meleḵə pāras ‘al-yaḏ miṯərəḏāṯ hagizəbār wayyisəpərēm ləšēšəbaṣṣar hannāśî’ lîhûḏâ: </p>
 <p>9 wə’ēlleh misəpārām ’ăḡarəṭəlê zâāḇ šəlōšîm ’ăḡarəṭəlê-ḵesef ’ālef m<sup>a</sup>ḥălāfîm tišə‘â wə‘eśərîm: s</p>
 <p>10 kəfwōrê zâāḇ šəlōšîm kəfwōrê ḵesef mišənîm ’arəb<sup>a</sup>‘ mē’wōṯ w<sup>a</sup>‘ăśārâ kēlîm ’ăḥērîm ’ālef: s</p>
 <p>11 kāl-kēlîm lazzâāḇ wəlakesef ḥămēšeṯ ’ălāfîm wə’arəb<sup>a</sup>‘ mē’wōṯ hakōl he‘ĕlâ šēšəbaṣṣar ‘im hē‘ālwōṯ hagwōlâ mibāḇel lîrûšālāim: f</p>
 </td>
 </tr></table>
 <p></p><hr>
 <center>
 <a href="ezr002.htm">Next: Ezra Chapter 2</a></center>
 </body>