<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo008.htm">Polyglot</a> 
 <a href="../kjv/exo008.htm">KJV</a> 
 <a href="../sep/exo008.htm">Sep</a> 
 <a href="../vul/exo008.htm">Vul</a> 
 
 <br>
 <br><a href="exo.htm">Exodus (Shemot) Index</a><br>
  
 <a href="exo007.htm">Previous</a> 
 <a href="exo009.htm">Next</a> 
 </center>
 <hr>
 
 <h3 align="CENTER">Tanach (Hebrew): Exodus (Shemot) Chapter 8</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֹּ֣אמֶר יְהוָה֮ אֶל־מֹשֶׁה֒ אֱמֹ֣ר אֶֽל־אַהֲרֹ֗ן נְטֵ֤ה אֶת־יָדְךָ֙ בְּמַטֶּ֔ךָ עַל־הַ֨נְּהָרֹ֔ת עַל־הַיְאֹרִ֖ים וְעַל־הָאֲגַמִּ֑ים וְהַ֥עַל אֶת־הַֽצְפַרְדְּעִ֖ים עַל־אֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="002">2</a> ‏וַיֵּ֤ט אַהֲרֹן֙ אֶת־יָד֔וֹ עַ֖ל מֵימֵ֣י מִצְרָ֑יִם וַתַּ֙עַל֙ הַצְּפַרְדֵּ֔עַ וַתְּכַ֖ס אֶת־אֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="003">3</a> ‏וַיַּֽעֲשׂוּ־כֵ֥ן הַֽחֲרְטֻמִּ֖ים בְּלָטֵיהֶ֑ם וַיַּעֲל֥וּ אֶת־הַֽצְפַרְדְּעִ֖ים עַל־אֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="004">4</a> ‏וַיִּקְרָ֨א פַרְעֹ֜ה לְמֹשֶׁ֣ה וּֽלְאַהֲרֹ֗ן וַיֹּ֙אמֶר֙ הַעְתִּ֣ירוּ אֶל־יְהוָ֔ה וְיָסֵר֙ הַֽצְפַרְדְּעִ֔ים מִמֶּ֖נִּי וּמֵֽעַמִּ֑י וַאֲשַׁלְּחָה֙ אֶת־הָעָ֔ם וְיִזְבְּח֖וּ לַיהוָֽה׃ </span></p>
 <p align="RIGHT"><span lang="he">‎<a name="005">5</a> ‏וַיֹּ֣אמֶר מֹשֶׁ֣ה לְפַרְעֹה֮ הִתְפָּאֵ֣ר עָלַי֒ לְמָתַ֣י׀ אַעְתִּ֣יר לְךָ֗ וְלַעֲבָדֶ֙יךָ֙ וּֽלְעַמְּךָ֔ לְהַכְרִית֙ הַֽצֲפַרְדְּעִ֔ים מִמְּךָ֖ וּמִבָּתֶּ֑יךָ רַ֥ק בַּיְאֹ֖ר תִּשָּׁאַֽרְנָה׃ </span></p>
 <p align="RIGHT"><span lang="he">‎<a name="006">6</a> ‏וַיֹּ֖אמֶר לְמָחָ֑ר וַיֹּ֙אמֶר֙ כִּדְבָ֣רְךָ֔ לְמַ֣עַן תֵּדַ֔ע כִּי־אֵ֖ין כַּיהוָ֥ה אֱלֹהֵֽינוּ׃ </span></p>
 <p align="RIGHT"><span lang="he">‎<a name="007">7</a> ‏וְסָר֣וּ הַֽצְפַרְדְּעִ֗ים מִמְּךָ֙ וּמִבָּ֣תֶּ֔יךָ וּמֵעֲבָדֶ֖יךָ וּמֵעַמֶּ֑ךָ רַ֥ק בַּיְאֹ֖ר תִּשָּׁאַֽרְנָה׃ </span></p>
 <p align="RIGHT"><span lang="he">‎<a name="008">8</a> ‏וַיֵּצֵ֥א מֹשֶׁ֛ה וְאַהֲרֹ֖ן מֵעִ֣ם פַּרְעֹ֑ה וַיִּצְעַ֤ק מֹשֶׁה֙ אֶל־יְהוָ֔ה עַל־דְּבַ֥ר הַֽצְפַרְדְּעִ֖ים אֲשֶׁר־שָׂ֥ם לְפַרְעֹֽה׃ </span></p>
 <p align="RIGHT"><span lang="he">‎<a name="009">9</a> ‏וַיַּ֥עַשׂ יְהוָ֖ה כִּדְבַ֣ר מֹשֶׁ֑ה וַיָּמֻ֙תוּ֙ הַֽצְפַרְדְּעִ֔ים מִן־הַבָּתִּ֥ים מִן־הַחֲצֵרֹ֖ת וּמִן־הַשָּׂדֹֽת׃ </span></p>
 <p align="RIGHT"><span lang="he">‎<a name="010">10</a> ‏וַיִּצְבְּר֥וּ אֹתָ֖ם חֳמָרִ֣ם חֳמָרִ֑ם וַתִּבְאַ֖שׁ הָאָֽרֶץ׃ </span></p>
 <p align="RIGHT"><span lang="he">‎<a name="011">11</a> ‏וַיַּ֣רְא פַּרְעֹ֗ה כִּ֤י הָֽיְתָה֙ הָֽרְוָחָ֔ה וְהַכְבֵּד֙ אֶת־לִבּ֔וֹ וְלֹ֥א שָׁמַ֖ע אֲלֵהֶ֑ם כַּאֲשֶׁ֖ר דִּבֶּ֥ר יְהוָֽה׃ ס</span></p>
 <p align="RIGHT"><span lang="he">‎<a name="012">12</a> ‏וַיֹּ֣אמֶר יְהוָה֮ אֶל־מֹשֶׁה֒ אֱמֹר֙ אֶֽל־אַהֲרֹ֔ן נְטֵ֣ה אֶֽת־מַטְּךָ֔ וְהַ֖ךְ אֶת־עֲפַ֣ר הָאָ֑רֶץ וְהָיָ֥ה לְכִנִּ֖ם בְּכָל־אֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="013">13</a> ‏וַיַּֽעֲשׂוּ־כֵ֗ן וַיֵּט֩ אַהֲרֹ֨ן אֶת־יָד֤וֹ בְמַטֵּ֙הוּ֙ וַיַּךְ֙ אֶת־עֲפַ֣ר הָאָ֔רֶץ וַתְּהִי֙ הַכִּנָּ֔ם בָּאָדָ֖ם וּבַבְּהֵמָ֑ה כָּל־עֲפַ֥ר הָאָ֛רֶץ הָיָ֥ה כִנִּ֖ים בְּכָל־אֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="014">14</a> ‏וַיַּעֲשׂוּ־כֵ֨ן הַחַרְטֻמִּ֧ים בְּלָטֵיהֶ֛ם לְהוֹצִ֥יא אֶת־הַכִּנִּ֖ים וְלֹ֣א יָכֹ֑לוּ וַתְּהִי֙ הַכִּנָּ֔ם בָּאָדָ֖ם וּבַבְּהֵמָֽה׃ </span></p>
 <p align="RIGHT"><span lang="he">‎<a name="015">15</a> ‏וַיֹּאמְר֤וּ הַֽחַרְטֻמִּים֙ אֶל־פַּרְעֹ֔ה אֶצְבַּ֥ע אֱלֹהִ֖ים הִ֑וא וַיֶּחֱזַ֤ק לֵב־פַּרְעֹה֙ וְלֹֽא־שָׁמַ֣ע אֲלֵהֶ֔ם כַּאֲשֶׁ֖ר דִּבֶּ֥ר יְהוָֽה׃ ס</span></p>
 <p align="RIGHT"><span lang="he">‎<a name="016">16</a> ‏וַיֹּ֨אמֶר יְהוָ֜ה אֶל־מֹשֶׁ֗ה הַשְׁכֵּ֤ם בַּבֹּ֙קֶר֙ וְהִתְיַצֵּב֙ לִפְנֵ֣י פַרְעֹ֔ה הִנֵּ֖ה יוֹצֵ֣א הַמָּ֑יְמָה וְאָמַרְתָּ֣ אֵלָ֗יו כֹּ֚ה אָמַ֣ר יְהוָ֔ה שַׁלַּ֥ח עַמִּ֖י וְיַֽעַבְדֻֽנִי׃ </span></p>
 <p align="RIGHT"><span lang="he">‎<a name="017">17</a> ‏כִּ֣י אִם־אֵינְךָ֮ מְשַׁלֵּ֣חַ אֶת־עַמִּי֒ הִנְנִי֩ מַשְׁלִ֨יחַ בְּךָ֜ וּבַעֲבָדֶ֧יךָ וּֽבְעַמְּךָ֛ וּבְבָתֶּ֖יךָ אֶת־הֶעָרֹ֑ב וּמָ֨לְא֜וּ בָּתֵּ֤י מִצְרַ֙יִם֙ אֶת־הֶ֣עָרֹ֔ב וְגַ֥ם הָאֲדָמָ֖ה אֲשֶׁר־הֵ֥ם עָלֶֽיהָ׃ </span></p>
 <p align="RIGHT"><span lang="he">‎<a name="018">18</a> ‏וְהִפְלֵיתִי֩ בַיּ֨וֹם הַה֜וּא אֶת־אֶ֣רֶץ גֹּ֗שֶׁן אֲשֶׁ֤ר עַמִּי֙ עֹמֵ֣ד עָלֶ֔יהָ לְבִלְתִּ֥י הֱיֽוֹת־שָׁ֖ם עָרֹ֑ב לְמַ֣עַן תֵּדַ֔ע כִּ֛י אֲנִ֥י יְהוָ֖ה בְּקֶ֥רֶב הָאָֽרֶץ׃ </span></p>
 <p align="RIGHT"><span lang="he">‎<a name="019">19</a> ‏וְשַׂמְתִּ֣י פְדֻ֔ת בֵּ֥ין עַמִּ֖י וּבֵ֣ין עַמֶּ֑ךָ לְמָחָ֥ר יִהְיֶ֖ה<font color="red"><sup>3</sup></font> הָאֹ֥ת הַזֶּֽה׃ </span></p>
 <p align="RIGHT"><span lang="he">‎<a name="020">20</a> ‏וַיַּ֤עַשׂ יְהוָה֙ כֵּ֔ן וַיָּבֹא֙ עָרֹ֣ב כָּבֵ֔ד בֵּ֥יתָה פַרְעֹ֖ה וּבֵ֣ית עֲבָדָ֑יו וּבְכָל־אֶ֧רֶץ מִצְרַ֛יִם תִּשָּׁחֵ֥ת הָאָ֖רֶץ מִפְּנֵ֥י הֶעָרֹֽב׃ </span></p>
 <p align="RIGHT"><span lang="he">‎<a name="021">21</a> ‏וַיִּקְרָ֣א פַרְעֹ֔ה אֶל־מֹשֶׁ֖ה וּֽלְאַהֲרֹ֑ן וַיֹּ֗אמֶר לְכ֛וּ זִבְח֥וּ לֵֽאלֹהֵיכֶ֖ם בָּאָֽרֶץ׃ </span></p>
 <p align="RIGHT"><span lang="he">‎<a name="022">22</a> ‏וַיֹּ֣אמֶר מֹשֶׁ֗ה לֹ֤א נָכוֹן֙ לַעֲשׂ֣וֹת כֵּ֔ן כִּ֚י תּוֹעֲבַ֣ת מִצְרַ֔יִם נִזְבַּ֖ח לַיהוָ֣ה אֱלֹהֵ֑ינוּ הֵ֣ן נִזְבַּ֞ח אֶת־תּוֹעֲבַ֥ת מִצְרַ֛יִם לְעֵינֵיהֶ֖ם וְלֹ֥א יִסְקְלֻֽנוּ׃ </span></p>
 <p align="RIGHT"><span lang="he">‎<a name="023">23</a> ‏דֶּ֚רֶךְ שְׁלֹ֣שֶׁת יָמִ֔ים נֵלֵ֖ךְ בַּמִּדְבָּ֑ר וְזָבַ֙חְנוּ֙ לַֽיהוָ֣ה אֱלֹהֵ֔ינוּ כַּאֲשֶׁ֖ר יֹאמַ֥ר אֵלֵֽינוּ׃ </span></p>
 <p align="RIGHT"><span lang="he">‎<a name="024">24</a> ‏וַיֹּ֣אמֶר פַּרְעֹ֗ה אָנֹכִ֞י אֲשַׁלַּ֤ח אֶתְכֶם֙ וּזְבַחְתֶּ֞ם לַיהוָ֤ה אֱלֹֽהֵיכֶם֙ בַּמִּדְבָּ֔ר רַ֛ק הַרְחֵ֥ק לֹא־תַרְחִ֖יקוּ לָלֶ֑כֶת הַעְתִּ֖ירוּ בַּעֲדִֽי׃ </span></p>
 <p align="RIGHT"><span lang="he">‎<a name="025">25</a> ‏וַיֹּ֣אמֶר מֹשֶׁ֗ה הִנֵּ֨ה אָנֹכִ֜י יוֹצֵ֤א מֵֽעִמָּךְ֙ וְהַעְתַּרְתִּ֣י אֶל־יְהוָ֔ה וְסָ֣ר הֶעָרֹ֗ב מִפַּרְעֹ֛ה מֵעֲבָדָ֥יו וּמֵעַמּ֖וֹ מָחָ֑ר רַ֗ק אַל־יֹסֵ֤ף פַּרְעֹה֙ הָתֵ֔ל לְבִלְתִּי֙ שַׁלַּ֣ח אֶת־הָעָ֔ם לִזְבֹּ֖חַ לַֽיהוָֽה׃ </span></p>
 <p align="RIGHT"><span lang="he">‎<a name="026">26</a> ‏וַיֵּצֵ֥א מֹשֶׁ֖ה מֵעִ֣ם פַּרְעֹ֑ה וַיֶּעְתַּ֖ר אֶל־יְהוָֽה׃ </span></p>
 <p align="RIGHT"><span lang="he">‎<a name="027">27</a> ‏וַיַּ֤עַשׂ יְהוָה֙ כִּדְבַ֣ר מֹשֶׁ֔ה וַיָּ֙סַר֙ הֶעָרֹ֔ב מִפַּרְעֹ֖ה מֵעֲבָדָ֣יו וּמֵעַמּ֑וֹ לֹ֥א נִשְׁאַ֖ר אֶחָֽד׃ </span></p>
 <p align="RIGHT"><span lang="he">‎<a name="028">28</a> ‏וַיַּכְבֵּ֤ד פַּרְעֹה֙ אֶת־לִבּ֔וֹ גַּ֖ם בַּפַּ֣עַם הַזֹּ֑את וְלֹ֥א שִׁלַּ֖ח אֶת־הָעָֽם׃ פ</span></p>
 </td>
 <td width="50%">
 <p>1 wayyō’mer yəhwâ ’el-mōšeh ’ĕmōr ’el-’ahărōn nəṭēh ’eṯ-yāḏəḵā bəmaṭṭeḵā ‘al-hannəhārōṯ ‘al-hayə’ōrîm wə‘al-hā’ăḡammîm wəh<sup>a</sup>‘al ’eṯ-haṣəfarədə‘îm ‘al-’ereṣ miṣərāyim: </p>
 <p>2 wayyēṭ ’ahărōn ’eṯ-yāḏwō ‘al mêmê miṣərāyim wat<sup>a</sup>‘al haṣṣəfarədē‘a watəḵas ’eṯ-’ereṣ miṣərāyim: </p>
 <p>3 wayy<sup>a</sup>‘ăśû-ḵēn h<sup>a</sup>ḥărəṭummîm bəlāṭêhem wayy<sup>a</sup>‘ălû ’eṯ-haṣəfarədə‘îm ‘al-’ereṣ miṣərāyim: </p>
 <p>4 wayyiqərā’ farə‘ōh ləmōšeh ûlə’ahărōn wayyō’mer h<sup>a</sup>‘ətîrû ’el-yəhwâ wəyāsēr haṣəfarədə‘îm mimmennî ûmē‘ammî wa’ăšalləḥâ ’eṯ-hā‘ām wəyizəbəḥû layhwâ: </p>
 <p>5 wayyō’mer mōšeh ləfarə‘ōh hiṯəpā’ēr ‘ālay ləmāṯay| ’<sup>a</sup>‘ətîr ləḵā wəl<sup>a</sup>‘ăḇāḏeyḵā ûlə‘amməḵā ləhaḵərîṯ haṣăfarədə‘îm mimməḵā ûmibāteyḵā raq bayə’ōr tiššā’arənâ: </p>
 <p>6 wayyō’mer ləmāḥār wayyō’mer kiḏəḇārəḵā ləm<sup>a</sup>‘an tēḏ<sup>a</sup>‘ kî-’ên kayhwâ ’ĕlōhênû: </p>
 <p>7 wəsārû haṣəfarədə‘îm mimməḵā ûmibāteyḵā ûmē‘ăḇāḏeyḵā ûmē‘ammeḵā raq bayə’ōr tiššā’arənâ: </p>
 <p>8 wayyēṣē’ mōšeh wə’ahărōn mē‘im parə‘ōh wayyiṣə‘aq mōšeh ’el-yəhwâ ‘al-dəḇar haṣəfarədə‘îm ’ăšer-śām ləfarə‘ōh: </p>
 <p>9 wayy<sup>a</sup>‘aś yəhwâ kiḏəḇar mōšeh wayyāmuṯû haṣəfarədə‘îm min-habātîm min-h<sup>a</sup>ḥăṣērōṯ ûmin-haśśāḏōṯ: </p>
 <p>10 wayyiṣəbərû ’ōṯām ḥŏmārim ḥŏmārim watiḇə’aš hā’āreṣ: </p>
 <p>11 wayyarə’ parə‘ōh kî hāyəṯâ hārəwāḥâ wəhaḵəbēḏ ’eṯ-libwō wəlō’ šām<sup>a</sup>‘ ’ălēhem ka’ăšer diber yəhwâ: s</p>
 <p>12 wayyō’mer yəhwâ ’el-mōšeh ’ĕmōr ’el-’ahărōn nəṭēh ’eṯ-maṭṭəḵā wəhaḵə ’eṯ-‘ăfar hā’āreṣ wəhāyâ ləḵinnim bəḵāl-’ereṣ miṣərāyim: </p>
 <p>13 wayy<sup>a</sup>‘ăśû-ḵēn wayyēṭ ’ahărōn ’eṯ-yāḏwō ḇəmaṭṭēhû wayyaḵə ’eṯ-‘ăfar hā’āreṣ watəhî hakinnām bā’āḏām ûḇabəhēmâ kāl-‘ăfar hā’āreṣ hāyâ ḵinnîm bəḵāl-’ereṣ miṣərāyim: </p>
 <p>14 wayy<sup>a</sup>‘ăśû-ḵēn h<sup>a</sup>ḥarəṭummîm bəlāṭêhem ləhwōṣî’ ’eṯ-hakinnîm wəlō’ yāḵōlû watəhî hakinnām bā’āḏām ûḇabəhēmâ: </p>
 <p>15 wayyō’mərû h<sup>a</sup>ḥarəṭummîm ’el-parə‘ōh ’eṣəb<sup>a</sup>‘ ’ĕlōhîm hiw’ wayyeḥĕzaq lēḇ-parə‘ōh wəlō’-šām<sup>a</sup>‘ ’ălēhem ka’ăšer diber yəhwâ: s</p>
 <p>16 wayyō’mer yəhwâ ’el-mōšeh hašəkēm babōqer wəhiṯəyaṣṣēḇ lifənê farə‘ōh hinnēh ywōṣē’ hammāyəmâ wə’āmarətā ’ēlāyw kōh ’āmar yəhwâ šall<sup>a</sup>ḥ ‘ammî wəy<sup>a</sup>‘aḇəḏunî: </p>
 <p>17 kî ’im-’ênəḵā məšallēḥa ’eṯ-‘ammî hinənî mašəlîḥa bəḵā ûḇ<sup>a</sup>‘ăḇāḏeyḵā ûḇə‘amməḵā ûḇəḇāteyḵā ’eṯ-he‘ārōḇ ûmālə’û bātê miṣərayim ’eṯ-he‘ārōḇ wəḡam hā’ăḏāmâ ’ăšer-hēm ‘āleyhā: </p>
 <p>18 wəhifəlêṯî ḇayywōm hahû’ ’eṯ-’ereṣ gōšen ’ăšer ‘ammî ‘ōmēḏ ‘āleyhā ləḇilətî hĕywōṯ-šām ‘ārōḇ ləm<sup>a</sup>‘an tēḏ<sup>a</sup>‘ kî ’ănî yəhwâ bəqereḇ hā’āreṣ: </p>
 <p>19 wəśamətî fəḏuṯ bên ‘ammî ûḇên ‘ammeḵā ləmāḥār yihəyeh<font color="red"><sup>3</sup></font> hā’ōṯ hazzeh: </p>
 <p>20 wayy<sup>a</sup>‘aś yəhwâ kēn wayyāḇō’ ‘ārōḇ kāḇēḏ bêṯâ farə‘ōh ûḇêṯ ‘ăḇāḏāyw ûḇəḵāl-’ereṣ miṣərayim tiššāḥēṯ hā’āreṣ mipənê he‘ārōḇ: </p>
 <p>21 wayyiqərā’ farə‘ōh ’el-mōšeh ûlə’ahărōn wayyō’mer ləḵû ziḇəḥû lē’lōhêḵem bā’āreṣ: </p>
 <p>22 wayyō’mer mōšeh lō’ nāḵwōn l<sup>a</sup>‘ăśwōṯ kēn kî twō‘ăḇaṯ miṣərayim nizəb<sup>a</sup>ḥ layhwâ ’ĕlōhênû hēn nizəb<sup>a</sup>ḥ ’eṯ-twō‘ăḇaṯ miṣərayim lə‘ênêhem wəlō’ yisəqəlunû: </p>
 <p>23 dereḵə šəlōšeṯ yāmîm nēlēḵə bammiḏəbār wəzāḇ<sup>a</sup>ḥənû layhwâ ’ĕlōhênû ka’ăšer yō’mar ’ēlênû: </p>
 <p>24 wayyō’mer parə‘ōh ’ānōḵî ’ăšall<sup>a</sup>ḥ ’eṯəḵem ûzəḇ<sup>a</sup>ḥətem layhwâ ’ĕlōhêḵem bammiḏəbār raq harəḥēq lō’-ṯarəḥîqû lāleḵeṯ h<sup>a</sup>‘ətîrû b<sup>a</sup>‘ăḏî: </p>
 <p>25 wayyō’mer mōšeh hinnēh ’ānōḵî ywōṣē’ mē‘immāḵə wəh<sup>a</sup>‘ətarətî ’el-yəhwâ wəsār he‘ārōḇ miparə‘ōh mē‘ăḇāḏāyw ûmē‘ammwō māḥār raq ’al-yōsēf parə‘ōh hāṯēl ləḇilətî šall<sup>a</sup>ḥ ’eṯ-hā‘ām lizəbōḥa layhwâ: </p>
 <p>26 wayyēṣē’ mōšeh mē‘im parə‘ōh wayye‘ətar ’el-yəhwâ: </p>
 <p>27 wayy<sup>a</sup>‘aś yəhwâ kiḏəḇar mōšeh wayyāsar he‘ārōḇ miparə‘ōh mē‘ăḇāḏāyw ûmē‘ammwō lō’ nišə’ar ’eḥāḏ: </p>
 <p>28 wayyaḵəbēḏ parə‘ōh ’eṯ-libwō gam bap<sup>a</sup>‘am hazzō’ṯ wəlō’ šill<sup>a</sup>ḥ ’eṯ-hā‘ām: f</p>
 </td>
 </tr></table>
 <p></p><hr>
 <center>
 <a href="exo009.htm">Next: Exodus (Shemot) Chapter 9</a></center>
 </body>