<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa034.htm">Polyglot</a> 
 <a href="../kjv/isa034.htm">KJV</a> 
 <a href="../sep/isa034.htm">Sep</a> 
 <a href="../vul/isa034.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa033.htm">Previous</a> 
 <a href="isa035.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 34</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏קִרְב֤וּ גוֹיִם֙ לִשְׁמֹ֔עַ וּלְאֻמִּ֖ים הַקְשִׁ֑יבוּ תִּשְׁמַ֤ע הָאָ֙רֶץ֙ וּמְלֹאָ֔הּ תֵּבֵ֖ל וְכָל־צֶאֱצָאֶֽיהָ׃ </span></p>
 <p align="RIGHT"><span lang="he">‎<a name="002">2</a> ‏כִּ֣י קֶ֤צֶף לַֽיהוָה֙ עַל־כָּל־הַגּוֹיִ֔ם וְחֵמָ֖ה עַל־כָּל־צְבָאָ֑ם הֶחֱרִימָ֖ם נְתָנָ֥ם לַטָּֽבַח׃ </span></p>
 <p align="RIGHT"><span lang="he">‎<a name="003">3</a> ‏וְחַלְלֵיהֶ֣ם יֻשְׁלָ֔כוּ וּפִגְרֵיהֶ֖ם יַעֲלֶ֣ה בָאְשָׁ֑ם וְנָמַ֥סּוּ הָרִ֖ים מִדָּמָֽם׃ </span></p>
 <p align="RIGHT"><span lang="he">‎<a name="004">4</a> ‏וְנָמַ֙קּוּ֙ כָּל־צְבָ֣א הַשָּׁמַ֔יִם וְנָגֹ֥לּוּ כַסֵּ֖פֶר הַשָּׁמָ֑יִם וְכָל־צְבָאָ֣ם יִבּ֔וֹל כִּנְבֹ֤ל עָלֶה֙ מִגֶּ֔פֶן וּכְנֹבֶ֖לֶת מִתְּאֵנָֽה׃ </span></p>
 <p align="RIGHT"><span lang="he">‎<a name="005">5</a> ‏כִּֽי־רִוְּתָ֥ה בַשָּׁמַ֖יִם חַרְבִּ֑י הִנֵּה֙ עַל־אֱד֣וֹם תֵּרֵ֔ד וְעַל־עַ֥ם חֶרְמִ֖י לְמִשְׁפָּֽט׃ </span></p>
 <p align="RIGHT"><span lang="he">‎<a name="006">6</a> ‏חֶ֣רֶב לַיהוָ֞ה מָלְאָ֥ה דָם֙ הֻדַּ֣שְׁנָה מֵחֵ֔לֶב מִדַּ֤ם כָּרִים֙ וְעַתּוּדִ֔ים מֵחֵ֖לֶב כִּלְי֣וֹת אֵילִ֑ים כִּ֣י זֶ֤בַח לַֽיהוָה֙ בְּבָצְרָ֔ה וְטֶ֥בַח גָּד֖וֹל בְּאֶ֥רֶץ אֱדֽוֹם׃ </span></p>
 <p align="RIGHT"><span lang="he">‎<a name="007">7</a> ‏וְיָרְד֤וּ רְאֵמִים֙ עִמָּ֔ם וּפָרִ֖ים עִם־אַבִּירִ֑ים וְרִוְּתָ֤ה אַרְצָם֙ מִדָּ֔ם וַעֲפָרָ֖ם מֵחֵ֥לֶב יְדֻשָּֽׁן׃ </span></p>
 <p align="RIGHT"><span lang="he">‎<a name="008">8</a> ‏כִּ֛י י֥וֹם נָקָ֖ם לַֽיהוָ֑ה שְׁנַ֥ת שִׁלּוּמִ֖ים לְרִ֥יב צִיּֽוֹן׃ </span></p>
 <p align="RIGHT"><span lang="he">‎<a name="009">9</a> ‏וְנֶהֶפְכ֤וּ נְחָלֶ֙יהָ֙ לְזֶ֔פֶת וַעֲפָרָ֖הּ לְגָפְרִ֑ית וְהָיְתָ֣ה אַרְצָ֔הּ לְזֶ֖פֶת בֹּעֵרָֽה׃ </span></p>
 <p align="RIGHT"><span lang="he">‎<a name="010">10</a> ‏לַ֤יְלָה וְיוֹמָם֙ לֹ֣א תִכְבֶּ֔ה לְעוֹלָ֖ם יַעֲלֶ֣ה עֲשָׁנָ֑הּ מִדּ֤וֹר לָדוֹר֙ תֶּחֱרָ֔ב לְנֵ֣צַח נְצָחִ֔ים אֵ֥ין עֹבֵ֖ר בָּֽהּ׃ </span></p>
 <p align="RIGHT"><span lang="he">‎<a name="011">11</a> ‏וִירֵשׁ֙וּהָ֙ קָאַ֣ת וְקִפּ֔וֹד וְיַנְשׁ֥וֹף וְעֹרֵ֖ב יִשְׁכְּנוּ־בָ֑הּ וְנָטָ֥ה עָלֶ֛יהָ קַֽו־תֹ֖הוּ וְאַבְנֵי־בֹֽהוּ׃ </span></p>
 <p align="RIGHT"><span lang="he">‎<a name="012">12</a> ‏חֹרֶ֥יהָ וְאֵֽין־שָׁ֖ם מְלוּכָ֣ה יִקְרָ֑אוּ וְכָל־שָׂרֶ֖יהָ יִ֥הְיוּ אָֽפֶס׃ </span></p>
 <p align="RIGHT"><span lang="he">‎<a name="013">13</a> ‏וְעָלְתָ֤ה אַרְמְנֹתֶ֙יהָ֙ סִירִ֔ים קִמּ֥וֹשׂ וָח֖וֹחַ בְּמִבְצָרֶ֑יהָ וְהָיְתָה֙ נְוֵ֣ה תַנִּ֔ים חָצִ֖יר לִבְנ֥וֹת יַעֲנָֽה׃ </span></p>
 <p align="RIGHT"><span lang="he">‎<a name="014">14</a> ‏וּפָגְשׁ֤וּ צִיִּים֙ אֶת־אִיִּ֔ים וְשָׂעִ֖יר עַל־רֵעֵ֣הוּ יִקְרָ֑א אַךְ־שָׁם֙ הִרְגִּ֣יעָה לִּילִ֔ית וּמָצְאָ֥ה לָ֖הּ מָנֽוֹחַ׃ </span></p>
 <p align="RIGHT"><span lang="he">‎<a name="015">15</a> ‏שָׁ֣מָּה קִנְּנָ֤ה קִפּוֹז֙ וַתְּמַלֵּ֔ט וּבָקְעָ֖ה וְדָגְרָ֣ה בְצִלָּ֑הּ אַךְ־שָׁ֛ם נִקְבְּצ֥וּ דַיּ֖וֹת אִשָּׁ֥ה רְעוּתָֽהּ׃ </span></p>
 <p align="RIGHT"><span lang="he">‎<a name="016">16</a> ‏דִּרְשׁ֨וּ מֵֽעַל־סֵ֤פֶר יְהוָה֙ וּֽקְרָ֔אוּ אַחַ֤ת מֵהֵ֙נָּה֙ לֹ֣א נֶעְדָּ֔רָה אִשָּׁ֥ה רְעוּתָ֖הּ לֹ֣א פָקָ֑דוּ כִּֽי־פִי֙ ה֣וּא צִוָּ֔ה וְרוּח֖וֹ ה֥וּא קִבְּצָֽן׃ </span></p>
 <p align="RIGHT"><span lang="he">‎<a name="017">17</a> ‏וְהֽוּא־הִפִּ֤יל לָהֶן֙ גּוֹרָ֔ל וְיָד֛וֹ חִלְּקַ֥תָּה לָהֶ֖ם בַּקָּ֑ו עַד־עוֹלָם֙ יִֽירָשׁ֔וּהָ לְד֥וֹר וָד֖וֹר יִשְׁכְּנוּ־בָֽהּ׃ ס</span></p>
 </td>
 <td width="50%">
 <p>1 qirəḇû ḡwōyim lišəmō‘a ûlə’ummîm haqəšîḇû tišəm<sup>a</sup>‘ hā’āreṣ ûməlō’āh tēḇēl wəḵāl-ṣe’ĕṣā’eyhā: </p>
 <p>2 kî qeṣef layhwâ ‘al-kāl-hagwōyim wəḥēmâ ‘al-kāl-ṣəḇā’ām heḥĕrîmām nəṯānām laṭṭāḇ<sup>a</sup>ḥ: </p>
 <p>3 wəḥaləlêhem yušəlāḵû ûfiḡərêhem y<sup>a</sup>‘ăleh ḇā’əšām wənāmassû hārîm midāmām: </p>
 <p>4 wənāmaqqû kāl-ṣəḇā’ haššāmayim wənāḡōllû ḵassēfer haššāmāyim wəḵāl-ṣəḇā’ām yibwōl kinəḇōl ‘āleh migefen ûḵənōḇeleṯ mitə’ēnâ: </p>
 <p>5 kî-riûəṯâ ḇaššāmayim ḥarəbî hinnēh ‘al-’ĕḏwōm tērēḏ wə‘al-‘am ḥerəmî ləmišəpāṭ: </p>
 <p>6 ḥereḇ layhwâ mālə’â ḏām hudašənâ mēḥēleḇ midam kārîm wə‘atûḏîm mēḥēleḇ kiləywōṯ ’êlîm kî zeḇ<sup>a</sup>ḥ layhwâ bəḇāṣərâ wəṭeḇ<sup>a</sup>ḥ gāḏwōl bə’ereṣ ’ĕḏwōm: </p>
 <p>7 wəyārəḏû rə’ēmîm ‘immām ûfārîm ‘im-’abîrîm wəriûəṯâ ’arəṣām midām w<sup>a</sup>‘ăfārām mēḥēleḇ yəḏuššān: </p>
 <p>8 kî ywōm nāqām layhwâ šənaṯ šillûmîm lərîḇ ṣîywōn: </p>
 <p>9 wənehefəḵû nəḥāleyhā ləzefeṯ w<sup>a</sup>‘ăfārāh ləḡāfərîṯ wəhāyəṯâ ’arəṣāh ləzefeṯ bō‘ērâ: </p>
 <p>10 layəlâ wəywōmām lō’ ṯiḵəbeh lə‘wōlām y<sup>a</sup>‘ăleh ‘ăšānāh midwōr lāḏwōr teḥĕrāḇ lənēṣ<sup>a</sup>ḥ nəṣāḥîm ’ên ‘ōḇēr bāh: </p>
 <p>11 wîrēšûhā qā’aṯ wəqipwōḏ wəyanəšwōf wə‘ōrēḇ yišəkənû-ḇāh wənāṭâ ‘āleyhā qaw-ṯōhû wə’aḇənê-ḇōhû: </p>
 <p>12 ḥōreyhā wə’ên-šām məlûḵâ yiqərā’û wəḵāl-śāreyhā yihəyû ’āfes: </p>
 <p>13 wə‘āləṯâ ’arəmənōṯeyhā sîrîm qimmwōś wāḥwōḥa bəmiḇəṣāreyhā wəhāyəṯâ nəwēh ṯannîm ḥāṣîr liḇənwōṯ y<sup>a</sup>‘ănâ: </p>
 <p>14 ûfāḡəšû ṣîyîm ’eṯ-’îyîm wəśā‘îr ‘al-rē‘ēhû yiqərā’ ’aḵə-šām hirəgî‘â llîlîṯ ûmāṣə’â lāh mānwōḥa: </p>
 <p>15 šāmmâ qinnənâ qipwōz watəmallēṭ ûḇāqə‘â wəḏāḡərâ ḇəṣillāh ’aḵə-šām niqəbəṣû ḏayywōṯ ’iššâ rə‘ûṯāh: </p>
 <p>16 dirəšû mē‘al-sēfer yəhwâ ûqərā’û ’<sup>a</sup>ḥaṯ mēhēnnâ lō’ ne‘ədārâ ’iššâ rə‘ûṯāh lō’ fāqāḏû kî-fî hû’ ṣiûâ wərûḥwō hû’ qibəṣān: </p>
 <p>17 wəhû’-hipîl lâen gwōrāl wəyāḏwō ḥilləqatâ lâem baqqāw ‘aḏ-‘wōlām yîrāšûhā ləḏwōr wāḏwōr yišəkənû-ḇāh: s</p>
 </td>
 </tr></table>
 <p></p><hr>
 <center>
 <a href="isa035.htm">Next: Isaiah (Yisheyah) Chapter 35</a></center>
 </body>