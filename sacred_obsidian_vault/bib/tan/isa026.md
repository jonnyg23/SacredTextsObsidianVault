<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa026.htm">Polyglot</a> 
 <a href="../kjv/isa026.htm">KJV</a> 
 <a href="../sep/isa026.htm">Sep</a> 
 <a href="../vul/isa026.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa025.htm">Previous</a> 
 <a href="isa027.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 26</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בַּיּ֣וֹם הַה֔וּא יוּשַׁ֥ר הַשִּׁיר־הַזֶּ֖ה בְּאֶ֣רֶץ יְהוּדָ֑ה עִ֣יר עָז־לָ֔נוּ יְשׁוּעָ֥ה יָשִׁ֖ית חוֹמ֥וֹת וָחֵֽל׃ </span></p>
 <p align="RIGHT"><span lang="he">‎<a name="002">2</a> ‏פִּתְח֖וּ שְׁעָרִ֑ים וְיָבֹ֥א גוֹי־צַדִּ֖יק שֹׁמֵ֥ר אֱמֻנִֽים׃ </span></p>
 <p align="RIGHT"><span lang="he">‎<a name="003">3</a> ‏יֵ֣צֶר סָמ֔וּךְ תִּצֹּ֖ר שָׁל֣וֹם׀ שָׁל֑וֹם כִּ֥י בְךָ֖ בָּטֽוּחַ׃ </span></p>
 <p align="RIGHT"><span lang="he">‎<a name="004">4</a> ‏בִּטְח֥וּ בַֽיהוָ֖ה עֲדֵי־עַ֑ד כִּ֚י בְּיָ֣הּ יְהוָ֔ה צ֖וּר עוֹלָמִֽים׃ </span></p>
 <p align="RIGHT"><span lang="he">‎<a name="005">5</a> ‏כִּ֤י הֵשַׁח֙ יֹשְׁבֵ֣י מָר֔וֹם קִרְיָ֖ה נִשְׂגָּבָ֑ה יַשְׁפִּילֶ֤נָּה יַשְׁפִּילָהּ֙ עַד־אֶ֔רֶץ יַגִּיעֶ֖נָּה עַד־עָפָֽר׃ </span></p>
 <p align="RIGHT"><span lang="he">‎<a name="006">6</a> ‏תִּרְמְסֶ֖נָּה רָ֑גֶל רַגְלֵ֥י עָנִ֖י פַּעֲמֵ֥י דַלִּֽים׃ </span></p>
 <p align="RIGHT"><span lang="he">‎<a name="007">7</a> ‏אֹ֥רַח לַצַּדִּ֖יק מֵֽישָׁרִ֑ים יָשָׁ֕ר מַעְגַּ֥ל צַדִּ֖יק תְּפַלֵּֽס׃ </span></p>
 <p align="RIGHT"><span lang="he">‎<a name="008">8</a> ‏אַ֣ף אֹ֧רַח מִשְׁפָּטֶ֛יךָ יְהוָ֖ה קִוִּינ֑וּךָ לְשִׁמְךָ֥ וּֽלְזִכְרְךָ֖ תַּאֲוַת־נָֽפֶשׁ׃ </span></p>
 <p align="RIGHT"><span lang="he">‎<a name="009">9</a> ‏נַפְשִׁ֤י אִוִּיתִ֙יךָ֙ בַּלַּ֔יְלָה אַף־רוּחִ֥י בְקִרְבִּ֖י אֲשַֽׁחֲרֶ֑ךָּ כִּ֞י כַּאֲשֶׁ֤ר מִשְׁפָּטֶ֙יךָ֙ לָאָ֔רֶץ צֶ֥דֶק לָמְד֖וּ יֹשְׁבֵ֥י תֵבֵֽל׃ </span></p>
 <p align="RIGHT"><span lang="he">‎<a name="010">10</a> ‏יֻחַ֤ן רָשָׁע֙ בַּל־לָמַ֣ד צֶ֔דֶק בְּאֶ֥רֶץ נְכֹח֖וֹת יְעַוֵּ֑ל וּבַל־יִרְאֶ֖ה גֵּא֥וּת יְהוָֽה׃ ס</span></p>
 <p align="RIGHT"><span lang="he">‎<a name="011">11</a> ‏יְהוָ֛ה רָ֥מָה יָדְךָ֖ בַּל־יֶחֱזָי֑וּן יֶחֱז֤וּ וְיֵבֹ֙שׁוּ֙ קִנְאַת־עָ֔ם אַף־אֵ֖שׁ צָרֶ֥יךָ תֹאכְלֵֽם׃ ס</span></p>
 <p align="RIGHT"><span lang="he">‎<a name="012">12</a> ‏יְהוָ֕ה תִּשְׁפֹּ֥ת שָׁל֖וֹם לָ֑נוּ כִּ֛י גַּ֥ם כָּֽל־מַעֲשֵׂ֖ינוּ פָּעַ֥לְתָּ לָּֽנוּ׃ </span></p>
 <p align="RIGHT"><span lang="he">‎<a name="013">13</a> ‏יְהוָ֣ה אֱלֹהֵ֔ינוּ בְּעָל֥וּנוּ אֲדֹנִ֖ים זֽוּלָתֶ֑ךָ לְבַד־בְּךָ֖ נַזְכִּ֥יר שְׁמֶֽךָ׃ </span></p>
 <p align="RIGHT"><span lang="he">‎<a name="014">14</a> ‏מֵתִים֙ בַּל־יִחְי֔וּ רְפָאִ֖ים בַּל־יָקֻ֑מוּ לָכֵ֤ן פָּקַ֙דְתָּ֙ וַתַּשְׁמִידֵ֔ם וַתְּאַבֵּ֥ד כָּל־זֵ֖כֶר לָֽמוֹ׃ </span></p>
 <p align="RIGHT"><span lang="he">‎<a name="015">15</a> ‏יָסַ֤פְתָּ לַגּוֹי֙ יְהוָ֔ה יָסַ֥פְתָּ לַגּ֖וֹי נִכְבָּ֑דְתָּ רִחַ֖קְתָּ כָּל־קַצְוֵי־אָֽרֶץ׃ </span></p>
 <p align="RIGHT"><span lang="he">‎<a name="016">16</a> ‏יְהוָ֖ה בַּצַּ֣ר פְּקָד֑וּךָ צָק֣וּן לַ֔חַשׁ מוּסָרְךָ֖ לָֽמוֹ׃ </span></p>
 <p align="RIGHT"><span lang="he">‎<a name="017">17</a> ‏כְּמ֤וֹ הָרָה֙ תַּקְרִ֣יב לָלֶ֔דֶת תָּחִ֥יל תִּזְעַ֖ק בַּחֲבָלֶ֑יהָ כֵּ֛ן הָיִ֥ינוּ מִפָּנֶ֖יךָ יְהוָֽה׃ </span></p>
 <p align="RIGHT"><span lang="he">‎<a name="018">18</a> ‏הָרִ֣ינוּ חַ֔לְנוּ כְּמ֖וֹ יָלַ֣דְנוּ ר֑וּחַ יְשׁוּעֹת֙ בַּל־נַ֣עֲשֶׂה אֶ֔רֶץ וּבַֽל־יִפְּל֖וּ יֹשְׁבֵ֥י תֵבֵֽל׃ </span></p>
 <p align="RIGHT"><span lang="he">‎<a name="019">19</a> ‏יִֽחְי֣וּ מֵתֶ֔יךָ נְבֵלָתִ֖י יְקוּמ֑וּן הָקִ֨יצוּ וְרַנְּנ֜וּ שֹׁכְנֵ֣י עָפָ֗ר כִּ֣י טַ֤ל אוֹרֹת֙ טַלֶּ֔ךָ וָאָ֖רֶץ רְפָאִ֥ים תַּפִּֽיל׃ ס</span></p>
 <p align="RIGHT"><span lang="he">‎<a name="020">20</a> ‏לֵ֤ךְ עַמִּי֙ בֹּ֣א בַחֲדָרֶ֔יךָ וּֽסְגֹ֥ר <font color="brown">דלתיך</font> <font color="blue">דְּלָתְךָ֖</font> בַּעֲדֶ֑ךָ חֲבִ֥י כִמְעַט־רֶ֖גַע עַד־<font color="brown">יעבור־</font> <font color="blue">יַעֲבָר־</font> זָֽעַם׃ </span></p>
 <p align="RIGHT"><span lang="he">‎<a name="021">21</a> ‏כִּֽי־הִנֵּ֤ה יְהוָה֙ יֹצֵ֣א מִמְּקוֹמ֔וֹ לִפְקֹ֛ד עֲוֹ֥ן יֹֽשֵׁב־הָאָ֖רֶץ עָלָ֑יו וְגִלְּתָ֤ה הָאָ֙רֶץ֙ אֶת־דָּמֶ֔יהָ וְלֹֽא־תְכַסֶּ֥ה ע֖וֹד עַל־הֲרוּגֶֽיהָ׃ ס</span></p>
 </td>
 <td width="50%">
 <p>1 bayywōm hahû’ yûšar haššîr-hazzeh bə’ereṣ yəhûḏâ ‘îr ‘āz-lānû yəšû‘â yāšîṯ ḥwōmwōṯ wāḥēl: </p>
 <p>2 piṯəḥû šə‘ārîm wəyāḇō’ ḡwōy-ṣadîq šōmēr ’ĕmunîm: </p>
 <p>3 yēṣer sāmûḵə tiṣṣōr šālwōm| šālwōm kî ḇəḵā bāṭûḥa: </p>
 <p>4 biṭəḥû ḇayhwâ ‘ăḏê-‘aḏ kî bəyāh yəhwâ ṣûr ‘wōlāmîm: </p>
 <p>5 kî hēš<sup>a</sup>ḥ yōšəḇê mārwōm qirəyâ niśəgāḇâ yašəpîlennâ yašəpîlāh ‘aḏ-’ereṣ yagî‘ennâ ‘aḏ-‘āfār: </p>
 <p>6 tirəməsennâ rāḡel raḡəlê ‘ānî p<sup>a</sup>‘ămê ḏallîm: </p>
 <p>7 ’ōr<sup>a</sup>ḥ laṣṣadîq mêšārîm yāšār m<sup>a</sup>‘əgal ṣadîq təfallēs: </p>
 <p>8 ’af ’ōr<sup>a</sup>ḥ mišəpāṭeyḵā yəhwâ qiûînûḵā ləšiməḵā ûləziḵərəḵā ta’ăwaṯ-nāfeš: </p>
 <p>9 nafəšî ’iûîṯîḵā ballayəlâ ’af-rûḥî ḇəqirəbî ’ăš<sup>a</sup>ḥăreḵḵā kî ka’ăšer mišəpāṭeyḵā lā’āreṣ ṣeḏeq lāməḏû yōšəḇê ṯēḇēl: </p>
 <p>10 yuḥan rāšā‘ bal-lāmaḏ ṣeḏeq bə’ereṣ nəḵōḥwōṯ yə‘aûēl ûḇal-yirə’eh gē’ûṯ yəhwâ: s</p>
 <p>11 yəhwâ rāmâ yāḏəḵā bal-yeḥĕzāyûn yeḥĕzû wəyēḇōšû qinə’aṯ-‘ām ’af-’ēš ṣāreyḵā ṯō’ḵəlēm: s</p>
 <p>12 yəhwâ tišəpōṯ šālwōm lānû kî gam kāl-m<sup>a</sup>‘ăśênû pā‘alətā llānû: </p>
 <p>13 yəhwâ ’ĕlōhênû bə‘ālûnû ’ăḏōnîm zûlāṯeḵā ləḇaḏ-bəḵā nazəkîr šəmeḵā: </p>
 <p>14 mēṯîm bal-yiḥəyû rəfā’îm bal-yāqumû lāḵēn pāqaḏətā watašəmîḏēm watə’abēḏ kāl-zēḵer lāmwō: </p>
 <p>15 yāsafətā lagwōy yəhwâ yāsafətā lagwōy niḵəbāḏətā riḥaqətā kāl-qaṣəwê-’āreṣ: </p>
 <p>16 yəhwâ baṣṣar pəqāḏûḵā ṣāqûn l<sup>a</sup>ḥaš mûsārəḵā lāmwō: </p>
 <p>17 kəmwō hārâ taqərîḇ lāleḏeṯ tāḥîl tizə‘aq b<sup>a</sup>ḥăḇāleyhā kēn hāyînû mipāneyḵā yəhwâ: </p>
 <p>18 hārînû ḥalənû kəmwō yālaḏənû rûḥa yəšû‘ōṯ bal-n<sup>a</sup>‘ăśeh ’ereṣ ûḇal-yipəlû yōšəḇê ṯēḇēl: </p>
 <p>19 yiḥəyû mēṯeyḵā nəḇēlāṯî yəqûmûn hāqîṣû wərannənû šōḵənê ‘āfār kî ṭal ’wōrōṯ ṭalleḵā wā’āreṣ rəfā’îm tapîl: s</p>
 <p>20 lēḵə ‘ammî bō’ ḇ<sup>a</sup>ḥăḏāreyḵā ûsəḡōr <font color="brown">dəlāṯeyḵā</font> <font color="blue">dəlāṯəḵā</font> b<sup>a</sup>‘ăḏeḵā ḥăḇî ḵimə‘aṭ-reḡ<sup>a</sup>‘ ‘aḏ-<font color="brown">y<sup>a</sup>‘ăḇwōr-</font> <font color="blue">y<sup>a</sup>‘ăḇār-</font> zā‘am: </p>
 <p>21 kî-hinnēh yəhwâ yōṣē’ mimməqwōmwō lifəqōḏ ‘ăwōn yōšēḇ-hā’āreṣ ‘ālāyw wəḡilləṯâ hā’āreṣ ’eṯ-dāmeyhā wəlō’-ṯəḵasseh ‘wōḏ ‘al-hărûḡeyhā: s</p>
 </td>
 </tr></table>
 <p></p><hr>
 <center>
 <a href="isa027.htm">Next: Isaiah (Yisheyah) Chapter 27</a></center>
 </body>