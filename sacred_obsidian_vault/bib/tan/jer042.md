<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer042.htm">Polyglot</a> 
 <a href="../kjv/jer042.htm">KJV</a> 
 <a href="../sep/jer042.htm">Sep</a> 
 <a href="../vul/jer042.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer041.htm">Previous</a> 
 <a href="jer043.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 42</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַֽיִּגְּשׁוּ֙ כָּל־שָׂרֵ֣י הַחֲיָלִ֔ים וְיֽוֹחָנָן֙ בֶּן־קָרֵ֔חַ וִֽיזַנְיָ֖ה בֶּן־הוֹשַֽׁעְיָ֑ה וְכָל־הָעָ֖ם מִקָּטֹ֥ן וְעַד־גָּדֽוֹל׃ </span></p>
 <p align="RIGHT"><span lang="he">‎<a name="002">2</a> ‏וַיֹּאמְר֞וּ אֶֽל־יִרְמְיָ֣הוּ הַנָּבִ֗יא תִּפָּל־נָ֤א תְחִנָּתֵ֙נוּ֙ לְפָנֶ֔יךָ וְהִתְפַּלֵּ֤ל בַּעֲדֵ֙נוּ֙ אֶל־יְהוָ֣ה אֱלֹהֶ֔יךָ בְּעַ֖ד כָּל־הַשְּׁאֵרִ֣ית הַזֹּ֑את כִּֽי־נִשְׁאַ֤רְנוּ מְעַט֙ מֵֽהַרְבֵּ֔ה כַּאֲשֶׁ֥ר עֵינֶ֖יךָ רֹא֥וֹת אֹתָֽנוּ׃ </span></p>
 <p align="RIGHT"><span lang="he">‎<a name="003">3</a> ‏וְיַגֶּד־לָ֙נוּ֙ יְהוָ֣ה אֱלֹהֶ֔יךָ אֶת־הַדֶּ֖רֶךְ אֲשֶׁ֣ר נֵֽלֶךְ־בָּ֑הּ וְאֶת־הַדָּבָ֖ר אֲשֶׁ֥ר נַעֲשֶֽׂה׃ </span></p>
 <p align="RIGHT"><span lang="he">‎<a name="004">4</a> ‏וַיֹּ֨אמֶר אֲלֵיהֶ֜ם יִרְמְיָ֤הוּ הַנָּבִיא֙ שָׁמַ֔עְתִּי הִנְנִ֧י מִתְפַּלֵּ֛ל אֶל־יְהוָ֥ה אֱלֹהֵיכֶ֖ם כְּדִבְרֵיכֶ֑ם וְֽהָיָ֡ה כָּֽל־הַדָּבָר֩ אֲשֶׁר־יַעֲנֶ֨ה יְהוָ֤ה אֶתְכֶם֙ אַגִּ֣יד לָכֶ֔ם לֹֽא־אֶמְנַ֥ע מִכֶּ֖ם דָּבָֽר׃ </span></p>
 <p align="RIGHT"><span lang="he">‎<a name="005">5</a> ‏וְהֵ֙מָּה֙ אָמְר֣וּ אֶֽל־יִרְמְיָ֔הוּ יְהִ֤י יְהוָה֙ בָּ֔נוּ לְעֵ֖ד אֱמֶ֣ת וְנֶאֱמָ֑ן אִם־לֹ֡א כְּֽכָל־הַ֠דָּבָר אֲשֶׁ֨ר יִֽשְׁלָחֲךָ֜ יְהוָ֧ה אֱלֹהֶ֛יךָ אֵלֵ֖ינוּ כֵּ֥ן נַעֲשֶֽׂה׃ </span></p>
 <p align="RIGHT"><span lang="he">‎<a name="006">6</a> ‏אִם־ט֣וֹב וְאִם־רָ֔ע בְּק֣וֹל׀ יְהוָ֣ה אֱלֹהֵ֗ינוּ אֲשֶׁ֨ר <font color="brown">אנו</font> <font color="blue">אֲנַ֜חְנוּ</font> שֹׁלְחִ֥ים אֹתְךָ֛ אֵלָ֖יו נִשְׁמָ֑ע לְמַ֙עַן֙ אֲשֶׁ֣ר יִֽיטַב־לָ֔נוּ כִּ֣י נִשְׁמַ֔ע בְּק֖וֹל יְהוָ֥ה אֱלֹהֵֽינוּ׃ ס</span></p>
 <p align="RIGHT"><span lang="he">‎<a name="007">7</a> ‏וַיְהִ֕י מִקֵּ֖ץ עֲשֶׂ֣רֶת יָמִ֑ים וַיְהִ֥י דְבַר־יְהוָ֖ה אֶֽל־יִרְמְיָֽהוּ׃ </span></p>
 <p align="RIGHT"><span lang="he">‎<a name="008">8</a> ‏וַיִּקְרָ֗א אֶל־יֽוֹחָנָן֙ בֶּן־קָרֵ֔חַ וְאֶ֛ל כָּל־שָׂרֵ֥י הַחֲיָלִ֖ים אֲשֶׁ֣ר אִתּ֑וֹ וּלְכָ֨ל־הָעָ֔ם לְמִקָּטֹ֥ן וְעַד־גָּדֽוֹל׃ </span></p>
 <p align="RIGHT"><span lang="he">‎<a name="009">9</a> ‏וַיֹּ֣אמֶר אֲלֵיהֶ֔ם כֹּֽה־אָמַ֥ר יְהוָ֖ה אֱלֹהֵ֣י יִשְׂרָאֵ֑ל אֲשֶׁ֨ר שְׁלַחְתֶּ֤ם אֹתִי֙ אֵלָ֔יו לְהַפִּ֥יל תְּחִנַּתְכֶ֖ם לְפָנָֽיו׃ </span></p>
 <p align="RIGHT"><span lang="he">‎<a name="010">10</a> ‏אִם־שׁ֤וֹב תֵּֽשְׁבוּ֙ בָּאָ֣רֶץ הַזֹּ֔את וּבָנִ֤יתִי אֶתְכֶם֙ וְלֹ֣א אֶהֱרֹ֔ס וְנָטַעְתִּ֥י אֶתְכֶ֖ם וְלֹ֣א אֶתּ֑וֹשׁ כִּ֤י נִחַ֙מְתִּי֙ אֶל־הָ֣רָעָ֔ה אֲשֶׁ֥ר עָשִׂ֖יתִי לָכֶֽם׃ </span></p>
 <p align="RIGHT"><span lang="he">‎<a name="011">11</a> ‏אַל־תִּֽירְא֗וּ מִפְּנֵי֙ מֶ֣לֶךְ בָּבֶ֔ל אֲשֶׁר־אַתֶּ֥ם יְרֵאִ֖ים מִפָּנָ֑יו אַל־תִּֽירְא֤וּ מִמֶּ֙נּוּ֙ נְאֻם־יְהוָ֔ה כִּֽי־אִתְּכֶ֣ם אָ֔נִי לְהוֹשִׁ֧יעַ אֶתְכֶ֛ם וּלְהַצִּ֥יל אֶתְכֶ֖ם מִיָּדֽוֹ׃ </span></p>
 <p align="RIGHT"><span lang="he">‎<a name="012">12</a> ‏וְאֶתֵּ֥ן לָכֶ֛ם רַחֲמִ֖ים וְרִחַ֣ם אֶתְכֶ֑ם וְהֵשִׁ֥יב אֶתְכֶ֖ם אֶל־אַדְמַתְכֶֽם׃ </span></p>
 <p align="RIGHT"><span lang="he">‎<a name="013">13</a> ‏וְאִם־אֹמְרִ֣ים אַתֶּ֔ם לֹ֥א נֵשֵׁ֖ב בָּאָ֣רֶץ הַזֹּ֑את לְבִלְתִּ֣י שְׁמֹ֔עַ בְּק֖וֹל יְהוָ֥ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="014">14</a> ‏לֵאמֹ֗ר לֹ֚א כִּ֣י אֶ֤רֶץ מִצְרַ֙יִם֙ נָב֔וֹא אֲשֶׁ֤ר לֹֽא־נִרְאֶה֙ מִלְחָמָ֔ה וְק֥וֹל שׁוֹפָ֖ר לֹ֣א נִשְׁמָ֑ע וְלַלֶּ֥חֶם לֹֽא־נִרְעָ֖ב וְשָׁ֥ם נֵשֵֽׁב׃ </span></p>
 <p align="RIGHT"><span lang="he">‎<a name="015">15</a> ‏וְעַתָּ֕ה לָכֵ֛ן שִׁמְע֥וּ דְבַר־יְהוָ֖ה שְׁאֵרִ֣ית יְהוּדָ֑ה כֹּֽה־אָמַר֩ יְהוָ֨ה צְבָא֜וֹת אֱלֹהֵ֣י יִשְׂרָאֵ֗ל אִם־אַ֠תֶּם שׂ֣וֹם תְּשִׂמ֤וּן פְּנֵיכֶם֙ לָבֹ֣א מִצְרַ֔יִם וּבָאתֶ֖ם לָג֥וּר שָֽׁם׃ </span></p>
 <p align="RIGHT"><span lang="he">‎<a name="016">16</a> ‏וְהָיְתָ֣ה הַחֶ֗רֶב אֲשֶׁ֤ר אַתֶּם֙ יְרֵאִ֣ים מִמֶּ֔נָּה שָׁ֛ם תַּשִּׂ֥יג אֶתְכֶ֖ם בְּאֶ֣רֶץ מִצְרָ֑יִם וְהָרָעָ֞ב אֲשֶׁר־אַתֶּ֣ם׀ דֹּאֲגִ֣ים מִמֶּ֗נּוּ שָׁ֣ם יִדְבַּ֧ק אַחֲרֵיכֶ֛ם מִצְרַ֖יִם וְשָׁ֥ם תָּמֻֽתוּ׃ </span></p>
 <p align="RIGHT"><span lang="he">‎<a name="017">17</a> ‏וְיִֽהְי֣וּ כָל־הָאֲנָשִׁ֗ים אֲשֶׁר־שָׂ֨מוּ אֶת־פְּנֵיהֶ֜ם לָב֤וֹא מִצְרַ֙יִם֙ לָג֣וּר שָׁ֔ם יָמ֕וּתוּ בַּחֶ֖רֶב בָּרָעָ֣ב וּבַדָּ֑בֶר וְלֹֽא־יִהְיֶ֤ה לָהֶם֙ שָׂרִ֣יד וּפָלִ֔יט מִפְּנֵי֙ הָֽרָעָ֔ה אֲשֶׁ֥ר אֲנִ֖י מֵבִ֥יא עֲלֵיהֶֽם׃ ס</span></p>
 <p align="RIGHT"><span lang="he">‎<a name="018">18</a> ‏כִּי֩ כֹ֨ה אָמַ֜ר יְהוָ֣ה צְבָאוֹת֮ אֱלֹהֵ֣י יִשְׂרָאֵל֒ כַּאֲשֶׁר֩ נִתַּ֨ךְ אַפִּ֜י וַחֲמָתִ֗י עַל־יֹֽשְׁבֵי֙ יְר֣וּשָׁלִַ֔ם כֵּ֣ן תִּתַּ֤ךְ חֲמָתִי֙ עֲלֵיכֶ֔ם בְּבֹאֲכֶ֖ם מִצְרָ֑יִם וִהְיִיתֶ֞ם לְאָלָ֤ה וּלְשַׁמָּה֙ וְלִקְלָלָ֣ה וּלְחֶרְפָּ֔ה וְלֹֽא־תִרְא֣וּ ע֔וֹד אֶת־הַמָּק֖וֹם הַזֶּֽה׃ </span></p>
 <p align="RIGHT"><span lang="he">‎<a name="019">19</a> ‏דִּבֶּ֨ר יְהוָ֤ה עֲלֵיכֶם֙ שְׁאֵרִ֣ית יְהוּדָ֔ה אַל־תָּבֹ֖אוּ מִצְרָ֑יִם יָדֹ֙עַ֙ תֵּֽדְע֔וּ כִּי־הַעִידֹ֥תִי בָכֶ֖ם הַיּֽוֹם׃ </span></p>
 <p align="RIGHT"><span lang="he">‎<a name="020">20</a> ‏כִּ֣י <font color="brown">התעתים</font> <font color="blue">הִתְעֵיתֶם֮<font color="red"><sup>3</sup></font></font> בְּנַפְשֽׁוֹתֵיכֶם֒ כִּֽי־אַתֶּ֞ם שְׁלַחְתֶּ֣ם אֹתִ֗י אֶל־יְהוָ֤ה אֱלֹֽהֵיכֶם֙ לֵאמֹ֔ר הִתְפַּלֵּ֣ל בַּעֲדֵ֔נוּ אֶל־יְהוָ֖ה אֱלֹהֵ֑ינוּ וּכְכֹל֩ אֲשֶׁ֨ר יֹאמַ֜ר יְהוָ֧ה אֱלֹהֵ֛ינוּ כֵּ֥ן הַגֶּד־לָ֖נוּ וְעָשִֽׂינוּ׃ </span></p>
 <p align="RIGHT"><span lang="he">‎<a name="021">21</a> ‏וָאַגִּ֥ד לָכֶ֖ם הַיּ֑וֹם וְלֹ֣א שְׁמַעְתֶּ֗ם בְּקוֹל֙ יְהוָ֣ה אֱלֹֽהֵיכֶ֔ם וּלְכֹ֖ל אֲשֶׁר־שְׁלָחַ֥נִי אֲלֵיכֶֽם׃ </span></p>
 <p align="RIGHT"><span lang="he">‎<a name="022">22</a> ‏וְעַתָּה֙ יָדֹ֣עַ תֵּֽדְע֔וּ כִּ֗י בַּחֶ֛רֶב בָּרָעָ֥ב וּבַדֶּ֖בֶר תָּמ֑וּתוּ בַּמָּקוֹם֙ אֲשֶׁ֣ר חֲפַצְתֶּ֔ם לָב֖וֹא לָג֥וּר שָֽׁם׃ ס</span></p>
 </td>
 <td width="50%">
 <p>1 wayyigəšû kāl-śārê h<sup>a</sup>ḥăyālîm wəywōḥānān ben-qārēḥa wîzanəyâ ben-hwōš<sup>a</sup>‘əyâ wəḵāl-hā‘ām miqqāṭōn wə‘aḏ-gāḏwōl: </p>
 <p>2 wayyō’mərû ’el-yirəməyâû hannāḇî’ tipāl-nā’ ṯəḥinnāṯēnû ləfāneyḵā wəhiṯəpallēl b<sup>a</sup>‘ăḏēnû ’el-yəhwâ ’ĕlōheyḵā bə‘aḏ kāl-haššə’ērîṯ hazzō’ṯ kî-nišə’arənû mə‘aṭ mēharəbēh ka’ăšer ‘êneyḵā rō’wōṯ ’ōṯānû: </p>
 <p>3 wəyageḏ-lānû yəhwâ ’ĕlōheyḵā ’eṯ-hadereḵə ’ăšer nēleḵə-bāh wə’eṯ-hadāḇār ’ăšer n<sup>a</sup>‘ăśeh: </p>
 <p>4 wayyō’mer ’ălêhem yirəməyâû hannāḇî’ šām<sup>a</sup>‘ətî hinənî miṯəpallēl ’el-yəhwâ ’ĕlōhêḵem kəḏiḇərêḵem wəhāyâ kāl-hadāḇār ’ăšer-y<sup>a</sup>‘ăneh yəhwâ ’eṯəḵem ’agîḏ lāḵem lō’-’emən<sup>a</sup>‘ mikem dāḇār: </p>
 <p>5 wəhēmmâ ’āmərû ’el-yirəməyâû yəhî yəhwâ bānû lə‘ēḏ ’ĕmeṯ wəne’ĕmān ’im-lō’ kəḵāl-hadāḇār ’ăšer yišəlāḥăḵā yəhwâ ’ĕlōheyḵā ’ēlênû kēn n<sup>a</sup>‘ăśeh: </p>
 <p>6 ’im-ṭwōḇ wə’im-rā‘ bəqwōl| yəhwâ ’ĕlōhênû ’ăšer <font color="brown">’ănû</font> <font color="blue">’ăn<sup>a</sup>ḥənû</font> šōləḥîm ’ōṯəḵā ’ēlāyw nišəmā‘ ləm<sup>a</sup>‘an ’ăšer yîṭaḇ-lānû kî nišəm<sup>a</sup>‘ bəqwōl yəhwâ ’ĕlōhênû: s</p>
 <p>7 wayəhî miqqēṣ ‘ăśereṯ yāmîm wayəhî ḏəḇar-yəhwâ ’el-yirəməyâû: </p>
 <p>8 wayyiqərā’ ’el-ywōḥānān ben-qārēḥa wə’el kāl-śārê h<sup>a</sup>ḥăyālîm ’ăšer ’itwō ûləḵāl-hā‘ām ləmiqqāṭōn wə‘aḏ-gāḏwōl: </p>
 <p>9 wayyō’mer ’ălêhem kōh-’āmar yəhwâ ’ĕlōhê yiśərā’ēl ’ăšer šəl<sup>a</sup>ḥətem ’ōṯî ’ēlāyw ləhapîl təḥinnaṯəḵem ləfānāyw: </p>
 <p>10 ’im-šwōḇ tēšəḇû bā’āreṣ hazzō’ṯ ûḇānîṯî ’eṯəḵem wəlō’ ’ehĕrōs wənāṭ<sup>a</sup>‘ətî ’eṯəḵem wəlō’ ’etwōš kî niḥamətî ’el-hārā‘â ’ăšer ‘āśîṯî lāḵem: </p>
 <p>11 ’al-tîrə’û mipənê meleḵə bāḇel ’ăšer-’atem yərē’îm mipānāyw ’al-tîrə’û mimmennû nə’um-yəhwâ kî-’itəḵem ’ānî ləhwōšî‘a ’eṯəḵem ûləhaṣṣîl ’eṯəḵem mîyāḏwō: </p>
 <p>12 wə’etēn lāḵem r<sup>a</sup>ḥămîm wəriḥam ’eṯəḵem wəhēšîḇ ’eṯəḵem ’el-’aḏəmaṯəḵem: </p>
 <p>13 wə’im-’ōmərîm ’atem lō’ nēšēḇ bā’āreṣ hazzō’ṯ ləḇilətî šəmō‘a bəqwōl yəhwâ ’ĕlōhêḵem: </p>
 <p>14 lē’mōr lō’ kî ’ereṣ miṣərayim nāḇwō’ ’ăšer lō’-nirə’eh miləḥāmâ wəqwōl šwōfār lō’ nišəmā‘ wəlalleḥem lō’-nirə‘āḇ wəšām nēšēḇ: </p>
 <p>15 wə‘atâ lāḵēn šimə‘û ḏəḇar-yəhwâ šə’ērîṯ yəhûḏâ kōh-’āmar yəhwâ ṣəḇā’wōṯ ’ĕlōhê yiśərā’ēl ’im-’atem śwōm təśimûn pənêḵem lāḇō’ miṣərayim ûḇā’ṯem lāḡûr šām: </p>
 <p>16 wəhāyəṯâ h<sup>a</sup>ḥereḇ ’ăšer ’atem yərē’îm mimmennâ šām taśśîḡ ’eṯəḵem bə’ereṣ miṣərāyim wəhārā‘āḇ ’ăšer-’atem| dō’ăḡîm mimmennû šām yiḏəbaq ’<sup>a</sup>ḥărêḵem miṣərayim wəšām tāmuṯû: </p>
 <p>17 wəyihəyû ḵāl-hā’ănāšîm ’ăšer-śāmû ’eṯ-pənêhem lāḇwō’ miṣərayim lāḡûr šām yāmûṯû b<sup>a</sup>ḥereḇ bārā‘āḇ ûḇadāḇer wəlō’-yihəyeh lâem śārîḏ ûfālîṭ mipənê hārā‘â ’ăšer ’ănî mēḇî’ ‘ălêhem: s</p>
 <p>18 kî ḵōh ’āmar yəhwâ ṣəḇā’wōṯ ’ĕlōhê yiśərā’ēl ka’ăšer nitaḵə ’apî w<sup>a</sup>ḥămāṯî ‘al-yōšəḇê yərûšālaim kēn titaḵə ḥămāṯî ‘ălêḵem bəḇō’ăḵem miṣərāyim wihəyîṯem lə’ālâ ûləšammâ wəliqəlālâ ûləḥerəpâ wəlō’-ṯirə’û ‘wōḏ ’eṯ-hammāqwōm hazzeh: </p>
 <p>19 diber yəhwâ ‘ălêḵem šə’ērîṯ yəhûḏâ ’al-tāḇō’û miṣərāyim yāḏō‘a tēḏə‘û kî-h<sup>a</sup>‘îḏōṯî ḇāḵem hayywōm: </p>
 <p>20 kî <font color="brown">hiṯə‘ēṯeym</font> <font color="blue">hiṯə‘êṯem<font color="red"><sup>3</sup></font></font> bənafəšwōṯêḵem kî-’atem šəl<sup>a</sup>ḥətem ’ōṯî ’el-yəhwâ ’ĕlōhêḵem lē’mōr hiṯəpallēl b<sup>a</sup>‘ăḏēnû ’el-yəhwâ ’ĕlōhênû ûḵəḵōl ’ăšer yō’mar yəhwâ ’ĕlōhênû kēn hageḏ-lānû wə‘āśînû: </p>
 <p>21 wā’agiḏ lāḵem hayywōm wəlō’ šəm<sup>a</sup>‘ətem bəqwōl yəhwâ ’ĕlōhêḵem ûləḵōl ’ăšer-šəlāḥanî ’ălêḵem: </p>
 <p>22 wə‘atâ yāḏō‘a tēḏə‘û kî b<sup>a</sup>ḥereḇ bārā‘āḇ ûḇadeḇer tāmûṯû bammāqwōm ’ăšer ḥăfaṣətem lāḇwō’ lāḡûr šām: s</p>
 </td>
 </tr></table>
 <p></p><hr>
 <center>
 <a href="jer043.htm">Next: Jeremiah (Yermiyah) Chapter 43</a></center>
 </body>