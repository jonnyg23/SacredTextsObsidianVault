<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/job036.htm">Polyglot</a> 
 <a href="../kjv/job036.htm">KJV</a> 
 <a href="../sep/job036.htm">Sep</a> 
 <a href="../vul/job036.htm">Vul</a> 
 
 <br>
 <br><a href="job.htm">Job (Iyov) Index</a><br>
  
 <a href="job035.htm">Previous</a> 
 <a href="job037.htm">Next</a> 
 </center>
 <hr>
 
 <h3 align="CENTER">Tanach (Hebrew): Job (Iyov) Chapter 36</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֹּ֥סֶף אֱלִיה֗וּא וַיֹּאמַֽר׃ </span></p>
 <p align="RIGHT"><span lang="he">‎<a name="002">2</a> ‏כַּתַּר־לִ֣י זְ֭עֵיר וַאֲחַוֶּ֑ךָּ כִּ֤י ע֖וֹד לֶאֱל֣וֹהַּ מִלִּֽים׃ </span></p>
 <p align="RIGHT"><span lang="he">‎<a name="003">3</a> ‏אֶשָּׂ֣א דֵ֭עִי לְמֵרָח֑וֹק וּ֝לְפֹעֲלִ֗י אֶֽתֵּֽן־צֶֽדֶק׃ </span></p>
 <p align="RIGHT"><span lang="he">‎<a name="004">4</a> ‏כִּֽי־אָ֭מְנָם לֹא־שֶׁ֣קֶר מִלָּ֑י תְּמִ֖ים דֵּע֣וֹת עִמָּֽךְ׃ </span></p>
 <p align="RIGHT"><span lang="he">‎<a name="005">5</a> ‏הֶן־אֵ֣ל כַּ֭בִּיר וְלֹ֣א יִמְאָ֑ס כַּ֝בִּ֗יר כֹּ֣חַֽ לֵֽב׃ </span></p>
 <p align="RIGHT"><span lang="he">‎<a name="006">6</a> ‏לֹא־יְחַיֶּ֥ה רָשָׁ֑ע וּמִשְׁפַּ֖ט עֲנִיִּ֣ים יִתֵּֽן׃ </span></p>
 <p align="RIGHT"><span lang="he">‎<a name="007">7</a> ‏לֹֽא־יִגְרַ֥ע מִצַּדִּ֗יק עֵ֫ינָ֥יו וְאֶת־מְלָכִ֥ים לַכִּסֵּ֑א וַיֹּשִׁיבֵ֥ם לָ֝נֶ֗צַח וַיִּגְבָּֽהוּ׃ </span></p>
 <p align="RIGHT"><span lang="he">‎<a name="008">8</a> ‏וְאִם־אֲסוּרִ֥ים בַּזִּקִּ֑ים יִ֝לָּכְד֗וּן בְּחַבְלֵי־עֹֽנִי׃ </span></p>
 <p align="RIGHT"><span lang="he">‎<a name="009">9</a> ‏וַיַּגֵּ֣ד לָהֶ֣ם פָּעֳלָ֑ם וּ֝פִשְׁעֵיהֶ֗ם כִּ֣י יִתְגַּבָּֽרוּ׃ </span></p>
 <p align="RIGHT"><span lang="he">‎<a name="010">10</a> ‏וַיִּ֣גֶל אָ֭זְנָם לַמּוּסָ֑ר וַ֝יֹּ֗אמֶר כִּֽי־יְשֻׁב֥וּן מֵאָֽוֶן׃ </span></p>
 <p align="RIGHT"><span lang="he">‎<a name="011">11</a> ‏אִֽם־יִשְׁמְע֗וּ וְֽיַ֫עֲבֹ֥דוּ יְכַלּ֣וּ יְמֵיהֶ֣ם בַּטּ֑וֹב וּ֝שְׁנֵיהֶ֗ם בַּנְּעִימִֽים׃ </span></p>
 <p align="RIGHT"><span lang="he">‎<a name="012">12</a> ‏וְאִם־לֹ֣א יִ֭שְׁמְעוּ בְּשֶׁ֣לַח יַעֲבֹ֑רוּ וְ֝יִגְוְע֗וּ כִּבְלִי־דָֽעַת׃<font color="red"><sup>1</sup></font> </span></p>
 <p align="RIGHT"><span lang="he">‎<a name="013">13</a> ‏וְֽחַנְפֵי־לֵ֭ב יָשִׂ֣ימוּ אָ֑ף לֹ֥א יְ֝שַׁוְּע֗וּ כִּ֣י אֲסָרָֽם׃ </span></p>
 <p align="RIGHT"><span lang="he">‎<a name="014">14</a> ‏תָּמֹ֣ת בַּנֹּ֣עַר נַפְשָׁ֑ם וְ֝חַיָּתָ֗ם בַּקְּדֵשִֽׁים׃ </span></p>
 <p align="RIGHT"><span lang="he">‎<a name="015">15</a> ‏יְחַלֵּ֣ץ עָנִ֣י בְעָנְי֑וֹ וְיִ֖גֶל בַּלַּ֣חַץ אָזְנָֽם׃ </span></p>
 <p align="RIGHT"><span lang="he">‎<a name="016">16</a> ‏וְאַ֤ף הֲסִיתְךָ֨׀<font color="red"><sup>3</sup></font> מִפִּי־צָ֗ר רַ֭חַב לֹא־מוּצָ֣ק תַּחְתֶּ֑יהָ וְנַ֥חַת שֻׁ֝לְחָנְךָ֗ מָ֣לֵא דָֽשֶׁן׃ </span></p>
 <p align="RIGHT"><span lang="he">‎<a name="017">17</a> ‏וְדִין־רָשָׁ֥ע מָלֵ֑אתָ דִּ֖ין וּמִשְׁפָּ֣ט יִתְמֹֽכוּ׃ </span></p>
 <p align="RIGHT"><span lang="he">‎<a name="018">18</a> ‏כִּֽי־חֵ֭מָה פֶּן־יְסִֽיתְךָ֣ בְסָ֑פֶק וְרָב־כֹּ֝֗פֶר אַל־יַטֶּֽךָּ׃ </span></p>
 <p align="RIGHT"><span lang="he">‎<a name="019">19</a> ‏הֲיַעֲרֹ֣ךְ שׁ֖וּעֲךָ לֹ֣א בְצָ֑ר וְ֝כֹ֗ל מַאֲמַצֵּי־כֹֽחַ׃ </span></p>
 <p align="RIGHT"><span lang="he">‎<a name="020">20</a> ‏אַל־תִּשְׁאַ֥ף הַלָּ֑יְלָה לַעֲל֖וֹת עַמִּ֣ים תַּחְתָּֽם׃ </span></p>
 <p align="RIGHT"><span lang="he">‎<a name="021">21</a> ‏הִ֭שָּׁמֶר אַל־תֵּ֣פֶן אֶל־אָ֑וֶן כִּֽי־עַל־זֶ֝֗ה<font color="red"><sup>3</sup></font> בָּחַ֥רְתָּ מֵעֹֽנִי׃ </span></p>
 <p align="RIGHT"><span lang="he">‎<a name="022">22</a> ‏הֶן־אֵ֭ל יַשְׂגִּ֣יב בְּכֹח֑וֹ מִ֖י כָמֹ֣הוּ מוֹרֶֽה׃ </span></p>
 <p align="RIGHT"><span lang="he">‎<a name="023">23</a> ‏מִֽי־פָקַ֣ד עָלָ֣יו דַּרְכּ֑וֹ וּמִֽי־אָ֝מַ֗ר פָּעַ֥לְתָּ עַוְלָֽה׃ </span></p>
 <p align="RIGHT"><span lang="he">‎<a name="024">24</a> ‏זְ֭כֹר כִּֽי־תַשְׂגִּ֣יא פָעֳל֑וֹ אֲשֶׁ֖ר שֹׁרְר֣וּ אֲנָשִֽׁים׃ </span></p>
 <p align="RIGHT"><span lang="he">‎<a name="025">25</a> ‏כָּל־אָדָ֥ם חָֽזוּ־ב֑וֹ אֱ֝נ֗וֹשׁ יַבִּ֥יט מֵרָחֽוֹק׃ </span></p>
 <p align="RIGHT"><span lang="he">‎<a name="026">26</a> ‏הֶן־אֵ֣ל שַׂ֭גִּיא וְלֹ֣א נֵדָ֑ע מִסְפַּ֖ר שָׁנָ֣יו וְלֹא־חֵֽקֶר׃ </span></p>
 <p align="RIGHT"><span lang="he">‎<a name="027">27</a> ‏כִּ֭י יְגָרַ֣ע נִטְפֵי־מָ֑יִם יָזֹ֖קּוּ מָטָ֣ר לְאֵדֽוֹ׃ </span></p>
 <p align="RIGHT"><span lang="he">‎<a name="028">28</a> ‏אֲשֶֽׁר־יִזְּל֥וּ שְׁחָקִ֑ים יִ֝רְעֲפ֗וּ עֲלֵ֤י׀ אָדָ֬ם רָֽב׃ </span></p>
 <p align="RIGHT"><span lang="he">‎<a name="029">29</a> ‏אַ֣ף אִם־יָ֭בִין מִפְרְשֵׂי־עָ֑ב תְּ֝שֻׁא֗וֹת סֻכָּתֽוֹ׃ </span></p>
 <p align="RIGHT"><span lang="he">‎<a name="030">30</a> ‏הֵן־פָּרַ֣שׂ עָלָ֣יו אוֹר֑וֹ וְשָׁרְשֵׁ֖י הַיָּ֣ם כִּסָּֽה׃ </span></p>
 <p align="RIGHT"><span lang="he">‎<a name="031">31</a> ‏כִּי־בָ֭ם יָדִ֣ין עַמִּ֑ים יִֽתֶּן־אֹ֥כֶל לְמַכְבִּֽיר׃ </span></p>
 <p align="RIGHT"><span lang="he">‎<a name="032">32</a> ‏עַל־כַּפַּ֥יִם כִּסָּה־א֑וֹר וַיְצַ֖ו עָלֶ֣יהָ בְמַפְגִּֽיעַ׃ </span></p>
 <p align="RIGHT"><span lang="he">‎<a name="033">33</a> ‏יַגִּ֣יד עָלָ֣יו רֵע֑וֹ מִ֝קְנֶ֗ה אַ֣ף עַל־עוֹלֶֽה׃ </span></p>
 </td>
 <td width="50%">
 <p>1 wayyōsef ’ĕlîhû’ wayyō’mar: </p>
 <p>2 katar-lî zə‘êr wa’ăḥaûeḵḵā kî ‘wōḏ le’ĕlwōhha millîm: </p>
 <p>3 ’eśśā’ ḏē‘î ləmērāḥwōq ûləfō‘ălî ’etēn-ṣeḏeq: </p>
 <p>4 kî-’āmənām lō’-šeqer millāy təmîm dē‘wōṯ ‘immāḵə: </p>
 <p>5 hen-’ēl kabîr wəlō’ yimə’ās kabîr kōḥa lēḇ: </p>
 <p>6 lō’-yəḥayyeh rāšā‘ ûmišəpaṭ ‘ănîyîm yitēn: </p>
 <p>7 lō’-yiḡər<sup>a</sup>‘ miṣṣadîq ‘ênāyw wə’eṯ-məlāḵîm lakissē’ wayyōšîḇēm lāneṣ<sup>a</sup>ḥ wayyiḡəbâû: </p>
 <p>8 wə’im-’ăsûrîm bazziqqîm yillāḵəḏûn bəḥaḇəlê-‘ōnî: </p>
 <p>9 wayyagēḏ lâem pā‘ŏlām ûfišə‘êhem kî yiṯəgabārû: </p>
 <p>10 wayyiḡel ’āzənām lammûsār wayyō’mer kî-yəšuḇûn mē’āwen: </p>
 <p>11 ’im-yišəmə‘û wəy<sup>a</sup>‘ăḇōḏû yəḵallû yəmêhem baṭṭwōḇ ûšənêhem bannə‘îmîm: </p>
 <p>12 wə’im-lō’ yišəmə‘û bəšel<sup>a</sup>ḥ y<sup>a</sup>‘ăḇōrû wəyiḡəwə‘û kiḇəlî-ḏā‘aṯ:<font color="red"><sup>1</sup></font> </p>
 <p>13 wəḥanəfê-lēḇ yāśîmû ’āf lō’ yəšaûə‘û kî ’ăsārām: </p>
 <p>14 tāmōṯ bannō‘ar nafəšām wəḥayyāṯām baqqəḏēšîm: </p>
 <p>15 yəḥallēṣ ‘ānî ḇə‘ānəywō wəyiḡel ball<sup>a</sup>ḥaṣ ’āzənām: </p>
 <p>16 wə’af hăsîṯəḵā|<font color="red"><sup>3</sup></font> mipî-ṣār r<sup>a</sup>ḥaḇ lō’-mûṣāq t<sup>a</sup>ḥəteyhā wən<sup>a</sup>ḥaṯ šuləḥānəḵā mālē’ ḏāšen: </p>
 <p>17 wəḏîn-rāšā‘ mālē’ṯā dîn ûmišəpāṭ yiṯəmōḵû: </p>
 <p>18 kî-ḥēmâ pen-yəsîṯəḵā ḇəsāfeq wərāḇ-kōfer ’al-yaṭṭeḵḵā: </p>
 <p>19 hăy<sup>a</sup>‘ărōḵə šû‘ăḵā lō’ ḇəṣār wəḵōl ma’ămaṣṣê-ḵōḥa: </p>
 <p>20 ’al-tišə’af hallāyəlâ l<sup>a</sup>‘ălwōṯ ‘ammîm t<sup>a</sup>ḥətām: </p>
 <p>21 hiššāmer ’al-tēfen ’el-’āwen kî-‘al-zeh<font color="red"><sup>3</sup></font> bāḥarətā mē‘ōnî: </p>
 <p>22 hen-’ēl yaśəgîḇ bəḵōḥwō mî ḵāmōhû mwōreh: </p>
 <p>23 mî-fāqaḏ ‘ālāyw darəkwō ûmî-’āmar pā‘alətā ‘awəlâ: </p>
 <p>24 zəḵōr kî-ṯaśəgî’ fā‘ŏlwō ’ăšer šōrərû ’ănāšîm: </p>
 <p>25 kāl-’āḏām ḥāzû-ḇwō ’ĕnwōš yabîṭ mērāḥwōq: </p>
 <p>26 hen-’ēl śagî’ wəlō’ nēḏā‘ misəpar šānāyw wəlō’-ḥēqer: </p>
 <p>27 kî yəḡār<sup>a</sup>‘ niṭəfê-māyim yāzōqqû māṭār lə’ēḏwō: </p>
 <p>28 ’ăšer-yizzəlû šəḥāqîm yirə‘ăfû ‘ălê| ’āḏām rāḇ: </p>
 <p>29 ’af ’im-yāḇîn mifərəśê-‘āḇ təšu’wōṯ sukāṯwō: </p>
 <p>30 hēn-pāraś ‘ālāyw ’wōrwō wəšārəšê hayyām kissâ: </p>
 <p>31 kî-ḇām yāḏîn ‘ammîm yiten-’ōḵel ləmaḵəbîr: </p>
 <p>32 ‘al-kapayim kissâ-’wōr wayəṣaw ‘āleyhā ḇəmafəgî‘a: </p>
 <p>33 yagîḏ ‘ālāyw rē‘wō miqəneh ’af ‘al-‘wōleh: </p>
 </td>
 </tr></table>
 <p></p><hr>
 <center>
 <a href="job037.htm">Next: Job (Iyov) Chapter 37</a></center>
 </body>