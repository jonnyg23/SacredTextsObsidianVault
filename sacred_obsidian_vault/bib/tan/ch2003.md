<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2003.htm">Polyglot</a> 
 <a href="../kjv/ch2003.htm">KJV</a> 
 <a href="../sep/ch2003.htm">Sep</a> 
 <a href="../vul/ch2003.htm">Vul</a> 
 
 <br>
 <br><a href="ch2.htm">2 Chronicles (2 Divrey Yamim) Index</a><br>
  
 <a href="ch2002.htm">Previous</a> 
 <a href="ch2004.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Chronicles (2 Divrey Yamim) Chapter 3</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיָּ֣חֶל שְׁלֹמֹ֗ה לִבְנ֤וֹת אֶת־בֵּית־יְהוָה֙ בִּיר֣וּשָׁלִַ֔ם בְּהַר֙ הַמּ֣וֹרִיָּ֔ה אֲשֶׁ֥ר נִרְאָ֖ה לְדָוִ֣יד אָבִ֑יהוּ אֲשֶׁ֤ר הֵכִין֙ בִּמְק֣וֹם דָּוִ֔יד בְּגֹ֖רֶן אָרְנָ֥ן הַיְבוּסִֽי׃ </span></p>
 <p align="RIGHT"><span lang="he">‎<a name="002">2</a> ‏וַ֠יָּחֶל לִבְנ֞וֹת בַּחֹ֤דֶשׁ הַשֵּׁנִי֙ בַּשֵּׁנִ֔י בִּשְׁנַ֥ת אַרְבַּ֖ע לְמַלְכוּתֽוֹ׃ </span></p>
 <p align="RIGHT"><span lang="he">‎<a name="003">3</a> ‏וְאֵ֙לֶּה֙ הוּסַ֣ד שְׁלֹמֹ֔ה לִבְנ֖וֹת אֶת־בֵּ֣ית הָאֱלֹהִ֑ים הָאֹ֡רֶךְ אַמּ֞וֹת בַּמִּדָּ֤ה הָרִֽאשׁוֹנָה֙ אַמּ֣וֹת שִׁשִּׁ֔ים וְרֹ֖חַב אַמּ֥וֹת עֶשְׂרִֽים׃ </span></p>
 <p align="RIGHT"><span lang="he">‎<a name="004">4</a> ‏וְהָאוּלָ֡ם אֲשֶׁר֩ עַל־פְּנֵ֨י הָאֹ֜רֶךְ עַל־פְּנֵ֤י רֹֽחַב־הַבַּ֙יִת֙ אַמּ֣וֹת עֶשְׂרִ֔ים וְהַגֹּ֖בַהּ מֵאָ֣ה וְעֶשְׂרִ֑ים וַיְצַפֵּ֥הוּ מִפְּנִ֖ימָה זָהָ֥ב טָהֽוֹר׃ </span></p>
 <p align="RIGHT"><span lang="he">‎<a name="005">5</a> ‏וְאֵ֣ת׀ הַבַּ֣יִת הַגָּד֗וֹל חִפָּה֙ עֵ֣ץ בְּרוֹשִׁ֔ים וַיְחַפֵּ֖הוּ זָהָ֣ב ט֑וֹב וַיַּ֧עַל עָלָ֛יו תִּמֹרִ֖ים וְשַׁרְשְׁרֽוֹת׃ </span></p>
 <p align="RIGHT"><span lang="he">‎<a name="006">6</a> ‏וַיְצַ֧ף אֶת־הַבַּ֛יִת אֶ֥בֶן יְקָרָ֖ה לְתִפְאָ֑רֶת וְהַזָּהָ֖ב זְהַ֥ב פַּרְוָֽיִם׃ </span></p>
 <p align="RIGHT"><span lang="he">‎<a name="007">7</a> ‏וַיְחַ֨ף אֶת־הַבַּ֜יִת הַקֹּר֧וֹת הַסִּפִּ֛ים וְקִֽירוֹתָ֥יו וְדַלְתוֹתָ֖יו זָהָ֑ב וּפִתַּ֥ח כְּרוּבִ֖ים עַל־הַקִּירֽוֹת׃ ס</span></p>
 <p align="RIGHT"><span lang="he">‎<a name="008">8</a> ‏וַיַּ֙עַשׂ֙ אֶת־בֵּֽית־קֹ֣דֶשׁ הַקֳּדָשִׁ֔ים אָרְכּ֞וֹ עַל־פְּנֵ֤י רֹֽחַב־הַבַּ֙יִת֙ אַמּ֣וֹת עֶשְׂרִ֔ים וְרָחְבּ֖וֹ אַמּ֣וֹת עֶשְׂרִ֑ים וַיְחַפֵּ֙הוּ֙ זָהָ֣ב ט֔וֹב לְכִכָּרִ֖ים שֵׁ֥שׁ מֵאֽוֹת׃ </span></p>
 <p align="RIGHT"><span lang="he">‎<a name="009">9</a> ‏וּמִשְׁקָ֛ל לְמִסְמְר֥וֹת לִשְׁקָלִ֖ים חֲמִשִּׁ֣ים זָהָ֑ב וְהָעֲלִיּ֖וֹת חִפָּ֥ה זָהָֽב׃ </span></p>
 <p align="RIGHT"><span lang="he">‎<a name="010">10</a> ‏וַיַּ֜עַשׂ בְּבֵֽית־קֹ֤דֶשׁ הַקֳּדָשִׁים֙ כְּרוּבִ֣ים שְׁנַ֔יִם מַעֲשֵׂ֖ה צַעֲצֻעִ֑ים וַיְצַפּ֥וּ אֹתָ֖ם זָהָֽב׃ </span></p>
 <p align="RIGHT"><span lang="he">‎<a name="011">11</a> ‏וְכַנְפֵי֙ הַכְּרוּבִ֔ים אָרְכָּ֖ם אַמּ֣וֹת עֶשְׂרִ֑ים כְּנַ֨ף הָאֶחָ֜ד לְאַמּ֣וֹת חָמֵ֗שׁ מַגַּ֙עַת֙ לְקִ֣יר הַבַּ֔יִת וְהַכָּנָ֤ף הָאַחֶ֙רֶת֙ אַמּ֣וֹת חָמֵ֔שׁ מַגִּ֕יעַ לִכְנַ֖ף הַכְּר֥וּב הָאַחֵֽר׃ </span></p>
 <p align="RIGHT"><span lang="he">‎<a name="012">12</a> ‏וּכְנַ֨ף הַכְּר֤וּב הָאֶחָד֙ אַמּ֣וֹת חָמֵ֔שׁ מַגִּ֖יעַ לְקִ֣יר הַבָּ֑יִת וְהַכָּנָ֤ף הָאַחֶ֙רֶת֙ אַמּ֣וֹת חָמֵ֔שׁ דְּבֵקָ֕ה לִכְנַ֖ף הַכְּר֥וּב הָאַחֵֽר׃ </span></p>
 <p align="RIGHT"><span lang="he">‎<a name="013">13</a> ‏כַּנְפֵי֙ הַכְּרוּבִ֣ים הָאֵ֔לֶּה פֹּֽרְשִׂ֖ים אַמּ֣וֹת עֶשְׂרִ֑ים וְהֵ֛ם עֹמְדִ֥ים עַל־רַגְלֵיהֶ֖ם וּפְנֵיהֶ֥ם לַבָּֽיִת׃ ס</span></p>
 <p align="RIGHT"><span lang="he">‎<a name="014">14</a> ‏וַיַּ֙עַשׂ֙ אֶת־הַפָּרֹ֔כֶת תְּכֵ֥לֶת וְאַרְגָּמָ֖ן וְכַרְמִ֣יל וּב֑וּץ וַיַּ֥עַל עָלָ֖יו כְּרוּבִֽים׃ ס</span></p>
 <p align="RIGHT"><span lang="he">‎<a name="015">15</a> ‏וַיַּ֜עַשׂ לִפְנֵ֤י הַבַּ֙יִת֙ עַמּוּדִ֣ים שְׁנַ֔יִם אַמּ֕וֹת שְׁלֹשִׁ֥ים וְחָמֵ֖שׁ אֹ֑רֶךְ וְהַצֶּ֥פֶת אֲשֶׁר־עַל־רֹאשׁ֖וֹ אַמּ֥וֹת חָמֵֽשׁ׃ ס</span></p>
 <p align="RIGHT"><span lang="he">‎<a name="016">16</a> ‏וַיַּ֤עַשׂ שַׁרְשְׁרוֹת֙ בַּדְּבִ֔יר וַיִּתֵּ֖ן עַל־רֹ֣אשׁ הָעַמֻּדִ֑ים וַיַּ֤עַשׂ רִמּוֹנִים֙ מֵאָ֔ה וַיִּתֵּ֖ן בַּֽשַּׁרְשְׁרֽוֹת׃ </span></p>
 <p align="RIGHT"><span lang="he">‎<a name="017">17</a> ‏וַיָּ֤קֶם אֶת־הָֽעַמּוּדִים֙ עַל־פְּנֵ֣י הַהֵיכָ֔ל אֶחָ֥ד מִיָּמִ֖ין וְאֶחָ֣ד מֵֽהַשְּׂמֹ֑אול וַיִּקְרָ֤א שֵׁם־<font color="brown">הימיני</font> <font color="blue">הַיְמָנִי֙</font> יָכִ֔ין וְשֵׁ֥ם הַשְּׂמָאלִ֖י בֹּֽעַז׃ ס</span></p>
 </td>
 <td width="50%">
 <p>1 wayyāḥel šəlōmōh liḇənwōṯ ’eṯ-bêṯ-yəhwâ bîrûšālaim bəhar hammwōrîyâ ’ăšer nirə’â ləḏāwîḏ ’āḇîhû ’ăšer hēḵîn biməqwōm dāwîḏ bəḡōren ’ārənān hayəḇûsî: </p>
 <p>2 wayyāḥel liḇənwōṯ b<sup>a</sup>ḥōḏeš haššēnî baššēnî bišənaṯ ’arəb<sup>a</sup>‘ ləmaləḵûṯwō: </p>
 <p>3 wə’ēlleh hûsaḏ šəlōmōh liḇənwōṯ ’eṯ-bêṯ hā’ĕlōhîm hā’ōreḵə ’ammwōṯ bammidâ hāri’šwōnâ ’ammwōṯ šiššîm wərōḥaḇ ’ammwōṯ ‘eśərîm: </p>
 <p>4 wəhā’ûlām ’ăšer ‘al-pənê hā’ōreḵə ‘al-pənê rōḥaḇ-habayiṯ ’ammwōṯ ‘eśərîm wəhagōḇ<sup>a</sup>h mē’â wə‘eśərîm wayəṣapēhû mipənîmâ zâāḇ ṭâwōr: </p>
 <p>5 wə’ēṯ| habayiṯ hagāḏwōl ḥipâ ‘ēṣ bərwōšîm wayəḥapēhû zâāḇ ṭwōḇ wayy<sup>a</sup>‘al ‘ālāyw timōrîm wəšarəšərwōṯ: </p>
 <p>6 wayəṣaf ’eṯ-habayiṯ ’eḇen yəqārâ ləṯifə’āreṯ wəhazzâāḇ zəhaḇ parəwāyim: </p>
 <p>7 wayəḥaf ’eṯ-habayiṯ haqqōrwōṯ hassipîm wəqîrwōṯāyw wəḏaləṯwōṯāyw zâāḇ ûfit<sup>a</sup>ḥ kərûḇîm ‘al-haqqîrwōṯ: s</p>
 <p>8 wayy<sup>a</sup>‘aś ’eṯ-bêṯ-qōḏeš haqqŏḏāšîm ’ārəkwō ‘al-pənê rōḥaḇ-habayiṯ ’ammwōṯ ‘eśərîm wərāḥəbwō ’ammwōṯ ‘eśərîm wayəḥapēhû zâāḇ ṭwōḇ ləḵikārîm šēš mē’wōṯ: </p>
 <p>9 ûmišəqāl ləmisəmərwōṯ lišəqālîm ḥămiššîm zâāḇ wəhā‘ălîywōṯ ḥipâ zâāḇ: </p>
 <p>10 wayy<sup>a</sup>‘aś bəḇêṯ-qōḏeš haqqŏḏāšîm kərûḇîm šənayim m<sup>a</sup>‘ăśēh ṣ<sup>a</sup>‘ăṣu‘îm wayəṣapû ’ōṯām zâāḇ: </p>
 <p>11 wəḵanəfê hakərûḇîm ’ārəkām ’ammwōṯ ‘eśərîm kənaf hā’eḥāḏ lə’ammwōṯ ḥāmēš mag<sup>a</sup>‘aṯ ləqîr habayiṯ wəhakānāf hā’<sup>a</sup>ḥereṯ ’ammwōṯ ḥāmēš magî‘a liḵənaf hakərûḇ hā’<sup>a</sup>ḥēr: </p>
 <p>12 ûḵənaf hakərûḇ hā’eḥāḏ ’ammwōṯ ḥāmēš magî‘a ləqîr habāyiṯ wəhakānāf hā’<sup>a</sup>ḥereṯ ’ammwōṯ ḥāmēš dəḇēqâ liḵənaf hakərûḇ hā’<sup>a</sup>ḥēr: </p>
 <p>13 kanəfê hakərûḇîm hā’ēlleh pōrəśîm ’ammwōṯ ‘eśərîm wəhēm ‘ōməḏîm ‘al-raḡəlêhem ûfənêhem labāyiṯ: s</p>
 <p>14 wayy<sup>a</sup>‘aś ’eṯ-hapārōḵeṯ təḵēleṯ wə’arəgāmān wəḵarəmîl ûḇûṣ wayy<sup>a</sup>‘al ‘ālāyw kərûḇîm: s</p>
 <p>15 wayy<sup>a</sup>‘aś lifənê habayiṯ ‘ammûḏîm šənayim ’ammwōṯ šəlōšîm wəḥāmēš ’ōreḵə wəhaṣṣefeṯ ’ăšer-‘al-rō’šwō ’ammwōṯ ḥāmēš: s</p>
 <p>16 wayy<sup>a</sup>‘aś šarəšərwōṯ badəḇîr wayyitēn ‘al-rō’š hā‘ammuḏîm wayy<sup>a</sup>‘aś rimmwōnîm mē’â wayyitēn baššarəšərwōṯ: </p>
 <p>17 wayyāqem ’eṯ-hā‘ammûḏîm ‘al-pənê hahêḵāl ’eḥāḏ mîyāmîn wə’eḥāḏ mēhaśśəmō’wl wayyiqərā’ šēm-<font color="brown">hayəmînî</font> <font color="blue">hayəmānî</font> yāḵîn wəšēm haśśəmā’lî bō‘az: s</p>
 </td>
 </tr></table>
 <p></p><hr>
 <center>
 <a href="ch2004.htm">Next: 2 Chronicles (2 Divrey Yamim) Chapter 4</a></center>
 </body>