<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer010.htm">Polyglot</a> 
 <a href="../kjv/jer010.htm">KJV</a> 
 <a href="../sep/jer010.htm">Sep</a> 
 <a href="../vul/jer010.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer009.htm">Previous</a> 
 <a href="jer011.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 10</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏שִׁמְע֣וּ אֶת־הַדָּבָ֗ר אֲשֶׁ֨ר דִּבֶּ֧ר יְהוָ֛ה עֲלֵיכֶ֖ם בֵּ֥ית יִשְׂרָאֵֽל׃ </span></p>
 <p align="RIGHT"><span lang="he">‎<a name="002">2</a> ‏כֹּ֣ה׀ אָמַ֣ר יְהוָ֗ה אֶל־דֶּ֤רֶךְ הַגּוֹיִם֙ אַל־תִּלְמָ֔דוּ וּמֵאֹת֥וֹת הַשָּׁמַ֖יִם אַל־תֵּחָ֑תּוּ כִּֽי־יֵחַ֥תּוּ הַגּוֹיִ֖ם מֵהֵֽמָּה׃ </span></p>
 <p align="RIGHT"><span lang="he">‎<a name="003">3</a> ‏כִּֽי־חֻקּ֥וֹת הָֽעַמִּ֖ים הֶ֣בֶל ה֑וּא כִּֽי־עֵץ֙ מִיַּ֣עַר כְּרָת֔וֹ מַעֲשֵׂ֥ה יְדֵ֥י־חָרָ֖שׁ בַּֽמַּעֲצָֽד׃ </span></p>
 <p align="RIGHT"><span lang="he">‎<a name="004">4</a> ‏בְּכֶ֥סֶף וּבְזָהָ֖ב יְיַפֵּ֑הוּ בְּמַסְמְר֧וֹת וּבְמַקָּב֛וֹת יְחַזְּק֖וּם וְל֥וֹא יָפִֽיק׃ </span></p>
 <p align="RIGHT"><span lang="he">‎<a name="005">5</a> ‏כְּתֹ֨מֶר מִקְשָׁ֥ה הֵ֙מָּה֙ וְלֹ֣א יְדַבֵּ֔רוּ נָשׂ֥וֹא יִנָּשׂ֖וּא כִּ֣י לֹ֣א יִצְעָ֑דוּ אַל־תִּֽירְא֤וּ מֵהֶם֙ כִּי־לֹ֣א יָרֵ֔עוּ וְגַם־הֵיטֵ֖יב אֵ֥ין אוֹתָֽם׃ ס</span></p>
 <p align="RIGHT"><span lang="he">‎<a name="006">6</a> ‏מֵאֵ֥ין כָּמ֖וֹךָ יְהוָ֑ה גָּד֥וֹל אַתָּ֛ה וְגָד֥וֹל שִׁמְךָ֖ בִּגְבוּרָֽה׃ </span></p>
 <p align="RIGHT"><span lang="he">‎<a name="007">7</a> ‏מִ֣י לֹ֤א יִֽרָאֲךָ֙ מֶ֣לֶךְ הַגּוֹיִ֔ם כִּ֥י לְךָ֖ יָאָ֑תָה כִּ֣י בְכָל־חַכְמֵ֧י הַגּוֹיִ֛ם וּבְכָל־מַלְכוּתָ֖ם מֵאֵ֥ין כָּמֽוֹךָ׃ </span></p>
 <p align="RIGHT"><span lang="he">‎<a name="008">8</a> ‏וּבְאַחַ֖ת יִבְעֲר֣וּ וְיִכְסָ֑לוּ מוּסַ֥ר הֲבָלִ֖ים עֵ֥ץ הֽוּא׃ </span></p>
 <p align="RIGHT"><span lang="he">‎<a name="009">9</a> ‏כֶּ֣סֶף מְרֻקָּ֞ע מִתַּרְשִׁ֣ישׁ יוּבָ֗א וְזָהָב֙ מֵֽאוּפָ֔ז מַעֲשֵׂ֥ה חָרָ֖שׁ וִידֵ֣י צוֹרֵ֑ף תְּכֵ֤לֶת וְאַרְגָּמָן֙ לְבוּשָׁ֔ם מַעֲשֵׂ֥ה חֲכָמִ֖ים כֻּלָּֽם׃ </span></p>
 <p align="RIGHT"><span lang="he">‎<a name="010">10</a> ‏וַֽיהוָ֤ה אֱלֹהִים֙ אֱמֶ֔ת הֽוּא־אֱלֹהִ֥ים חַיִּ֖ים וּמֶ֣לֶךְ עוֹלָ֑ם מִקִּצְפּוֹ֙ תִּרְעַ֣שׁ הָאָ֔רֶץ וְלֹֽא־יָכִ֥לוּ גוֹיִ֖ם זַעְמֽוֹ׃ ס</span></p>
 <p align="RIGHT"><span lang="he">‎<a name="011">11</a> ‏כִּדְנָה֙ תֵּאמְר֣וּן לְה֔וֹם אֱלָ֣הַיָּ֔א דִּֽי־שְׁמַיָּ֥א וְאַרְקָ֖א לָ֣א עֲבַ֑דוּ יֵאבַ֧דוּ מֵֽאַרְעָ֛א וּמִן־תְּח֥וֹת שְׁמַיָּ֖א אֵֽלֶּה׃ ס</span></p>
 <p align="RIGHT"><span lang="he">‎<a name="012">12</a> ‏עֹשֵׂ֥ה אֶ֙רֶץ֙ בְּכֹח֔וֹ מֵכִ֥ין תֵּבֵ֖ל בְּחָכְמָת֑וֹ וּבִתְבוּנָת֖וֹ נָטָ֥ה שָׁמָֽיִם׃ </span></p>
 <p align="RIGHT"><span lang="he">‎<a name="013">13</a> ‏לְק֨וֹל תִּתּ֜וֹ הֲמ֥וֹן מַ֙יִם֙ בַּשָּׁמַ֔יִם וַיַּעֲלֶ֥ה נְשִׂאִ֖ים מִקְצֵ֣ה <font color="brown">ארץ</font> <font color="blue">הָאָ֑רֶץ</font> בְּרָקִ֤ים לַמָּטָר֙ עָשָׂ֔ה וַיּ֥וֹצֵא ר֖וּחַ מֵאֹצְרֹתָֽיו׃ </span></p>
 <p align="RIGHT"><span lang="he">‎<a name="014">14</a> ‏נִבְעַ֤ר כָּל־אָדָם֙ מִדַּ֔עַת הֹבִ֥ישׁ כָּל־צוֹרֵ֖ף מִפָּ֑סֶל כִּ֛י שֶׁ֥קֶר נִסְכּ֖וֹ וְלֹא־ר֥וּחַ בָּֽם׃ </span></p>
 <p align="RIGHT"><span lang="he">‎<a name="015">15</a> ‏הֶ֣בֶל הֵ֔מָּה מַעֲשֵׂ֖ה תַּעְתֻּעִ֑ים בְּעֵ֥ת פְּקֻדָּתָ֖ם יֹאבֵֽדוּ׃ </span></p>
 <p align="RIGHT"><span lang="he">‎<a name="016">16</a> ‏לֹֽא־כְאֵ֜לֶּה חֵ֣לֶק יַעֲקֹ֗ב כִּֽי־יוֹצֵ֤ר הַכֹּל֙ ה֔וּא וְיִ֨שְׂרָאֵ֔ל שֵׁ֖בֶט נַֽחֲלָת֑וֹ יְהוָ֥ה צְבָא֖וֹת שְׁמֽוֹ׃ ס</span></p>
 <p align="RIGHT"><span lang="he">‎<a name="017">17</a> ‏אִסְפִּ֥י מֵאֶ֖רֶץ כִּנְעָתֵ֑ךְ <font color="brown">ישבתי</font> <font color="blue">יֹשֶׁ֖בֶת</font> בַּמָּצֽוֹר׃ ס</span></p>
 <p align="RIGHT"><span lang="he">‎<a name="018">18</a> ‏כִּֽי־כֹה֙ אָמַ֣ר יְהוָ֔ה הִנְנִ֥י קוֹלֵ֛עַ אֶת־יוֹשְׁבֵ֥י הָאָ֖רֶץ בַּפַּ֣עַם הַזֹּ֑את וַהֲצֵר֥וֹתִי לָהֶ֖ם לְמַ֥עַן יִמְצָֽאוּ׃ ס</span></p>
 <p align="RIGHT"><span lang="he">‎<a name="019">19</a> ‏א֥וֹי לִי֙ עַל־שִׁבְרִ֔י נַחְלָ֖ה מַכָּתִ֑י וַאֲנִ֣י אָמַ֔רְתִּי אַ֛ךְ זֶ֥ה חֳלִ֖י וְאֶשָּׂאֶֽנּוּ׃ </span></p>
 <p align="RIGHT"><span lang="he">‎<a name="020">20</a> ‏אָהֳלִ֣י שֻׁדָּ֔ד וְכָל־מֵיתָרַ֖י נִתָּ֑קוּ בָּנַ֤י יְצָאֻ֙נִי֙ וְאֵינָ֔ם אֵין־נֹטֶ֥ה עוֹד֙ אָהֳלִ֔י וּמֵקִ֖ים יְרִיעוֹתָֽי׃ </span></p>
 <p align="RIGHT"><span lang="he">‎<a name="021">21</a> ‏כִּ֤י נִבְעֲרוּ֙ הָֽרֹעִ֔ים וְאֶת־יְהוָ֖ה לֹ֣א דָרָ֑שׁוּ עַל־כֵּן֙ לֹ֣א הִשְׂכִּ֔ילוּ וְכָל־מַרְעִיתָ֖ם נָפֽוֹצָה׃ ס</span></p>
 <p align="RIGHT"><span lang="he">‎<a name="022">22</a> ‏ק֤וֹל שְׁמוּעָה֙ הִנֵּ֣ה בָאָ֔ה וְרַ֥עַשׁ גָּד֖וֹל מֵאֶ֣רֶץ צָפ֑וֹן לָשׂ֞וּם אֶת־עָרֵ֧י יְהוּדָ֛ה שְׁמָמָ֖ה מְע֥וֹן תַּנִּֽים׃ ס</span></p>
 <p align="RIGHT"><span lang="he">‎<a name="023">23</a> ‏יָדַ֣עְתִּי יְהוָ֔ה כִּ֛י לֹ֥א לָאָדָ֖ם דַּרְכּ֑וֹ לֹֽא־לְאִ֣ישׁ הֹלֵ֔ךְ וְהָכִ֖ין אֶֽת־צַעֲדֽוֹ׃ </span></p>
 <p align="RIGHT"><span lang="he">‎<a name="024">24</a> ‏יַסְּרֵ֥נִי יְהוָ֖ה אַךְ־בְּמִשְׁפָּ֑ט אַל־בְּאַפְּךָ֖ פֶּן־תַּמְעִטֵֽנִי׃ </span></p>
 <p align="RIGHT"><span lang="he">‎<a name="025">25</a> ‏שְׁפֹ֣ךְ חֲמָתְךָ֗ עַל־הַגּוֹיִם֙ אֲשֶׁ֣ר לֹֽא־יְדָע֔וּךָ וְעַל֙ מִשְׁפָּח֔וֹת אֲשֶׁ֥ר בְּשִׁמְךָ֖ לֹ֣א קָרָ֑אוּ כִּֽי־אָכְל֣וּ אֶֽת־יַעֲקֹ֗ב וַאֲכָלֻ֙הוּ֙ וַיְכַלֻּ֔הוּ וְאֶת־נָוֵ֖הוּ הֵשַֽׁמּוּ׃ פ</span></p>
 </td>
 <td width="50%">
 <p>1 šimə‘û ’eṯ-hadāḇār ’ăšer diber yəhwâ ‘ălêḵem bêṯ yiśərā’ēl: </p>
 <p>2 kōh| ’āmar yəhwâ ’el-dereḵə hagwōyim ’al-tiləmāḏû ûmē’ōṯwōṯ haššāmayim ’al-tēḥātû kî-yēḥatû hagwōyim mēhēmmâ: </p>
 <p>3 kî-ḥuqqwōṯ hā‘ammîm heḇel hû’ kî-‘ēṣ mîy<sup>a</sup>‘ar kərāṯwō m<sup>a</sup>‘ăśēh yəḏê-ḥārāš bamm<sup>a</sup>‘ăṣāḏ: </p>
 <p>4 bəḵesef ûḇəzâāḇ yəyapēhû bəmasəmərwōṯ ûḇəmaqqāḇwōṯ yəḥazzəqûm wəlwō’ yāfîq: </p>
 <p>5 kəṯōmer miqəšâ hēmmâ wəlō’ yəḏabērû nāśwō’ yinnāśû’ kî lō’ yiṣə‘āḏû ’al-tîrə’û mēhem kî-lō’ yārē‘û wəḡam-hêṭêḇ ’ên ’wōṯām: s</p>
 <p>6 mē’ên kāmwōḵā yəhwâ gāḏwōl ’atâ wəḡāḏwōl šiməḵā biḡəḇûrâ: </p>
 <p>7 mî lō’ yirā’ăḵā meleḵə hagwōyim kî ləḵā yā’āṯâ kî ḇəḵāl-ḥaḵəmê hagwōyim ûḇəḵāl-maləḵûṯām mē’ên kāmwōḵā: </p>
 <p>8 ûḇə’<sup>a</sup>ḥaṯ yiḇə‘ărû wəyiḵəsālû mûsar hăḇālîm ‘ēṣ hû’: </p>
 <p>9 kesef məruqqā‘ mitarəšîš yûḇā’ wəzâāḇ mē’ûfāz m<sup>a</sup>‘ăśēh ḥārāš wîḏê ṣwōrēf təḵēleṯ wə’arəgāmān ləḇûšām m<sup>a</sup>‘ăśēh ḥăḵāmîm kullām: </p>
 <p>10 wayhwâ ’ĕlōhîm ’ĕmeṯ hû’-’ĕlōhîm ḥayyîm ûmeleḵə ‘wōlām miqqiṣəpwō tirə‘aš hā’āreṣ wəlō’-yāḵilû ḡwōyim z<sup>a</sup>‘əmwō: s</p>
 <p>11 kiḏənâ tē’mərûn ləhwōm ’ĕlâayyā’ dî-šəmayyā’ wə’arəqā’ lā’ ‘ăḇaḏû yē’ḇaḏû mē’arə‘ā’ ûmin-təḥwōṯ šəmayyā’ ’ēlleh: s</p>
 <p>12 ‘ōśēh ’ereṣ bəḵōḥwō mēḵîn tēḇēl bəḥāḵəmāṯwō ûḇiṯəḇûnāṯwō nāṭâ šāmāyim: </p>
 <p>13 ləqwōl titwō hămwōn mayim baššāmayim wayy<sup>a</sup>‘ăleh nəśi’îm miqəṣēh <font color="brown">’ereṣ</font> <font color="blue">hā’āreṣ</font> bərāqîm lammāṭār ‘āśâ wayywōṣē’ rûḥa mē’ōṣərōṯāyw: </p>
 <p>14 niḇə‘ar kāl-’āḏām mid<sup>a</sup>‘aṯ hōḇîš kāl-ṣwōrēf mipāsel kî šeqer nisəkwō wəlō’-rûḥa bām: </p>
 <p>15 heḇel hēmmâ m<sup>a</sup>‘ăśēh t<sup>a</sup>‘ətu‘îm bə‘ēṯ pəqudāṯām yō’ḇēḏû: </p>
 <p>16 lō’-ḵə’ēlleh ḥēleq y<sup>a</sup>‘ăqōḇ kî-ywōṣēr hakōl hû’ wəyiśərā’ēl šēḇeṭ n<sup>a</sup>ḥălāṯwō yəhwâ ṣəḇā’wōṯ šəmwō: s</p>
 <p>17 ’isəpî mē’ereṣ kinə‘āṯēḵə <font color="brown">yōšaḇətî</font> <font color="blue">yōšeḇeṯ</font> bammāṣwōr: s</p>
 <p>18 kî-ḵōh ’āmar yəhwâ hinənî qwōlē‘a ’eṯ-ywōšəḇê hā’āreṣ bap<sup>a</sup>‘am hazzō’ṯ wahăṣērwōṯî lâem ləm<sup>a</sup>‘an yiməṣā’û: s</p>
 <p>19 ’wōy lî ‘al-šiḇərî n<sup>a</sup>ḥəlâ makāṯî wa’ănî ’āmarətî ’aḵə zeh ḥŏlî wə’eśśā’ennû: </p>
 <p>20 ’âŏlî šudāḏ wəḵāl-mêṯāray nitāqû bānay yəṣā’unî wə’ênām ’ên-nōṭeh ‘wōḏ ’âŏlî ûmēqîm yərî‘wōṯāy: </p>
 <p>21 kî niḇə‘ărû hārō‘îm wə’eṯ-yəhwâ lō’ ḏārāšû ‘al-kēn lō’ hiśəkîlû wəḵāl-marə‘îṯām nāfwōṣâ: s</p>
 <p>22 qwōl šəmû‘â hinnēh ḇā’â wər<sup>a</sup>‘aš gāḏwōl mē’ereṣ ṣāfwōn lāśûm ’eṯ-‘ārê yəhûḏâ šəmāmâ mə‘wōn tannîm: s</p>
 <p>23 yāḏ<sup>a</sup>‘ətî yəhwâ kî lō’ lā’āḏām darəkwō lō’-lə’îš hōlēḵə wəhāḵîn ’eṯ-ṣ<sup>a</sup>‘ăḏwō: </p>
 <p>24 yassərēnî yəhwâ ’aḵə-bəmišəpāṭ ’al-bə’apəḵā pen-tamə‘iṭēnî: </p>
 <p>25 šəfōḵə ḥămāṯəḵā ‘al-hagwōyim ’ăšer lō’-yəḏā‘ûḵā wə‘al mišəpāḥwōṯ ’ăšer bəšiməḵā lō’ qārā’û kî-’āḵəlû ’eṯ-y<sup>a</sup>‘ăqōḇ wa’ăḵāluhû wayəḵalluhû wə’eṯ-nāwēhû hēšammû: f</p>
 </td>
 </tr></table>
 <p></p><hr>
 <center>
 <a href="jer011.htm">Next: Jeremiah (Yermiyah) Chapter 11</a></center>
 </body>