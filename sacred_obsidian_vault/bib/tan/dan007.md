<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/dan007.htm">Polyglot</a> 
 <a href="../kjv/dan007.htm">KJV</a> 
 <a href="../sep/dan007.htm">Sep:Dan</a> 
 <a href="../sep/dat007.htm">Sep:DaT</a> 
 <a href="../vul/dan007.htm">Vul</a> 
 
 <br>
 <br><a href="dan.htm">Daniel (Daniyel) Index</a><br>
  
 <a href="dan006.htm">Previous</a> 
 <a href="dan008.htm">Next</a> 
 </center>
 <hr>
 
 <h3 align="CENTER">Tanach (Hebrew): Daniel (Daniyel) Chapter 7</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בִּשְׁנַ֣ת חֲדָ֗ה לְבֵלְאשַׁצַּר֙ מֶ֣לֶךְ בָּבֶ֔ל דָּנִיֵּאל֙ חֵ֣לֶם חֲזָ֔ה וְחֶזְוֵ֥י רֵאשֵׁ֖הּ עַֽל־מִשְׁכְּבֵ֑הּ בֵּאדַ֙יִן֙ חֶלְמָ֣א כְתַ֔ב רֵ֥אשׁ מִלִּ֖ין אֲמַֽר׃ </span></p>
 <p align="RIGHT"><span lang="he">‎<a name="002">2</a> ‏עָנֵ֤ה דָנִיֵּאל֙ וְאָמַ֔ר חָזֵ֥ה הֲוֵ֛ית בְּחֶזְוִ֖י עִם־לֵֽילְיָ֑א וַאֲר֗וּ אַרְבַּע֙ רוּחֵ֣י שְׁמַיָּ֔א מְגִיחָ֖ן לְיַמָּ֥א רַבָּֽא׃ </span></p>
 <p align="RIGHT"><span lang="he">‎<a name="003">3</a> ‏וְאַרְבַּ֤ע חֵיוָן֙ רַבְרְבָ֔ן סָלְקָ֖ן מִן־יַמָּ֑א שָׁנְיָ֖ן דָּ֥א מִן־דָּֽא׃ </span></p>
 <p align="RIGHT"><span lang="he">‎<a name="004">4</a> ‏קַדְמָיְתָ֣א כְאַרְיֵ֔ה וְגַפִּ֥ין דִּֽי־נְשַׁ֖ר לַ֑הּ חָזֵ֣ה הֲוֵ֡ית עַד֩ דִּי־מְּרִ֨יטוּ גַפַּ֜יהּ וּנְטִ֣ילַת מִן־אַרְעָ֗א וְעַל־רַגְלַ֙יִן֙ כֶּאֱנָ֣שׁ הֳקִימַ֔ת וּלְבַ֥ב אֱנָ֖שׁ יְהִ֥יב לַֽהּ׃ </span></p>
 <p align="RIGHT"><span lang="he">‎<a name="005">5</a> ‏וַאֲר֣וּ חֵיוָה֩ אָחֳרִ֨י תִנְיָנָ֜ה דָּמְיָ֣ה לְדֹ֗ב וְלִשְׂטַר־חַד֙ הֳקִמַ֔ת וּתְלָ֥ת עִלְעִ֛ין בְּפֻמַּ֖הּ בֵּ֣ין <font color="brown">שניה</font> <font color="blue">שִׁנַּ֑הּ</font> וְכֵן֙ אָמְרִ֣ין לַ֔הּ ק֥וּמִֽי אֲכֻ֖לִי בְּשַׂ֥ר שַׂגִּֽיא׃ </span></p>
 <p align="RIGHT"><span lang="he">‎<a name="006">6</a> ‏בָּאתַ֨ר דְּנָ֜ה חָזֵ֣ה הֲוֵ֗ית וַאֲר֤וּ אָֽחֳרִי֙ כִּנְמַ֔ר וְלַ֨הּ גַּפִּ֥ין אַרְבַּ֛ע דִּי־ע֖וֹף עַל־<font color="brown">גביה</font> <font color="blue">גַּבַּ֑הּ</font> וְאַרְבְּעָ֤ה רֵאשִׁין֙ לְחֵ֣יוְתָ֔א וְשָׁלְטָ֖ן יְהִ֥יב לַֽהּ׃ </span></p>
 <p align="RIGHT"><span lang="he">‎<a name="007">7</a> ‏בָּאתַ֣ר דְּנָה֩ חָזֵ֨ה הֲוֵ֜ית בְּחֶזְוֵ֣י לֵֽילְיָ֗א וַאֲר֣וּ חֵיוָ֣ה <font color="brown">רביעיה</font> <font color="blue">רְֽבִיעָאָ֡ה</font> דְּחִילָה֩ וְאֵֽימְתָנִ֨י וְתַקִּיפָ֜א יַתִּ֗ירָא וְשִׁנַּ֨יִן דִּֽי־פַרְזֶ֥ל לַהּ֙ רַבְרְבָ֔ן אָֽכְלָ֣ה וּמַדֱּקָ֔ה וּשְׁאָרָ֖א <font color="brown">ברגליה</font> <font color="blue">בְּרַגְלַ֣הּ</font> רָפְסָ֑ה וְהִ֣יא מְשַׁנְּיָ֗ה מִן־כָּל־חֵֽיוָתָא֙ דִּ֣י קָֽדָמַ֔יהּ וְקַרְנַ֥יִן עֲשַׂ֖ר לַֽהּ׃ </span></p>
 <p align="RIGHT"><span lang="he">‎<a name="008">8</a> ‏מִשְׂתַּכַּ֨ל הֲוֵ֜ית בְּקַרְנַיָּ֗א וַ֠אֲלוּ קֶ֣רֶן אָחֳרִ֤י זְעֵירָה֙ סִלְקָ֣ת <font color="brown">ביניהון</font> <font color="blue">בֵּֽינֵיהֵ֔ן</font> וּתְלָ֗ת מִן־קַרְנַיָּא֙ קַדְמָ֣יָתָ֔א <font color="brown">אתעקרו</font> <font color="blue">אֶתְעֲקַ֖רָה</font> מִן־<font color="brown">קדמיה</font> <font color="blue">קֳדָמַ֑הּ</font> וַאֲל֨וּ עַיְנִ֜ין כְּעַיְנֵ֤י אֲנָשָׁא֙ בְּקַרְנָא־דָ֔א וּפֻ֖ם מְמַלִּ֥ל רַבְרְבָֽן׃ </span></p>
 <p align="RIGHT"><span lang="he">‎<a name="009">9</a> ‏חָזֵ֣ה הֲוֵ֗ית עַ֣ד דִּ֤י כָרְסָוָן֙ רְמִ֔יו וְעַתִּ֥יק יוֹמִ֖ין יְתִ֑ב לְבוּשֵׁ֣הּ׀ כִּתְלַ֣ג חִוָּ֗ר וּשְׂעַ֤ר רֵאשֵׁהּ֙ כַּעֲמַ֣ר נְקֵ֔א כָּרְסְיֵהּ֙ שְׁבִיבִ֣ין דִּי־נ֔וּר גַּלְגִּלּ֖וֹהִי נ֥וּר דָּלִֽק׃ </span></p>
 <p align="RIGHT"><span lang="he">‎<a name="010">10</a> ‏נְהַ֣ר דִּי־נ֗וּר נָגֵ֤ד וְנָפֵק֙ מִן־קֳדָמ֔וֹהִי אֶ֤לֶף <font color="brown">אלפים</font> <font color="blue">אַלְפִין֙</font> יְשַׁמְּשׁוּנֵּ֔הּ וְרִבּ֥וֹ <font color="brown">רבון</font> <font color="blue">רִבְבָ֖ן</font> קָֽדָמ֣וֹהִי יְקוּמ֑וּן דִּינָ֥א יְתִ֖ב וְסִפְרִ֥ין פְּתִֽיחוּ׃ </span></p>
 <p align="RIGHT"><span lang="he">‎<a name="011">11</a> ‏חָזֵ֣ה הֲוֵ֔ית בֵּאדַ֗יִן מִן־קָל֙ מִלַּיָּ֣א רַבְרְבָתָ֔א דִּ֥י קַרְנָ֖א מְמַלֱּלָ֑ה חָזֵ֣ה הֲוֵ֡ית עַד֩ דִּ֨י קְטִילַ֤ת חֵֽיוְתָא֙ וְהוּבַ֣ד גִּשְׁמַ֔הּ וִיהִיבַ֖ת לִיקֵדַ֥ת אֶשָּֽׁא׃ </span></p>
 <p align="RIGHT"><span lang="he">‎<a name="012">12</a> ‏וּשְׁאָר֙ חֵֽיוָתָ֔א הֶעְדִּ֖יו שָׁלְטָנְה֑וֹן וְאַרְכָ֧ה בְחַיִּ֛ין יְהִ֥יבַת לְה֖וֹן עַד־זְמַ֥ן וְעִדָּֽן׃ </span></p>
 <p align="RIGHT"><span lang="he">‎<a name="013">13</a> ‏חָזֵ֤ה הֲוֵית֙ בְּחֶזְוֵ֣י לֵֽילְיָ֔א וַאֲרוּ֙ עִם־עֲנָנֵ֣י שְׁמַיָּ֔א כְּבַ֥ר אֱנָ֖שׁ אָתֵ֣ה הֲוָ֑ה וְעַד־עַתִּ֤יק יֽוֹמַיָּא֙ מְטָ֔ה וּקְדָמ֖וֹהִי הַקְרְבֽוּהִי׃ </span></p>
 <p align="RIGHT"><span lang="he">‎<a name="014">14</a> ‏וְלֵ֨הּ יְהִ֤יב שָׁלְטָן֙ וִיקָ֣ר וּמַלְכ֔וּ וְכֹ֣ל עַֽמְמַיָּ֗א אֻמַיָּ֛א וְלִשָּׁנַיָּ֖א לֵ֣הּ יִפְלְח֑וּן שָׁלְטָנֵ֞הּ שָׁלְטָ֤ן עָלַם֙ דִּֽי־לָ֣א יֶעְדֵּ֔ה וּמַלְכוּתֵ֖הּ דִּי־לָ֥א תִתְחַבַּֽל׃ פ</span></p>
 <p align="RIGHT"><span lang="he">‎<a name="015">15</a> ‏אֶתְכְּרִיַּ֥ת רוּחִ֛י אֲנָ֥ה דָנִיֵּ֖אל בְּג֣וֹא נִדְנֶ֑ה וְחֶזְוֵ֥י רֵאשִׁ֖י יְבַהֲלֻנַּֽנִי׃ </span></p>
 <p align="RIGHT"><span lang="he">‎<a name="016">16</a> ‏קִרְבֵ֗ת עַל־חַד֙ מִן־קָ֣אֲמַיָּ֔א וְיַצִּיבָ֥א אֶבְעֵֽא־מִנֵּ֖הּ עַֽל־כָּל־דְּנָ֑ה וַאֲמַר־לִ֕י וּפְשַׁ֥ר מִלַּיָּ֖א יְהוֹדְעִנַּֽנִי׃ </span></p>
 <p align="RIGHT"><span lang="he">‎<a name="017">17</a> ‏אִלֵּין֙ חֵיוָתָ֣א רַבְרְבָתָ֔א דִּ֥י אִנִּ֖ין אַרְבַּ֑ע אַרְבְּעָ֥ה מַלְכִ֖ין יְקוּמ֥וּן מִן־אַרְעָֽא׃ </span></p>
 <p align="RIGHT"><span lang="he">‎<a name="018">18</a> ‏וִֽיקַבְּלוּן֙ מַלְכוּתָ֔א קַדִּישֵׁ֖י עֶלְיוֹנִ֑ין וְיַחְסְנ֤וּן מַלְכוּתָא֙ עַֽד־עָ֣לְמָ֔א וְעַ֖ד עָלַ֥ם עָלְמַיָּֽא׃ </span></p>
 <p align="RIGHT"><span lang="he">‎<a name="019">19</a> ‏אֱדַ֗יִן צְבִית֙ לְיַצָּבָ֔א עַל־חֵֽיוְתָא֙ רְבִיעָ֣יְתָ֔א דִּֽי־הֲוָ֥ת שָֽׁנְיָ֖ה מִן־<font color="brown">כלהון</font> <font color="blue">כָּלְּהֵ֑ין</font> דְּחִילָ֣ה יַתִּ֗ירָה <font color="brown">שניה</font> <font color="blue">שִׁנַּ֤הּ</font> דִּֽי־פַרְזֶל֙ וְטִפְרַ֣יהּ דִּֽי־נְחָ֔שׁ אָֽכְלָ֣ה מַדֲּקָ֔ה וּשְׁאָרָ֖א בְּרַגְלַ֥יהּ<font color="red"><sup>1</sup></font> רָֽפְסָֽה׃ </span></p>
 <p align="RIGHT"><span lang="he">‎<a name="020">20</a> ‏וְעַל־קַרְנַיָּ֤א עֲשַׂר֙ דִּ֣י בְרֵאשַׁ֔הּ וְאָחֳרִי֙ דִּ֣י סִלְקַ֔ת <font color="brown">ונפלו</font> <font color="blue">וּנְפַ֥לָה</font> מִן־<font color="brown">קדמיה</font> <font color="blue">קֳדָמַ֖הּ</font> תְּלָ֑ת וְקַרְנָ֨א דִכֵּ֜ן וְעַיְנִ֣ין לַ֗הּ וְפֻם֙ מְמַלִּ֣ל רַבְרְבָ֔ן וְחֶזְוַ֖הּ רַ֥ב מִן־חַבְרָתַֽהּ׃ </span></p>
 <p align="RIGHT"><span lang="he">‎<a name="021">21</a> ‏חָזֵ֣ה הֲוֵ֔ית וְקַרְנָ֣א דִכֵּ֔ן עָבְדָ֥ה קְרָ֖ב עִם־קַדִּישִׁ֑ין וְיָכְלָ֖ה לְהֽוֹן׃ </span></p>
 <p align="RIGHT"><span lang="he">‎<a name="022">22</a> ‏עַ֣ד דִּֽי־אֲתָ֗ה<font color="red"><sup>3</sup></font> עַתִּיק֙ יֽוֹמַיָּ֔א וְדִינָ֣א יְהִ֔ב לְקַדִּישֵׁ֖י עֶלְיוֹנִ֑ין וְזִמְנָ֣א מְטָ֔ה וּמַלְכוּתָ֖א הֶחֱסִ֥נוּ קַדִּישִֽׁין׃ </span></p>
 <p align="RIGHT"><span lang="he">‎<a name="023">23</a> ‏כֵּן֮ אֲמַר֒ חֵֽיוְתָא֙ רְבִיעָ֣יְתָ֔א מַלְכ֤וּ <font color="brown">רביעיא</font> <font color="blue">רְבִיעָאָה֙</font> תֶּהֱוֵ֣א בְאַרְעָ֔א דִּ֥י תִשְׁנֵ֖א מִן־כָּל־מַלְכְוָתָ֑א וְתֵאכֻל֙ כָּל־אַרְעָ֔א וּתְדוּשִׁנַּ֖הּ וְתַדְּקִנַּֽהּ׃ </span></p>
 <p align="RIGHT"><span lang="he">‎<a name="024">24</a> ‏וְקַרְנַיָּ֣א עֲשַׂ֔ר מִנַּהּ֙ מַלְכוּתָ֔ה עַשְׂרָ֥ה מַלְכִ֖ין יְקֻמ֑וּן וְאָחֳרָ֞ן יְק֣וּם אַחֲרֵיה֗וֹן וְה֤וּא יִשְׁנֵא֙ מִן־קַדְמָיֵ֔א וּתְלָתָ֥ה מַלְכִ֖ין יְהַשְׁפִּֽל׃ </span></p>
 <p align="RIGHT"><span lang="he">‎<a name="025">25</a> ‏וּמִלִּ֗ין לְצַ֤ד <font color="brown">עליא</font> <font color="blue">עִלָּאָה֙</font> יְמַלִּ֔ל וּלְקַדִּישֵׁ֥י עֶלְיוֹנִ֖ין יְבַלֵּ֑א וְיִסְבַּ֗ר לְהַשְׁנָיָה֙ זִמְנִ֣ין וְדָ֔ת וְיִתְיַהֲב֣וּן בִּידֵ֔הּ עַד־עִדָּ֥ן וְעִדָּנִ֖ין וּפְלַ֥ג עִדָּֽן׃ </span></p>
 <p align="RIGHT"><span lang="he">‎<a name="026">26</a> ‏וְדִינָ֖א יִתִּ֑ב וְשָׁלְטָנֵ֣הּ יְהַעְדּ֔וֹן לְהַשְׁמָדָ֥ה וּלְהוֹבָדָ֖ה עַד־סוֹפָֽא׃ </span></p>
 <p align="RIGHT"><span lang="he">‎<a name="027">27</a> ‏וּמַלְכוּתָ֨ה וְשָׁלְטָנָ֜א וּרְבוּתָ֗א דִּ֚י מַלְכְוָת֙ תְּח֣וֹת כָּל־שְׁמַיָּ֔א יְהִיבַ֕ת לְעַ֖ם קַדִּישֵׁ֣י עֶלְיוֹנִ֑ין מַלְכוּתֵהּ֙ מַלְכ֣וּת עָלַ֔ם וְכֹל֙ שָׁלְטָ֣נַיָּ֔א לֵ֥הּ יִפְלְח֖וּן וְיִֽשְׁתַּמְּעֽוּן׃ </span></p>
 <p align="RIGHT"><span lang="he">‎<a name="028">28</a> ‏עַד־כָּ֖ה סוֹפָ֣א דִֽי־מִלְּתָ֑א אֲנָ֨ה דָֽנִיֵּ֜אל שַׂגִּ֣יא׀ רַעְיוֹנַ֣י יְבַהֲלֻנַּ֗נִי וְזִיוַי֙ יִשְׁתַּנּ֣וֹן עֲלַ֔י וּמִלְּתָ֖א בְּלִבִּ֥י נִטְרֵֽת׃ פ</span></p>
 </td>
 <td width="50%">
 <p>1 bišənaṯ ḥăḏâ ləḇēlə’šaṣṣar meleḵə bāḇel dānîyē’l ḥēlem ḥăzâ wəḥezəwê rē’šēhh ‘al-mišəkəḇēhh bē’ḏayin ḥeləmā’ ḵəṯaḇ rē’š millîn ’ămar: </p>
 <p>2 ‘ānēh ḏānîyē’l wə’āmar ḥāzēh hăwêṯ bəḥezəwî ‘im-lêləyā’ wa’ărû ’arəb<sup>a</sup>‘ rûḥê šəmayyā’ məḡîḥān ləyammā’ rabā’: </p>
 <p>3 wə’arəb<sup>a</sup>‘ ḥêwān raḇərəḇān sāləqān min-yammā’ šānəyān dā’ min-dā’: </p>
 <p>4 qaḏəmāyəṯā’ ḵə’arəyēh wəḡapîn dî-nəšar l<sup>a</sup>h ḥāzēh hăwêṯ ‘aḏ dî-mmərîṭû ḡapayhh ûnəṭîlaṯ min-’arə‘ā’ wə‘al-raḡəlayin ke’ĕnāš hŏqîmaṯ ûləḇaḇ ’ĕnāš yəhîḇ l<sup>a</sup>h: </p>
 <p>5 wa’ărû ḥêwâ ’āḥŏrî ṯinəyānâ dāməyâ ləḏōḇ wəliśəṭar-ḥaḏ hŏqimaṯ ûṯəlāṯ ‘ilə‘în bəfumm<sup>a</sup>h bên <font color="brown">šinnayy<sup>a</sup>h</font> <font color="blue">šinn<sup>a</sup>h</font> wəḵēn ’āmərîn l<sup>a</sup>h qûmî ’ăḵulî bəśar śagî’: </p>
 <p>6 bā’ṯar dənâ ḥāzēh hăwêṯ wa’ărû ’āḥŏrî kinəmar wəl<sup>a</sup>h gapîn ’arəb<sup>a</sup>‘ dî-‘wōf ‘al-<font color="brown">gabayy<sup>a</sup>h</font> <font color="blue">gab<sup>a</sup>h</font> wə’arəbə‘â rē’šîn ləḥêwəṯā’ wəšāləṭān yəhîḇ l<sup>a</sup>h: </p>
 <p>7 bā’ṯar dənâ ḥāzēh hăwêṯ bəḥezəwê lêləyā’ wa’ărû ḥêwâ <font color="brown">rəḇî‘āyâ</font> <font color="blue">rəḇî‘ā’â</font> dəḥîlâ wə’êməṯānî wəṯaqqîfā’ yatîrā’ wəšinnayin dî-farəzel l<sup>a</sup>h raḇərəḇān ’āḵəlâ ûmadĕqâ ûšə’ārā’ <font color="brown">bəraḡəlayy<sup>a</sup>h</font> <font color="blue">bəraḡəl<sup>a</sup>h</font> rāfəsâ wəhî’ məšannəyâ min-kāl-ḥêwāṯā’ dî qāḏāmayhh wəqarənayin ‘ăśar l<sup>a</sup>h: </p>
 <p>8 miśətakal hăwêṯ bəqarənayyā’ wa’ălû qeren ’āḥŏrî zə‘êrâ siləqāṯ <font color="brown">bênêhwōn</font> <font color="blue">bênêhēn</font> ûṯəlāṯ min-qarənayyā’ qaḏəmāyāṯā’ <font color="brown">’eṯə‘ăqarû</font> <font color="blue">’eṯə‘ăqarâ</font> min-<font color="brown">qŏḏāmayy<sup>a</sup>h</font> <font color="blue">qŏḏām<sup>a</sup>h</font> wa’ălû ‘ayənîn kə‘ayənê ’ănāšā’ bəqarənā’-ḏā’ ûfum məmallil raḇərəḇān: </p>
 <p>9 ḥāzēh hăwêṯ ‘aḏ dî ḵārəsāwān rəmîw wə‘atîq ywōmîn yəṯiḇ ləḇûšēhh| kiṯəlaḡ ḥiûār ûśə‘ar rē’šēhh k<sup>a</sup>‘ămar nəqē’ kārəsəyēhh šəḇîḇîn dî-nûr galəgillwōhî nûr dāliq: </p>
 <p>10 nəhar dî-nûr nāḡēḏ wənāfēq min-qŏḏāmwōhî ’elef <font color="brown">’aləfîm</font> <font color="blue">’aləfîn</font> yəšamməšûnnēhh wəribwō <font color="brown">ribəwān</font> <font color="blue">riḇəḇān</font> qāḏāmwōhî yəqûmûn dînā’ yəṯiḇ wəsifərîn pəṯîḥû: </p>
 <p>11 ḥāzēh hăwêṯ bē’ḏayin min-qāl millayyā’ raḇərəḇāṯā’ dî qarənā’ məmallĕlâ ḥāzēh hăwêṯ ‘aḏ dî qəṭîlaṯ ḥêwəṯā’ wəhûḇaḏ gišəm<sup>a</sup>h wîhîḇaṯ lîqēḏaṯ ’eššā’: </p>
 <p>12 ûšə’ār ḥêwāṯā’ he‘ədîw šāləṭānəhwōn wə’arəḵâ ḇəḥayyîn yəhîḇaṯ ləhwōn ‘aḏ-zəman wə‘idān: </p>
 <p>13 ḥāzēh hăwêṯ bəḥezəwê lêləyā’ wa’ărû ‘im-‘ănānê šəmayyā’ kəḇar ’ĕnāš ’āṯēh hăwâ wə‘aḏ-‘atîq ywōmayyā’ məṭâ ûqəḏāmwōhî haqərəḇûhî: </p>
 <p>14 wəlēhh yəhîḇ šāləṭān wîqār ûmaləḵû wəḵōl ‘aməmayyā’ ’umayyā’ wəliššānayyā’ lēhh yifələḥûn šāləṭānēhh šāləṭān ‘ālam dî-lā’ ye‘ədēh ûmaləḵûṯēhh dî-lā’ ṯiṯəḥabal: f</p>
 <p>15 ’eṯəkərîyaṯ rûḥî ’ănâ ḏānîyē’l bəḡwō’ niḏəneh wəḥezəwê rē’šî yəḇahălunnanî: </p>
 <p>16 qirəḇēṯ ‘al-ḥaḏ min-qā’ămayyā’ wəyaṣṣîḇā’ ’eḇə‘ē’-minnēhh ‘al-kāl-dənâ wa’ămar-lî ûfəšar millayyā’ yəhwōḏə‘innanî: </p>
 <p>17 ’illên ḥêwāṯā’ raḇərəḇāṯā’ dî ’innîn ’arəb<sup>a</sup>‘ ’arəbə‘â maləḵîn yəqûmûn min-’arə‘ā’: </p>
 <p>18 wîqabəlûn maləḵûṯā’ qadîšê ‘eləywōnîn wəy<sup>a</sup>ḥəsənûn maləḵûṯā’ ‘aḏ-‘āləmā’ wə‘aḏ ‘ālam ‘āləmayyā’: </p>
 <p>19 ’ĕḏayin ṣəḇîṯ ləyaṣṣāḇā’ ‘al-ḥêwəṯā’ rəḇî‘āyəṯā’ dî-hăwāṯ šānəyâ min-<font color="brown">kālləhwōn</font> <font color="blue">kālləhên</font> dəḥîlâ yatîrâ <font color="brown">šinnayy<sup>a</sup>h</font> <font color="blue">šinn<sup>a</sup>h</font> dî-farəzel wəṭifərayhh dî-nəḥāš ’āḵəlâ madăqâ ûšə’ārā’ bəraḡəlayhh<font color="red"><sup>1</sup></font> rāfəsâ: </p>
 <p>20 wə‘al-qarənayyā’ ‘ăśar dî ḇərē’š<sup>a</sup>h wə’āḥŏrî dî siləqaṯ <font color="brown">ûnəfalû</font> <font color="blue">ûnəfalâ</font> min-<font color="brown">qŏḏāmayy<sup>a</sup>h</font> <font color="blue">qŏḏām<sup>a</sup>h</font> təlāṯ wəqarənā’ ḏikēn wə‘ayənîn l<sup>a</sup>h wəfum məmallil raḇərəḇān wəḥezəw<sup>a</sup>h raḇ min-ḥaḇərāṯ<sup>a</sup>h: </p>
 <p>21 ḥāzēh hăwêṯ wəqarənā’ ḏikēn ‘āḇəḏâ qərāḇ ‘im-qadîšîn wəyāḵəlâ ləhwōn: </p>
 <p>22 ‘aḏ dî-’ăṯâ<font color="red"><sup>3</sup></font> ‘atîq ywōmayyā’ wəḏînā’ yəhiḇ ləqadîšê ‘eləywōnîn wəzimənā’ məṭâ ûmaləḵûṯā’ heḥĕsinû qadîšîn: </p>
 <p>23 kēn ’ămar ḥêwəṯā’ rəḇî‘āyəṯā’ maləḵû <font color="brown">rəḇî‘āyā’</font> <font color="blue">rəḇî‘ā’â</font> tehĕwē’ ḇə’arə‘ā’ dî ṯišənē’ min-kāl-maləḵəwāṯā’ wəṯē’ḵul kāl-’arə‘ā’ ûṯəḏûšinn<sup>a</sup>h wəṯadəqinn<sup>a</sup>h: </p>
 <p>24 wəqarənayyā’ ‘ăśar minn<sup>a</sup>h maləḵûṯâ ‘aśərâ maləḵîn yəqumûn wə’āḥŏrān yəqûm ’<sup>a</sup>ḥărêhwōn wəhû’ yišənē’ min-qaḏəmāyē’ ûṯəlāṯâ maləḵîn yəhašəpil: </p>
 <p>25 ûmillîn ləṣaḏ <font color="brown">‘illāyā’</font> <font color="blue">‘illā’â</font> yəmallil ûləqadîšê ‘eləywōnîn yəḇallē’ wəyisəbar ləhašənāyâ zimənîn wəḏāṯ wəyiṯəyahăḇûn bîḏēhh ‘aḏ-‘idān wə‘idānîn ûfəlaḡ ‘idān: </p>
 <p>26 wəḏînā’ yitiḇ wəšāləṭānēhh yəh<sup>a</sup>‘ədwōn ləhašəmāḏâ ûləhwōḇāḏâ ‘aḏ-swōfā’: </p>
 <p>27 ûmaləḵûṯâ wəšāləṭānā’ ûrəḇûṯā’ dî maləḵəwāṯ təḥwōṯ kāl-šəmayyā’ yəhîḇaṯ lə‘am qadîšê ‘eləywōnîn maləḵûṯēhh maləḵûṯ ‘ālam wəḵōl šāləṭānayyā’ lēhh yifələḥûn wəyišətammə‘ûn: </p>
 <p>28 ‘aḏ-kâ swōfā’ ḏî-milləṯā’ ’ănâ ḏānîyē’l śagî’| r<sup>a</sup>‘əywōnay yəḇahălunnanî wəzîway yišətannwōn ‘ălay ûmilləṯā’ bəlibî niṭərēṯ: f</p>
 </td>
 </tr></table>
 <p></p><hr>
 <center>
 <a href="dan008.htm">Next: Daniel (Daniyel) Chapter 8</a></center>
 </body>