<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa085.htm">Polyglot</a> 
 <a href="../kjv/psa085.htm">KJV</a> 
 <a href="../sep/psa085.htm">Sep</a> 
 <a href="../vul/psa085.htm">Vul</a> 
 
 <br>
 <br><a href="psa.htm">Psalms (Tehilim) Index</a><br>
  
 <a href="psa084.htm">Previous</a> 
 <a href="psa086.htm">Next</a> 
 </center>
 <hr>
 
 <h3 align="CENTER">Tanach (Hebrew): Psalms (Tehilim) Chapter 85</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏לַמְנַצֵּ֬חַ׀ לִבְנֵי־קֹ֬רַח מִזְמֽוֹר׃ </span></p>
 <p align="RIGHT"><span lang="he">‎<a name="002">2</a> ‏רָצִ֣יתָ יְהוָ֣ה אַרְצֶ֑ךָ שַׁ֝֗בְתָּ <font color="brown">שבות</font> <font color="blue">שְׁבִ֣ית</font> יַעֲקֹֽב׃ </span></p>
 <p align="RIGHT"><span lang="he">‎<a name="003">3</a> ‏נָ֭שָׂאתָ עֲוֹ֣ן עַמֶּ֑ךָ כִּסִּ֖יתָ כָל־חַטָּאתָ֣ם סֶֽלָה׃ </span></p>
 <p align="RIGHT"><span lang="he">‎<a name="004">4</a> ‏אָסַ֥פְתָּ כָל־עֶבְרָתֶ֑ךָ הֱ֝שִׁיב֗וֹתָ מֵחֲר֥וֹן אַפֶּֽךָ׃ </span></p>
 <p align="RIGHT"><span lang="he">‎<a name="005">5</a> ‏שׁ֭וּבֵנוּ אֱלֹהֵ֣י יִשְׁעֵ֑נוּ וְהָפֵ֖ר כַּֽעַסְךָ֣ עִמָּֽנוּ׃ </span></p>
 <p align="RIGHT"><span lang="he">‎<a name="006">6</a> ‏הַלְעוֹלָ֥ם תֶּֽאֱנַף־בָּ֑נוּ תִּמְשֹׁ֥ךְ אַ֝פְּךָ֗ לְדֹ֣ר וָדֹֽר׃ </span></p>
 <p align="RIGHT"><span lang="he">‎<a name="007">7</a> ‏הֲֽלֹא־אַ֭תָּה תָּשׁ֣וּב תְּחַיֵּ֑נוּ וְ֝עַמְּךָ֗ יִשְׂמְחוּ־בָֽךְ׃ </span></p>
 <p align="RIGHT"><span lang="he">‎<a name="008">8</a> ‏הַרְאֵ֣נוּ יְהוָ֣ה חַסְדֶּ֑ךָ וְ֝יֶשְׁעֲךָ֗ תִּתֶּן־לָֽנוּ׃ </span></p>
 <p align="RIGHT"><span lang="he">‎<a name="009">9</a> ‏אֶשְׁמְעָ֗ה מַה־יְדַבֵּר֮ הָאֵ֪ל׀ יְה֫וָ֥ה כִּ֤י׀ יְדַבֵּ֬ר שָׁל֗וֹם אֶל־עַמּ֥וֹ וְאֶל־חֲסִידָ֑יו וְֽאַל־יָשׁ֥וּבוּ לְכִסְלָֽה׃ </span></p>
 <p align="RIGHT"><span lang="he">‎<a name="010">10</a> ‏אַ֤ךְ׀ קָר֣וֹב לִירֵאָ֣יו יִשְׁע֑וֹ לִשְׁכֹּ֖ן כָּב֣וֹד בְּאַרְצֵֽנוּ׃ </span></p>
 <p align="RIGHT"><span lang="he">‎<a name="011">11</a> ‏חֶֽסֶד־וֶאֱמֶ֥ת נִפְגָּ֑שׁוּ צֶ֖דֶק וְשָׁל֣וֹם נָשָֽׁקוּ׃ </span></p>
 <p align="RIGHT"><span lang="he">‎<a name="012">12</a> ‏אֱ֭מֶת מֵאֶ֣רֶץ תִּצְמָ֑ח וְ֝צֶ֗דֶק מִשָּׁמַ֥יִם נִשְׁקָֽף׃ </span></p>
 <p align="RIGHT"><span lang="he">‎<a name="013">13</a> ‏גַּם־יְ֭הוָה יִתֵּ֣ן הַטּ֑וֹב וְ֝אַרְצֵ֗נוּ תִּתֵּ֥ן יְבוּלָֽהּ׃ </span></p>
 <p align="RIGHT"><span lang="he">‎<a name="014">14</a> ‏צֶ֭דֶק לְפָנָ֣יו יְהַלֵּ֑ךְ וְיָשֵׂ֖ם לְדֶ֣רֶךְ פְּעָמָֽיו׃ </span></p>
 </td>
 <td width="50%">
 <p>1 lamənaṣṣēḥa| liḇənê-qōr<sup>a</sup>ḥ mizəmwōr: </p>
 <p>2 rāṣîṯā yəhwâ ’arəṣeḵā šaḇətā <font color="brown">šəḇûṯ</font> <font color="blue">šəḇîṯ</font> y<sup>a</sup>‘ăqōḇ: </p>
 <p>3 nāśā’ṯā ‘ăwōn ‘ammeḵā kissîṯā ḵāl-ḥaṭṭā’ṯām selâ: </p>
 <p>4 ’āsafətā ḵāl-‘eḇərāṯeḵā hĕšîḇwōṯā mēḥărwōn ’apeḵā: </p>
 <p>5 šûḇēnû ’ĕlōhê yišə‘ēnû wəhāfēr k<sup>a</sup>‘asəḵā ‘immānû: </p>
 <p>6 halə‘wōlām te’ĕnaf-bānû timəšōḵə ’apəḵā ləḏōr wāḏōr: </p>
 <p>7 hălō’-’atâ tāšûḇ təḥayyēnû wə‘amməḵā yiśəməḥû-ḇāḵə: </p>
 <p>8 harə’ēnû yəhwâ ḥasədeḵā wəyešə‘ăḵā titen-lānû: </p>
 <p>9 ’ešəmə‘â mah-yəḏabēr hā’ēl| yəhwâ kî| yəḏabēr šālwōm ’el-‘ammwō wə’el-ḥăsîḏāyw wə’al-yāšûḇû ləḵisəlâ: </p>
 <p>10 ’aḵə| qārwōḇ lîrē’āyw yišə‘wō lišəkōn kāḇwōḏ bə’arəṣēnû: </p>
 <p>11 ḥeseḏ-we’ĕmeṯ nifəgāšû ṣeḏeq wəšālwōm nāšāqû: </p>
 <p>12 ’ĕmeṯ mē’ereṣ tiṣəmāḥ wəṣeḏeq miššāmayim nišəqāf: </p>
 <p>13 gam-yəhwâ yitēn haṭṭwōḇ wə’arəṣēnû titēn yəḇûlāh: </p>
 <p>14 ṣeḏeq ləfānāyw yəhallēḵə wəyāśēm ləḏereḵə pə‘āmāyw: </p>
 </td>
 </tr></table>
 <p></p><hr>
 <center>
 <a href="psa086.htm">Next: Psalms (Tehilim) Chapter 86</a></center>
 </body>