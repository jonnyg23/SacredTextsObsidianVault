<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo010.htm">Polyglot</a> 
 <a href="../kjv/exo010.htm">KJV</a> 
 <a href="../sep/exo010.htm">Sep</a> 
 <a href="../vul/exo010.htm">Vul</a> 
 
 <br>
 <br><a href="exo.htm">Exodus (Shemot) Index</a><br>
  
 <a href="exo009.htm">Previous</a> 
 <a href="exo011.htm">Next</a> 
 </center>
 <hr>
 
 <h3 align="CENTER">Tanach (Hebrew): Exodus (Shemot) Chapter 10</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֹּ֤אמֶר יְהוָה֙ אֶל־מֹשֶׁ֔ה בֹּ֖א אֶל־פַּרְעֹ֑ה כִּֽי־אֲנִ֞י הִכְבַּ֤דְתִּי אֶת־לִבּוֹ֙ וְאֶת־לֵ֣ב עֲבָדָ֔יו לְמַ֗עַן שִׁתִ֛י אֹתֹתַ֥י אֵ֖לֶּה בְּקִרְבּוֹ׃ </span></p>
 <p align="RIGHT"><span lang="he">‎<a name="002">2</a> ‏וּלְמַ֡עַן תְּסַפֵּר֩ בְּאָזְנֵ֨י בִנְךָ֜ וּבֶן־בִּנְךָ֗ אֵ֣ת אֲשֶׁ֤ר הִתְעַלַּ֙לְתִּי֙ בְּמִצְרַ֔יִם וְאֶת־אֹתֹתַ֖י אֲשֶׁר־שַׂ֣מְתִּי בָ֑ם וִֽידַעְתֶּ֖ם כִּי־אֲנִ֥י יְהוָֽה׃ </span></p>
 <p align="RIGHT"><span lang="he">‎<a name="003">3</a> ‏וַיָּבֹ֨א מֹשֶׁ֣ה וְאַהֲרֹן֮ אֶל־פַּרְעֹה֒ וַיֹּאמְר֣וּ אֵלָ֗יו כֹּֽה־אָמַ֤ר יְהוָה֙ אֱלֹהֵ֣י הָֽעִבְרִ֔ים עַד־מָתַ֣י מֵאַ֔נְתָּ לֵעָנֹ֖ת מִפָּנָ֑י שַׁלַּ֥ח עַמִּ֖י וְיַֽעַבְדֻֽנִי׃ </span></p>
 <p align="RIGHT"><span lang="he">‎<a name="004">4</a> ‏כִּ֛י אִם־מָאֵ֥ן אַתָּ֖ה לְשַׁלֵּ֣חַ אֶת־עַמִּ֑י הִנְנִ֨י מֵבִ֥יא מָחָ֛ר אַרְבֶּ֖ה בִּגְבֻלֶֽךָ׃ </span></p>
 <p align="RIGHT"><span lang="he">‎<a name="005">5</a> ‏וְכִסָּה֙ אֶת־עֵ֣ין הָאָ֔רֶץ וְלֹ֥א יוּכַ֖ל לִרְאֹ֣ת אֶת־הָאָ֑רֶץ וְאָכַ֣ל׀ אֶת־יֶ֣תֶר הַפְּלֵטָ֗ה הַנִּשְׁאֶ֤רֶת לָכֶם֙ מִן־הַבָּרָ֔ד וְאָכַל֙ אֶת־כָּל־הָעֵ֔ץ הַצֹּמֵ֥חַ לָכֶ֖ם מִן־הַשָּׂדֶֽה׃ </span></p>
 <p align="RIGHT"><span lang="he">‎<a name="006">6</a> ‏וּמָלְא֨וּ בָתֶּ֜יךָ וּבָתֵּ֣י כָל־עֲבָדֶיךָ֮ וּבָתֵּ֣י כָל־מִצְרַיִם֒ אֲשֶׁ֨ר לֹֽא־רָא֤וּ אֲבֹתֶ֙יךָ֙ וַאֲבוֹ֣ת אֲבֹתֶ֔יךָ מִיּ֗וֹם הֱיוֹתָם֙ עַל־הָ֣אֲדָמָ֔ה עַ֖ד הַיּ֣וֹם הַזֶּ֑ה וַיִּ֥פֶן וַיֵּצֵ֖א מֵעִ֥ם פַּרְעֹֽה׃ </span></p>
 <p align="RIGHT"><span lang="he">‎<a name="007">7</a> ‏וַיֹּאמְרוּ֩ עַבְדֵ֨י פַרְעֹ֜ה אֵלָ֗יו עַד־מָתַי֙ יִהְיֶ֨ה זֶ֥ה לָ֙נוּ֙ לְמוֹקֵ֔שׁ שַׁלַּח֙ אֶת־הָ֣אֲנָשִׁ֔ים וְיַֽעַבְד֖וּ אֶת־יְהוָ֣ה אֱלֹהֵיהֶ֑ם הֲטֶ֣רֶם תֵּדַ֔ע כִּ֥י אָבְדָ֖ה מִצְרָֽיִם׃ </span></p>
 <p align="RIGHT"><span lang="he">‎<a name="008">8</a> ‏וַיּוּשַׁ֞ב אֶת־מֹשֶׁ֤ה וְאֶֽת־אַהֲרֹן֙ אֶל־פַּרְעֹ֔ה וַיֹּ֣אמֶר אֲלֵהֶ֔ם לְכ֥וּ עִבְד֖וּ אֶת־יְהוָ֣ה אֱלֹהֵיכֶ֑ם מִ֥י וָמִ֖י הַהֹלְכִֽים׃ </span></p>
 <p align="RIGHT"><span lang="he">‎<a name="009">9</a> ‏וַיֹּ֣אמֶר מֹשֶׁ֔ה בִּנְעָרֵ֥ינוּ וּבִזְקֵנֵ֖ינוּ נֵלֵ֑ךְ בְּבָנֵ֨ינוּ וּבִבְנוֹתֵ֜נוּ בְּצֹאנֵ֤נוּ וּבִבְקָרֵ֙נוּ֙ נֵלֵ֔ךְ כִּ֥י חַג־יְהוָ֖ה לָֽנוּ׃ </span></p>
 <p align="RIGHT"><span lang="he">‎<a name="010">10</a> ‏וַיֹּ֣אמֶר אֲלֵהֶ֗ם יְהִ֨י כֵ֤ן יְהוָה֙ עִמָּכֶ֔ם כַּאֲשֶׁ֛ר אֲשַׁלַּ֥ח אֶתְכֶ֖ם וְאֶֽת־טַפְּכֶ֑ם רְא֕וּ כִּ֥י רָעָ֖ה נֶ֥גֶד פְּנֵיכֶֽם׃ </span></p>
 <p align="RIGHT"><span lang="he">‎<a name="011">11</a> ‏לֹ֣א כֵ֗ן לְכֽוּ־נָ֤א הַגְּבָרִים֙ וְעִבְד֣וּ אֶת־יְהוָ֔ה כִּ֥י אֹתָ֖הּ אַתֶּ֣ם מְבַקְשִׁ֑ים וַיְגָ֣רֶשׁ אֹתָ֔ם מֵאֵ֖ת פְּנֵ֥י פַרְעֹֽה׃ פ</span></p>
 <p align="RIGHT"><span lang="he">‎<a name="012">12</a> ‏וַיֹּ֨אמֶר יְהוָ֜ה אֶל־מֹשֶׁ֗ה נְטֵ֨ה יָדְךָ֜ עַל־אֶ֤רֶץ מִצְרַ֙יִם֙ בָּֽאַרְבֶּ֔ה וְיַ֖עַל עַל־אֶ֣רֶץ מִצְרָ֑יִם וְיֹאכַל֙ אֶת־כָּל־עֵ֣שֶׂב הָאָ֔רֶץ אֵ֛ת כָּל־אֲשֶׁ֥ר הִשְׁאִ֖יר הַבָּרָֽד׃ </span></p>
 <p align="RIGHT"><span lang="he">‎<a name="013">13</a> ‏וַיֵּ֨ט מֹשֶׁ֣ה אֶת־מַטֵּהוּ֮ עַל־אֶ֣רֶץ מִצְרַיִם֒ וַֽיהוָ֗ה נִהַ֤ג ר֥וּחַ קָדִים֙ בָּאָ֔רֶץ כָּל־הַיּ֥וֹם הַה֖וּא וְכָל־הַלָּ֑יְלָה הַבֹּ֣קֶר הָיָ֔ה וְר֙וּחַ֙ הַקָּדִ֔ים נָשָׂ֖א אֶת־הָאַרְבֶּֽה׃ </span></p>
 <p align="RIGHT"><span lang="he">‎<a name="014">14</a> ‏וַיַּ֣עַל הָֽאַרְבֶּ֗ה עַ֚ל כָּל־אֶ֣רֶץ מִצְרַ֔יִם וַיָּ֕נַח בְּכֹ֖ל גְּב֣וּל מִצְרָ֑יִם כָּבֵ֣ד מְאֹ֔ד לְ֠פָנָיו לֹא־הָ֨יָה כֵ֤ן אַרְבֶּה֙ כָּמֹ֔הוּ וְאַחֲרָ֖יו לֹ֥א יִֽהְיֶה־כֵּֽן׃ </span></p>
 <p align="RIGHT"><span lang="he">‎<a name="015">15</a> ‏וַיְכַ֞ס אֶת־עֵ֣ין כָּל־הָאָרֶץ֮ וַתֶּחְשַׁ֣ךְ הָאָרֶץ֒ וַיֹּ֜אכַל אֶת־כָּל־עֵ֣שֶׂב הָאָ֗רֶץ וְאֵת֙ כָּל־פְּרִ֣י הָעֵ֔ץ אֲשֶׁ֥ר הוֹתִ֖יר הַבָּרָ֑ד וְלֹא־נוֹתַ֨ר כָּל־יֶ֧רֶק בָּעֵ֛ץ וּבְעֵ֥שֶׂב הַשָּׂדֶ֖ה בְּכָל־אֶ֥רֶץ מִצְרָֽיִם׃ </span></p>
 <p align="RIGHT"><span lang="he">‎<a name="016">16</a> ‏וַיְמַהֵ֣ר פַּרְעֹ֔ה לִקְרֹ֖א לְמֹשֶׁ֣ה וּֽלְאַהֲרֹ֑ן וַיֹּ֗אמֶר חָטָ֛אתִי לַיהוָ֥ה אֱלֹֽהֵיכֶ֖ם וְלָכֶֽם׃ </span></p>
 <p align="RIGHT"><span lang="he">‎<a name="017">17</a> ‏וְעַתָּ֗ה שָׂ֣א נָ֤א חַטָּאתִי֙ אַ֣ךְ הַפַּ֔עַם וְהַעְתִּ֖ירוּ לַיהוָ֣ה אֱלֹהֵיכֶ֑ם וְיָסֵר֙ מֵֽעָלַ֔י רַ֖ק אֶת־הַמָּ֥וֶת הַזֶּֽה׃ </span></p>
 <p align="RIGHT"><span lang="he">‎<a name="018">18</a> ‏וַיֵּצֵ֖א מֵעִ֣ם פַּרְעֹ֑ה וַיֶּעְתַּ֖ר אֶל־יְהוָֽה׃ </span></p>
 <p align="RIGHT"><span lang="he">‎<a name="019">19</a> ‏וַיַּהֲפֹ֨ךְ יְהוָ֤ה רֽוּחַ־יָם֙ חָזָ֣ק מְאֹ֔ד וַיִּשָּׂא֙ אֶת־הָ֣אַרְבֶּ֔ה וַיִּתְקָעֵ֖הוּ יָ֣מָּה סּ֑וּף לֹ֤א נִשְׁאַר֙ אַרְבֶּ֣ה אֶחָ֔ד בְּכֹ֖ל גְּב֥וּל מִצְרָֽיִם׃ </span></p>
 <p align="RIGHT"><span lang="he">‎<a name="020">20</a> ‏וַיְחַזֵּ֥ק יְהוָ֖ה אֶת־לֵ֣ב פַּרְעֹ֑ה וְלֹ֥א שִׁלַּ֖ח אֶת־בְּנֵ֥י יִשְׂרָאֵֽל׃ פ</span></p>
 <p align="RIGHT"><span lang="he">‎<a name="021">21</a> ‏וַיֹּ֨אמֶר יְהוָ֜ה אֶל־מֹשֶׁ֗ה נְטֵ֤ה יָֽדְךָ֙ עַל־הַשָּׁמַ֔יִם וִ֥יהִי חֹ֖שֶׁךְ עַל־אֶ֣רֶץ מִצְרָ֑יִם וְיָמֵ֖שׁ חֹֽשֶׁךְ׃ </span></p>
 <p align="RIGHT"><span lang="he">‎<a name="022">22</a> ‏וַיֵּ֥ט מֹשֶׁ֛ה אֶת־יָד֖וֹ עַל־הַשָּׁמָ֑יִם וַיְהִ֧י חֹֽשֶׁךְ־אֲפֵלָ֛ה בְּכָל־אֶ֥רֶץ מִצְרַ֖יִם שְׁלֹ֥שֶׁת יָמִֽים׃ </span></p>
 <p align="RIGHT"><span lang="he">‎<a name="023">23</a> ‏לֹֽא־רָא֞וּ אִ֣ישׁ אֶת־אָחִ֗יו וְלֹא־קָ֛מוּ אִ֥ישׁ מִתַּחְתָּ֖יו שְׁלֹ֣שֶׁת יָמִ֑ים וּֽלְכָל־בְּנֵ֧י יִשְׂרָאֵ֛ל הָ֥יָה א֖וֹר בְּמוֹשְׁבֹתָֽם׃ </span></p>
 <p align="RIGHT"><span lang="he">‎<a name="024">24</a> ‏וַיִּקְרָ֨א פַרְעֹ֜ה אֶל־מֹשֶׁ֗ה וַיֹּ֙אמֶר֙ לְכוּ֙ עִבְד֣וּ אֶת־יְהוָ֔ה רַ֛ק צֹאנְכֶ֥ם וּבְקַרְכֶ֖ם יֻצָּ֑ג גַּֽם־טַפְּכֶ֖ם יֵלֵ֥ךְ עִמָּכֶֽם׃ </span></p>
 <p align="RIGHT"><span lang="he">‎<a name="025">25</a> ‏וַיֹּ֣אמֶר מֹשֶׁ֔ה גַּם־אַתָּ֛ה תִּתֵּ֥ן בְּיָדֵ֖נוּ זְבָחִ֣ים וְעֹל֑וֹת וְעָשִׂ֖ינוּ לַיהוָ֥ה אֱלֹהֵֽינוּ׃ </span></p>
 <p align="RIGHT"><span lang="he">‎<a name="026">26</a> ‏וְגַם־מִקְנֵ֜נוּ יֵלֵ֣ךְ עִמָּ֗נוּ לֹ֤א תִשָּׁאֵר֙ פַּרְסָ֔ה כִּ֚י מִמֶּ֣נּוּ נִקַּ֔ח לַעֲבֹ֖ד אֶת־יְהוָ֣ה אֱלֹהֵ֑ינוּ וַאֲנַ֣חְנוּ לֹֽא־נֵדַ֗ע מַֽה־נַּעֲבֹד֙ אֶת־יְהוָ֔ה עַד־בֹּאֵ֖נוּ שָֽׁמָּה׃ </span></p>
 <p align="RIGHT"><span lang="he">‎<a name="027">27</a> ‏וַיְחַזֵּ֥ק יְהוָ֖ה אֶת־לֵ֣ב פַּרְעֹ֑ה וְלֹ֥א אָבָ֖ה לְשַׁלְּחָֽם׃ </span></p>
 <p align="RIGHT"><span lang="he">‎<a name="028">28</a> ‏וַיֹּֽאמֶר־ל֥וֹ פַרְעֹ֖ה לֵ֣ךְ מֵעָלָ֑י הִשָּׁ֣מֶר לְךָ֗ אֶל־תֹּ֙סֶף֙ רְא֣וֹת פָּנַ֔י כִּ֗י בְּי֛וֹם רְאֹתְךָ֥ פָנַ֖י תָּמֽוּת׃ </span></p>
 <p align="RIGHT"><span lang="he">‎<a name="029">29</a> ‏וַיֹּ֥אמֶר מֹשֶׁ֖ה כֵּ֣ן דִּבַּ֑רְתָּ לֹא־אֹסִ֥ף ע֖וֹד רְא֥וֹת פָּנֶֽיךָ׃ פ</span></p>
 </td>
 <td width="50%">
 <p>1 wayyō’mer yəhwâ ’el-mōšeh bō’ ’el-parə‘ōh kî-’ănî hiḵəbaḏətî ’eṯ-libwō wə’eṯ-lēḇ ‘ăḇāḏāyw ləm<sup>a</sup>‘an šiṯî ’ōṯōṯay ’ēlleh bəqirəbwō: </p>
 <p>2 ûləm<sup>a</sup>‘an təsapēr bə’āzənê ḇinəḵā ûḇen-binəḵā ’ēṯ ’ăšer hiṯə‘allalətî bəmiṣərayim wə’eṯ-’ōṯōṯay ’ăšer-śamətî ḇām wîḏ<sup>a</sup>‘ətem kî-’ănî yəhwâ: </p>
 <p>3 wayyāḇō’ mōšeh wə’ahărōn ’el-parə‘ōh wayyō’mərû ’ēlāyw kōh-’āmar yəhwâ ’ĕlōhê hā‘iḇərîm ‘aḏ-māṯay mē’anətā lē‘ānōṯ mipānāy šall<sup>a</sup>ḥ ‘ammî wəy<sup>a</sup>‘aḇəḏunî: </p>
 <p>4 kî ’im-mā’ēn ’atâ ləšallēḥa ’eṯ-‘ammî hinənî mēḇî’ māḥār ’arəbeh biḡəḇuleḵā: </p>
 <p>5 wəḵissâ ’eṯ-‘ên hā’āreṣ wəlō’ yûḵal lirə’ōṯ ’eṯ-hā’āreṣ wə’āḵal| ’eṯ-yeṯer hapəlēṭâ hannišə’ereṯ lāḵem min-habārāḏ wə’āḵal ’eṯ-kāl-hā‘ēṣ haṣṣōmēḥa lāḵem min-haśśāḏeh: </p>
 <p>6 ûmālə’û ḇāteyḵā ûḇātê ḵāl-‘ăḇāḏeyḵā ûḇātê ḵāl-miṣərayim ’ăšer lō’-rā’û ’ăḇōṯeyḵā wa’ăḇwōṯ ’ăḇōṯeyḵā mîywōm hĕywōṯām ‘al-hā’ăḏāmâ ‘aḏ hayywōm hazzeh wayyifen wayyēṣē’ mē‘im parə‘ōh: </p>
 <p>7 wayyō’mərû ‘aḇəḏê farə‘ōh ’ēlāyw ‘aḏ-māṯay yihəyeh zeh lānû ləmwōqēš šall<sup>a</sup>ḥ ’eṯ-hā’ănāšîm wəy<sup>a</sup>‘aḇəḏû ’eṯ-yəhwâ ’ĕlōhêhem hăṭerem tēḏ<sup>a</sup>‘ kî ’āḇəḏâ miṣərāyim: </p>
 <p>8 wayyûšaḇ ’eṯ-mōšeh wə’eṯ-’ahărōn ’el-parə‘ōh wayyō’mer ’ălēhem ləḵû ‘iḇəḏû ’eṯ-yəhwâ ’ĕlōhêḵem mî wāmî hahōləḵîm: </p>
 <p>9 wayyō’mer mōšeh binə‘ārênû ûḇizəqēnênû nēlēḵə bəḇānênû ûḇiḇənwōṯēnû bəṣō’nēnû ûḇiḇəqārēnû nēlēḵə kî ḥaḡ-yəhwâ lānû: </p>
 <p>10 wayyō’mer ’ălēhem yəhî ḵēn yəhwâ ‘immāḵem ka’ăšer ’ăšall<sup>a</sup>ḥ ’eṯəḵem wə’eṯ-ṭapəḵem rə’û kî rā‘â neḡeḏ pənêḵem: </p>
 <p>11 lō’ ḵēn ləḵû-nā’ hagəḇārîm wə‘iḇəḏû ’eṯ-yəhwâ kî ’ōṯāh ’atem məḇaqəšîm wayəḡāreš ’ōṯām mē’ēṯ pənê farə‘ōh: f</p>
 <p>12 wayyō’mer yəhwâ ’el-mōšeh nəṭēh yāḏəḵā ‘al-’ereṣ miṣərayim bā’arəbeh wəy<sup>a</sup>‘al ‘al-’ereṣ miṣərāyim wəyō’ḵal ’eṯ-kāl-‘ēśeḇ hā’āreṣ ’ēṯ kāl-’ăšer hišə’îr habārāḏ: </p>
 <p>13 wayyēṭ mōšeh ’eṯ-maṭṭēhû ‘al-’ereṣ miṣərayim wayhwâ nihaḡ rûḥa qāḏîm bā’āreṣ kāl-hayywōm hahû’ wəḵāl-hallāyəlâ habōqer hāyâ wərûḥa haqqāḏîm nāśā’ ’eṯ-hā’arəbeh: </p>
 <p>14 wayy<sup>a</sup>‘al hā’arəbeh ‘al kāl-’ereṣ miṣərayim wayyān<sup>a</sup>ḥ bəḵōl gəḇûl miṣərāyim kāḇēḏ mə’ōḏ ləfānāyw lō’-hāyâ ḵēn ’arəbeh kāmōhû wə’<sup>a</sup>ḥărāyw lō’ yihəyeh-kēn: </p>
 <p>15 wayəḵas ’eṯ-‘ên kāl-hā’āreṣ wateḥəšaḵə hā’āreṣ wayyō’ḵal ’eṯ-kāl-‘ēśeḇ hā’āreṣ wə’ēṯ kāl-pərî hā‘ēṣ ’ăšer hwōṯîr habārāḏ wəlō’-nwōṯar kāl-yereq bā‘ēṣ ûḇə‘ēśeḇ haśśāḏeh bəḵāl-’ereṣ miṣərāyim: </p>
 <p>16 wayəmahēr parə‘ōh liqərō’ ləmōšeh ûlə’ahărōn wayyō’mer ḥāṭā’ṯî layhwâ ’ĕlōhêḵem wəlāḵem: </p>
 <p>17 wə‘atâ śā’ nā’ ḥaṭṭā’ṯî ’aḵə hap<sup>a</sup>‘am wəh<sup>a</sup>‘ətîrû layhwâ ’ĕlōhêḵem wəyāsēr mē‘ālay raq ’eṯ-hammāweṯ hazzeh: </p>
 <p>18 wayyēṣē’ mē‘im parə‘ōh wayye‘ətar ’el-yəhwâ: </p>
 <p>19 wayyahăfōḵə yəhwâ rûḥa-yām ḥāzāq mə’ōḏ wayyiśśā’ ’eṯ-hā’arəbeh wayyiṯəqā‘ēhû yāmmâ ssûf lō’ nišə’ar ’arəbeh ’eḥāḏ bəḵōl gəḇûl miṣərāyim: </p>
 <p>20 wayəḥazzēq yəhwâ ’eṯ-lēḇ parə‘ōh wəlō’ šill<sup>a</sup>ḥ ’eṯ-bənê yiśərā’ēl: f</p>
 <p>21 wayyō’mer yəhwâ ’el-mōšeh nəṭēh yāḏəḵā ‘al-haššāmayim wîhî ḥōšeḵə ‘al-’ereṣ miṣərāyim wəyāmēš ḥōšeḵə: </p>
 <p>22 wayyēṭ mōšeh ’eṯ-yāḏwō ‘al-haššāmāyim wayəhî ḥōšeḵə-’ăfēlâ bəḵāl-’ereṣ miṣərayim šəlōšeṯ yāmîm: </p>
 <p>23 lō’-rā’û ’îš ’eṯ-’āḥîw wəlō’-qāmû ’îš mit<sup>a</sup>ḥətāyw šəlōšeṯ yāmîm ûləḵāl-bənê yiśərā’ēl hāyâ ’wōr bəmwōšəḇōṯām: </p>
 <p>24 wayyiqərā’ farə‘ōh ’el-mōšeh wayyō’mer ləḵû ‘iḇəḏû ’eṯ-yəhwâ raq ṣō’nəḵem ûḇəqarəḵem yuṣṣāḡ gam-ṭapəḵem yēlēḵə ‘immāḵem: </p>
 <p>25 wayyō’mer mōšeh gam-’atâ titēn bəyāḏēnû zəḇāḥîm wə‘ōlwōṯ wə‘āśînû layhwâ ’ĕlōhênû: </p>
 <p>26 wəḡam-miqənēnû yēlēḵə ‘immānû lō’ ṯiššā’ēr parəsâ kî mimmennû niqq<sup>a</sup>ḥ l<sup>a</sup>‘ăḇōḏ ’eṯ-yəhwâ ’ĕlōhênû wa’ăn<sup>a</sup>ḥənû lō’-nēḏ<sup>a</sup>‘ mah-nn<sup>a</sup>‘ăḇōḏ ’eṯ-yəhwâ ‘aḏ-bō’ēnû šāmmâ: </p>
 <p>27 wayəḥazzēq yəhwâ ’eṯ-lēḇ parə‘ōh wəlō’ ’āḇâ ləšalləḥām: </p>
 <p>28 wayyō’mer-lwō farə‘ōh lēḵə mē‘ālāy hiššāmer ləḵā ’el-tōsef rə’wōṯ pānay kî bəywōm rə’ōṯəḵā fānay tāmûṯ: </p>
 <p>29 wayyō’mer mōšeh kēn dibarətā lō’-’ōsif ‘wōḏ rə’wōṯ pāneyḵā: f</p>
 </td>
 </tr></table>
 <p></p><hr>
 <center>
 <a href="exo011.htm">Next: Exodus (Shemot) Chapter 11</a></center>
 </body>