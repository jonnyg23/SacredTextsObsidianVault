<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen031.htm">Polyglot</a> 
 <a href="../kjv/gen031.htm">KJV</a> 
 <a href="../sep/gen031.htm">Sep</a> 
 <a href="../vul/gen031.htm">Vul</a> 
 
 <br>
 <br><a href="gen.htm">Genesis (Bereshit) Index</a><br>
  
 <a href="gen030.htm">Previous</a> 
 <a href="gen032.htm">Next</a> 
 </center>
 <hr>
 
 <h3 align="CENTER">Tanach (Hebrew): Genesis (Bereshit) Chapter 31</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיִּשְׁמַ֗ע אֶת־דִּבְרֵ֤י בְנֵֽי־לָבָן֙ לֵאמֹ֔ר לָקַ֣ח יַעֲקֹ֔ב אֵ֖ת כָּל־אֲשֶׁ֣ר לְאָבִ֑ינוּ וּמֵאֲשֶׁ֣ר לְאָבִ֔ינוּ עָשָׂ֕ה אֵ֥ת כָּל־הַכָּבֹ֖ד הַזֶּֽה׃ </span></p>
 <p align="RIGHT"><span lang="he">‎<a name="002">2</a> ‏וַיַּ֥רְא יַעֲקֹ֖ב אֶת־פְּנֵ֣י לָבָ֑ן וְהִנֵּ֥ה אֵינֶנּ֛וּ עִמּ֖וֹ כִּתְמ֥וֹל שִׁלְשֽׁוֹם׃ </span></p>
 <p align="RIGHT"><span lang="he">‎<a name="003">3</a> ‏וַיֹּ֤אמֶר יְהוָה֙ אֶֽל־יַעֲקֹ֔ב שׁ֛וּב אֶל־אֶ֥רֶץ אֲבוֹתֶ֖יךָ וּלְמוֹלַדְתֶּ֑ךָ וְאֶֽהְיֶ֖ה עִמָּֽךְ׃ </span></p>
 <p align="RIGHT"><span lang="he">‎<a name="004">4</a> ‏וַיִּשְׁלַ֣ח יַעֲקֹ֔ב וַיִּקְרָ֖א לְרָחֵ֣ל וּלְלֵאָ֑ה הַשָּׂדֶ֖ה אֶל־צֹאנֽוֹ׃ </span></p>
 <p align="RIGHT"><span lang="he">‎<a name="005">5</a> ‏וַיֹּ֣אמֶר לָהֶ֗ן רֹאֶ֤ה אָנֹכִי֙ אֶת־פְּנֵ֣י אֲבִיכֶ֔ן כִּֽי־אֵינֶ֥נּוּ אֵלַ֖י כִּתְמֹ֣ל שִׁלְשֹׁ֑ם וֵֽאלֹהֵ֣י אָבִ֔י הָיָ֖ה עִמָּדִֽי׃ </span></p>
 <p align="RIGHT"><span lang="he">‎<a name="006">6</a> ‏וְאַתֵּ֖נָה יְדַעְתֶּ֑ן כִּ֚י בְּכָל־כֹּחִ֔י עָבַ֖דְתִּי אֶת־אֲבִיכֶֽן׃ </span></p>
 <p align="RIGHT"><span lang="he">‎<a name="007">7</a> ‏וַאֲבִיכֶן֙ הֵ֣תֶל בִּ֔י וְהֶחֱלִ֥ף<font color="red"><sup>3</sup></font> אֶת־מַשְׂכֻּרְתִּ֖י עֲשֶׂ֣רֶת מֹנִ֑ים וְלֹֽא־נְתָנ֣וֹ אֱלֹהִ֔ים לְהָרַ֖ע עִמָּדִֽי׃ </span></p>
 <p align="RIGHT"><span lang="he">‎<a name="008">8</a> ‏אִם־כֹּ֣ה יֹאמַ֗ר נְקֻדִּים֙ יִהְיֶ֣ה שְׂכָרֶ֔ךָ וְיָלְד֥וּ כָל־הַצֹּ֖אן נְקֻדִּ֑ים וְאִם־כֹּ֣ה יֹאמַ֗ר עֲקֻדִּים֙ יִהְיֶ֣ה שְׂכָרֶ֔ךָ וְיָלְד֥וּ כָל־הַצֹּ֖אן עֲקֻדִּֽים׃ </span></p>
 <p align="RIGHT"><span lang="he">‎<a name="009">9</a> ‏וַיַּצֵּ֧ל אֱלֹהִ֛ים אֶת־מִקְנֵ֥ה אֲבִיכֶ֖ם וַיִּתֶּן־לִֽי׃ </span></p>
 <p align="RIGHT"><span lang="he">‎<a name="010">10</a> ‏וַיְהִ֗י בְּעֵת֙ יַחֵ֣ם הַצֹּ֔אן וָאֶשָּׂ֥א עֵינַ֛י וָאֵ֖רֶא בַּחֲל֑וֹם וְהִנֵּ֤ה הָֽעַתֻּדִים֙ הָעֹלִ֣ים עַל־הַצֹּ֔אן עֲקֻדִּ֥ים נְקֻדִּ֖ים וּבְרֻדִּֽים׃ </span></p>
 <p align="RIGHT"><span lang="he">‎<a name="011">11</a> ‏וַיֹּ֨אמֶר אֵלַ֜י מַלְאַ֧ךְ הָאֱלֹהִ֛ים בַּחֲל֖וֹם יַֽעֲקֹ֑ב וָאֹמַ֖ר הִנֵּֽנִי׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֗אמֶר שָׂא־נָ֨א עֵינֶ֤יךָ וּרְאֵה֙ כָּל־הָֽעַתֻּדִים֙ הָעֹלִ֣ים עַל־הַצֹּ֔אן עֲקֻדִּ֥ים נְקֻדִּ֖ים וּבְרֻדִּ֑ים כִּ֣י רָאִ֔יתִי אֵ֛ת כָּל־אֲשֶׁ֥ר לָבָ֖ן עֹ֥שֶׂה לָּֽךְ׃ </span></p>
 <p align="RIGHT"><span lang="he">‎<a name="013">13</a> ‏אָנֹכִ֤י הָאֵל֙ בֵּֽית־אֵ֔ל אֲשֶׁ֨ר מָשַׁ֤חְתָּ שָּׁם֙ מַצֵּבָ֔ה אֲשֶׁ֨ר נָדַ֥רְתָּ לִּ֛י שָׁ֖ם נֶ֑דֶר עַתָּ֗ה ק֥וּם צֵא֙ מִן־הָאָ֣רֶץ הַזֹּ֔את וְשׁ֖וּב אֶל־אֶ֥רֶץ מוֹלַדְתֶּֽךָ׃ </span></p>
 <p align="RIGHT"><span lang="he">‎<a name="014">14</a> ‏וַתַּ֤עַן רָחֵל֙ וְלֵאָ֔ה וַתֹּאמַ֖רְנָה ל֑וֹ הַע֥וֹד לָ֛נוּ חֵ֥לֶק וְנַחֲלָ֖ה בְּבֵ֥ית אָבִֽינוּ׃ </span></p>
 <p align="RIGHT"><span lang="he">‎<a name="015">15</a> ‏הֲל֧וֹא נָכְרִיּ֛וֹת נֶחְשַׁ֥בְנוּ ל֖וֹ כִּ֣י מְכָרָ֑נוּ וַיֹּ֥אכַל גַּם־אָכ֖וֹל אֶת־כַּסְפֵּֽנוּ׃ </span></p>
 <p align="RIGHT"><span lang="he">‎<a name="016">16</a> ‏כִּ֣י כָל־הָעֹ֗שֶׁר אֲשֶׁ֨ר הִצִּ֤יל אֱלֹהִים֙ מֵֽאָבִ֔ינוּ לָ֥נוּ ה֖וּא וּלְבָנֵ֑ינוּ וְעַתָּ֗ה כֹּל֩ אֲשֶׁ֨ר אָמַ֧ר אֱלֹהִ֛ים אֵלֶ֖יךָ עֲשֵֽׂה׃ </span></p>
 <p align="RIGHT"><span lang="he">‎<a name="017">17</a> ‏וַיָּ֖קָם יַעֲקֹ֑ב וַיִּשָּׂ֛א אֶת־בָּנָ֥יו וְאֶת־נָשָׁ֖יו עַל־הַגְּמַלִּֽים׃ </span></p>
 <p align="RIGHT"><span lang="he">‎<a name="018">18</a> ‏וַיִּנְהַ֣ג אֶת־כָּל־מִקְנֵ֗הוּ וְאֶת־כָּל־רְכֻשׁוֹ֙ אֲשֶׁ֣ר רָכָ֔שׁ מִקְנֵה֙ קִנְיָנ֔וֹ אֲשֶׁ֥ר רָכַ֖שׁ בְּפַדַּ֣ן אֲרָ֑ם לָב֛וֹא אֶל־יִצְחָ֥ק אָבִ֖יו אַ֥רְצָה כְּנָֽעַן׃ </span></p>
 <p align="RIGHT"><span lang="he">‎<a name="019">19</a> ‏וְלָבָ֣ן הָלַ֔ךְ לִגְזֹ֖ז אֶת־צֹאנ֑וֹ וַתִּגְנֹ֣ב רָחֵ֔ל אֶת־הַתְּרָפִ֖ים אֲשֶׁ֥ר לְאָבִֽיהָ׃ </span></p>
 <p align="RIGHT"><span lang="he">‎<a name="020">20</a> ‏וַיִּגְנֹ֣ב יַעֲקֹ֔ב אֶת־לֵ֥ב לָבָ֖ן הָאֲרַמִּ֑י עַל־בְּלִי֙ הִגִּ֣יד ל֔וֹ כִּ֥י בֹרֵ֖חַ הֽוּא׃ </span></p>
 <p align="RIGHT"><span lang="he">‎<a name="021">21</a> ‏וַיִּבְרַ֥ח הוּא֙ וְכָל־אֲשֶׁר־ל֔וֹ וַיָּ֖קָם וַיַּעֲבֹ֣ר אֶת־הַנָּהָ֑ר וַיָּ֥שֶׂם אֶת־פָּנָ֖יו הַ֥ר הַגִּלְעָֽד׃ </span></p>
 <p align="RIGHT"><span lang="he">‎<a name="022">22</a> ‏וַיֻּגַּ֥ד לְלָבָ֖ן בַּיּ֣וֹם הַשְּׁלִישִׁ֑י כִּ֥י בָרַ֖ח יַעֲקֹֽב׃ </span></p>
 <p align="RIGHT"><span lang="he">‎<a name="023">23</a> ‏וַיִּקַּ֤ח אֶת־אֶחָיו֙ עִמּ֔וֹ וַיִּרְדֹּ֣ף אַחֲרָ֔יו דֶּ֖רֶךְ שִׁבְעַ֣ת יָמִ֑ים וַיַּדְבֵּ֥ק אֹת֖וֹ בְּהַ֥ר הַגִּלְעָֽד׃ </span></p>
 <p align="RIGHT"><span lang="he">‎<a name="024">24</a> ‏וַיָּבֹ֧א אֱלֹהִ֛ים אֶל־לָבָ֥ן הָאֲרַמִּ֖י בַּחֲלֹ֣ם הַלָּ֑יְלָה וַיֹּ֣אמֶר ל֗וֹ הִשָּׁ֧מֶר לְךָ֛ פֶּן־תְּדַבֵּ֥ר עִֽם־יַעֲקֹ֖ב מִטּ֥וֹב עַד־רָֽע׃ </span></p>
 <p align="RIGHT"><span lang="he">‎<a name="025">25</a> ‏וַיַּשֵּׂ֥ג לָבָ֖ן אֶֽת־יַעֲקֹ֑ב וְיַעֲקֹ֗ב תָּקַ֤ע אֶֽת־אָהֳלוֹ֙ בָּהָ֔ר וְלָבָ֛ן תָּקַ֥ע אֶת־אֶחָ֖יו בְּהַ֥ר הַגִּלְעָֽד׃ </span></p>
 <p align="RIGHT"><span lang="he">‎<a name="026">26</a> ‏וַיֹּ֤אמֶר לָבָן֙ לְיַעֲקֹ֔ב מֶ֣ה עָשִׂ֔יתָ וַתִּגְנֹ֖ב אֶת־לְבָבִ֑י וַתְּנַהֵג֙ אֶת־בְּנֹתַ֔י כִּשְׁבֻי֖וֹת חָֽרֶב׃ </span></p>
 <p align="RIGHT"><span lang="he">‎<a name="027">27</a> ‏לָ֤מָּה נַחְבֵּ֙אתָ֙ לִבְרֹ֔חַ וַתִּגְנֹ֖ב אֹתִ֑י וְלֹא־הִגַּ֣דְתָּ לִּ֔י וָֽאֲשַׁלֵּחֲךָ֛ בְּשִׂמְחָ֥ה וּבְשִׁרִ֖ים בְּתֹ֥ף וּבְכִנּֽוֹר׃ </span></p>
 <p align="RIGHT"><span lang="he">‎<a name="028">28</a> ‏וְלֹ֣א נְטַשְׁתַּ֔נִי לְנַשֵּׁ֥ק לְבָנַ֖י וְלִבְנֹתָ֑י עַתָּ֖ה הִסְכַּ֥לְתָּֽ עֲשֽׂוֹ׃ </span></p>
 <p align="RIGHT"><span lang="he">‎<a name="029">29</a> ‏יֶשׁ־לְאֵ֣ל יָדִ֔י לַעֲשׂ֥וֹת עִמָּכֶ֖ם רָ֑ע וֵֽאלֹהֵ֨י אֲבִיכֶ֜ם אֶ֣מֶשׁ׀ אָמַ֧ר אֵלַ֣י לֵאמֹ֗ר הִשָּׁ֧מֶר לְךָ֛ מִדַּבֵּ֥ר עִֽם־יַעֲקֹ֖ב מִטּ֥וֹב עַד־רָֽע׃ </span></p>
 <p align="RIGHT"><span lang="he">‎<a name="030">30</a> ‏וְעַתָּה֙ הָלֹ֣ךְ הָלַ֔כְתָּ כִּֽי־נִכְסֹ֥ף נִכְסַ֖פְתָּה לְבֵ֣ית אָבִ֑יךָ לָ֥מָּה גָנַ֖בְתָּ אֶת־אֱלֹהָֽי׃ </span></p>
 <p align="RIGHT"><span lang="he">‎<a name="031">31</a> ‏וַיַּ֥עַן יַעֲקֹ֖ב וַיֹּ֣אמֶר לְלָבָ֑ן כִּ֣י יָרֵ֔אתִי כִּ֣י אָמַ֔רְתִּי פֶּן־תִּגְזֹ֥ל אֶת־בְּנוֹתֶ֖יךָ מֵעִמִּֽי׃ </span></p>
 <p align="RIGHT"><span lang="he">‎<a name="032">32</a> ‏עִ֠ם אֲשֶׁ֨ר תִּמְצָ֣א אֶת־אֱלֹהֶיךָ֮ לֹ֣א יִֽחְיֶה֒ נֶ֣גֶד אַחֵ֧ינוּ הַֽכֶּר־לְךָ֛ מָ֥ה עִמָּדִ֖י וְקַֽח־לָ֑ךְ וְלֹֽא־יָדַ֣ע יַעֲקֹ֔ב כִּ֥י רָחֵ֖ל גְּנָבָֽתַם׃ </span></p>
 <p align="RIGHT"><span lang="he">‎<a name="033">33</a> ‏וַיָּבֹ֨א לָבָ֜ן בְּאֹ֥הֶל יַעֲקֹ֣ב׀ וּבְאֹ֣הֶל לֵאָ֗ה וּבְאֹ֛הֶל שְׁתֵּ֥י הָאֲמָהֹ֖ת וְלֹ֣א מָצָ֑א וַיֵּצֵא֙ מֵאֹ֣הֶל לֵאָ֔ה וַיָּבֹ֖א בְּאֹ֥הֶל רָחֵֽל׃ </span></p>
 <p align="RIGHT"><span lang="he">‎<a name="034">34</a> ‏וְרָחֵ֞ל לָקְחָ֣ה אֶת־הַתְּרָפִ֗ים וַתְּשִׂמֵ֛ם בְּכַ֥ר הַגָּמָ֖ל וַתֵּ֣שֶׁב עֲלֵיהֶ֑ם וַיְמַשֵּׁ֥שׁ לָבָ֛ן אֶת־כָּל־הָאֹ֖הֶל וְלֹ֥א מָצָֽא׃ </span></p>
 <p align="RIGHT"><span lang="he">‎<a name="035">35</a> ‏וַתֹּ֣אמֶר אֶל־אָבִ֗יהָ אַל־יִ֙חַר֙ בְּעֵינֵ֣י אֲדֹנִ֔י כִּ֣י ל֤וֹא אוּכַל֙ לָק֣וּם מִפָּנֶ֔יךָ כִּי־דֶ֥רֶךְ נָשִׁ֖ים לִ֑י וַיְחַפֵּ֕שׂ וְלֹ֥א מָצָ֖א אֶת־הַתְּרָפִֽים׃ </span></p>
 <p align="RIGHT"><span lang="he">‎<a name="036">36</a> ‏וַיִּ֥חַר לְיַעֲקֹ֖ב וַיָּ֣רֶב בְּלָבָ֑ן וַיַּ֤עַן יַעֲקֹב֙ וַיֹּ֣אמֶר לְלָבָ֔ן מַה־פִּשְׁעִי֙ מַ֣ה חַטָּאתִ֔י כִּ֥י דָלַ֖קְתָּ אַחֲרָֽי׃ </span></p>
 <p align="RIGHT"><span lang="he">‎<a name="037">37</a> ‏כִּֽי־מִשַּׁ֣שְׁתָּ אֶת־כָּל־כֵּלַ֗י מַה־מָּצָ֙אתָ֙ מִכֹּ֣ל כְּלֵי־בֵיתֶ֔ךָ שִׂ֣ים כֹּ֔ה נֶ֥גֶד אַחַ֖י וְאַחֶ֑יךָ וְיוֹכִ֖יחוּ בֵּ֥ין שְׁנֵֽינוּ׃ </span></p>
 <p align="RIGHT"><span lang="he">‎<a name="038">38</a> ‏זֶה֩ עֶשְׂרִ֨ים שָׁנָ֤ה אָנֹכִי֙ עִמָּ֔ךְ רְחֵלֶ֥יךָ וְעִזֶּ֖יךָ לֹ֣א שִׁכֵּ֑לוּ וְאֵילֵ֥י צֹאנְךָ֖<font color="red"><sup>3</sup></font> לֹ֥א אָכָֽלְתִּי׃ </span></p>
 <p align="RIGHT"><span lang="he">‎<a name="039">39</a> ‏טְרֵפָה֙ לֹא־הֵבֵ֣אתִי אֵלֶ֔יךָ אָנֹכִ֣י אֲחַטֶּ֔נָּה מִיָּדִ֖י תְּבַקְשֶׁ֑נָּה גְּנֻֽבְתִ֣י י֔וֹם וּגְנֻֽבְתִ֖י לָֽיְלָה׃ </span></p>
 <p align="RIGHT"><span lang="he">‎<a name="040">40</a> ‏הָיִ֧יתִי בַיּ֛וֹם אֲכָלַ֥נִי חֹ֖רֶב וְקֶ֣רַח בַּלָּ֑יְלָה וַתִּדַּ֥ד שְׁנָתִ֖י מֵֽעֵינָֽי׃ </span></p>
 <p align="RIGHT"><span lang="he">‎<a name="041">41</a> ‏זֶה־לִּ֞י עֶשְׂרִ֣ים שָׁנָה֮ בְּבֵיתֶךָ֒ עֲבַדְתִּ֜יךָ אַרְבַּֽע־עֶשְׂרֵ֤ה שָׁנָה֙ בִּשְׁתֵּ֣י בְנֹתֶ֔יךָ וְשֵׁ֥שׁ שָׁנִ֖ים בְּצֹאנֶ֑ךָ וַתַּחֲלֵ֥ף אֶת־מַשְׂכֻּרְתִּ֖י עֲשֶׂ֥רֶת מֹנִֽים׃ </span></p>
 <p align="RIGHT"><span lang="he">‎<a name="042">42</a> ‏לוּלֵ֡י אֱלֹהֵ֣י אָבִי֩ אֱלֹהֵ֨י אַבְרָהָ֜ם וּפַ֤חַד יִצְחָק֙ הָ֣יָה לִ֔י כִּ֥י עַתָּ֖ה רֵיקָ֣ם שִׁלַּחְתָּ֑נִי אֶת־עָנְיִ֞י וְאֶת־יְגִ֧יעַ<font color="red"><sup>3</sup></font> כַּפַּ֛י רָאָ֥ה אֱלֹהִ֖ים וַיּ֥וֹכַח אָֽמֶשׁ׃ </span></p>
 <p align="RIGHT"><span lang="he">‎<a name="043">43</a> ‏וַיַּ֨עַן לָבָ֜ן וַיֹּ֣אמֶר אֶֽל־יַעֲקֹ֗ב הַבָּנ֨וֹת בְּנֹתַ֜י וְהַבָּנִ֤ים בָּנַי֙ וְהַצֹּ֣אן צֹאנִ֔י וְכֹ֛ל אֲשֶׁר־אַתָּ֥ה רֹאֶ֖ה לִי־ה֑וּא וְלִבְנֹתַ֞י מָֽה־אֶֽעֱשֶׂ֤ה לָאֵ֙לֶּה֙ הַיּ֔וֹם א֥וֹ לִבְנֵיהֶ֖ן אֲשֶׁ֥ר יָלָֽדוּ׃ </span></p>
 <p align="RIGHT"><span lang="he">‎<a name="044">44</a> ‏וְעַתָּ֗ה לְכָ֛ה נִכְרְתָ֥ה בְרִ֖ית אֲנִ֣י וָאָ֑תָּה וְהָיָ֥ה לְעֵ֖ד בֵּינִ֥י וּבֵינֶֽךָ׃ </span></p>
 <p align="RIGHT"><span lang="he">‎<a name="045">45</a> ‏וַיִּקַּ֥ח יַעֲקֹ֖ב אָ֑בֶן וַיְרִימֶ֖הָ מַצֵּבָֽה׃ </span></p>
 <p align="RIGHT"><span lang="he">‎<a name="046">46</a> ‏וַיֹּ֨אמֶר יַעֲקֹ֤ב לְאֶחָיו֙ לִקְט֣וּ אֲבָנִ֔ים וַיִּקְח֥וּ אֲבָנִ֖ים וַיַּֽעֲשׂוּ־גָ֑ל וַיֹּ֥אכְלוּ שָׁ֖ם עַל־הַגָּֽל׃ </span></p>
 <p align="RIGHT"><span lang="he">‎<a name="047">47</a> ‏וַיִּקְרָא־ל֣וֹ לָבָ֔ן יְגַ֖ר שָׂהֲדוּתָ֑א וְיַֽעֲקֹ֔ב קָ֥רָא ל֖וֹ גַּלְעֵֽד׃ </span></p>
 <p align="RIGHT"><span lang="he">‎<a name="048">48</a> ‏וַיֹּ֣אמֶר לָבָ֔ן הַגַּ֨ל הַזֶּ֥ה עֵ֛ד בֵּינִ֥י וּבֵינְךָ֖ הַיּ֑וֹם עַל־כֵּ֥ן קָרָֽא־שְׁמ֖וֹ<font color="red"><sup>3</sup></font> גַּלְעֵֽד׃ </span></p>
 <p align="RIGHT"><span lang="he">‎<a name="049">49</a> ‏וְהַמִּצְפָּה֙ אֲשֶׁ֣ר אָמַ֔ר יִ֥צֶף יְהוָ֖ה בֵּינִ֣י וּבֵינֶ֑ךָ כִּ֥י נִסָּתֵ֖ר אִ֥ישׁ מֵרֵעֵֽהוּ׃ </span></p>
 <p align="RIGHT"><span lang="he">‎<a name="050">50</a> ‏אִם־תְּעַנֶּ֣ה אֶת־בְּנֹתַ֗י וְאִם־תִּקַּ֤ח נָשִׁים֙ עַל־בְּנֹתַ֔י אֵ֥ין אִ֖ישׁ עִמָּ֑נוּ רְאֵ֕ה אֱלֹהִ֥ים עֵ֖ד בֵּינִ֥י וּבֵינֶֽךָ׃ </span></p>
 <p align="RIGHT"><span lang="he">‎<a name="051">51</a> ‏וַיֹּ֥אמֶר לָבָ֖ן לְיַעֲקֹ֑ב הִנֵּ֣ה׀ הַגַּ֣ל הַזֶּ֗ה וְהִנֵּה֙ הַמַצֵּבָ֔ה<font color="red"><sup>1</sup></font> אֲשֶׁ֥ר יָרִ֖יתִי בֵּינִ֥י וּבֵינֶֽךָ׃ </span></p>
 <p align="RIGHT"><span lang="he">‎<a name="052">52</a> ‏עֵ֚ד הַגַּ֣ל הַזֶּ֔ה וְעֵדָ֖ה הַמַּצֵּבָ֑ה אִם־אָ֗נִי לֹֽא־אֶֽעֱבֹ֤ר<font color="red"><sup>1</sup></font> אֵלֶ֙יךָ֙ אֶת־הַגַּ֣ל הַזֶּ֔ה וְאִם־אַ֠תָּה לֹא־תַעֲבֹ֨ר אֵלַ֜י אֶת־הַגַּ֥ל הַזֶּ֛ה וְאֶת־הַמַּצֵּבָ֥ה הַזֹּ֖את לְרָעָֽה׃ </span></p>
 <p align="RIGHT"><span lang="he">‎<a name="053">53</a> ‏אֱלֹהֵ֨י אַבְרָהָ֜ם וֵֽאלֹהֵ֤י נָחוֹר֙ יִשְׁפְּט֣וּ בֵינֵ֔ינוּ אֱלֹהֵ֖י אֲבִיהֶ֑ם וַיִּשָּׁבַ֣ע יַעֲקֹ֔ב בְּפַ֖חַד אָבִ֥יו יִצְחָֽק׃ </span></p>
 <p align="RIGHT"><span lang="he">‎<a name="054">54</a> ‏וַיִּזְבַּ֨ח יַעֲקֹ֥ב זֶ֙בַח֙ בָּהָ֔ר וַיִּקְרָ֥א לְאֶחָ֖יו לֶאֱכָל־לָ֑חֶם וַיֹּ֣אכְלוּ לֶ֔חֶם וַיָּלִ֖ינוּ בָּהָֽר׃ </span></p>
 </td>
 <td width="50%">
 <p>1 wayyišəm<sup>a</sup>‘ ’eṯ-diḇərê ḇənê-lāḇān lē’mōr lāq<sup>a</sup>ḥ y<sup>a</sup>‘ăqōḇ ’ēṯ kāl-’ăšer lə’āḇînû ûmē’ăšer lə’āḇînû ‘āśâ ’ēṯ kāl-hakāḇōḏ hazzeh: </p>
 <p>2 wayyarə’ y<sup>a</sup>‘ăqōḇ ’eṯ-pənê lāḇān wəhinnēh ’ênennû ‘immwō kiṯəmwōl šiləšwōm: </p>
 <p>3 wayyō’mer yəhwâ ’el-y<sup>a</sup>‘ăqōḇ šûḇ ’el-’ereṣ ’ăḇwōṯeyḵā ûləmwōlaḏəteḵā wə’ehəyeh ‘immāḵə: </p>
 <p>4 wayyišəl<sup>a</sup>ḥ y<sup>a</sup>‘ăqōḇ wayyiqərā’ lərāḥēl ûləlē’â haśśāḏeh ’el-ṣō’nwō: </p>
 <p>5 wayyō’mer lâen rō’eh ’ānōḵî ’eṯ-pənê ’ăḇîḵen kî-’ênennû ’ēlay kiṯəmōl šiləšōm wē’lōhê ’āḇî hāyâ ‘immāḏî: </p>
 <p>6 wə’atēnâ yəḏ<sup>a</sup>‘əten kî bəḵāl-kōḥî ‘āḇaḏətî ’eṯ-’ăḇîḵen: </p>
 <p>7 wa’ăḇîḵen hēṯel bî wəheḥĕlif<font color="red"><sup>3</sup></font> ’eṯ-maśəkurətî ‘ăśereṯ mōnîm wəlō’-nəṯānwō ’ĕlōhîm ləhār<sup>a</sup>‘ ‘immāḏî: </p>
 <p>8 ’im-kōh yō’mar nəqudîm yihəyeh śəḵāreḵā wəyāləḏû ḵāl-haṣṣō’n nəqudîm wə’im-kōh yō’mar ‘ăqudîm yihəyeh śəḵāreḵā wəyāləḏû ḵāl-haṣṣō’n ‘ăqudîm: </p>
 <p>9 wayyaṣṣēl ’ĕlōhîm ’eṯ-miqənēh ’ăḇîḵem wayyiten-lî: </p>
 <p>10 wayəhî bə‘ēṯ y<sup>a</sup>ḥēm haṣṣō’n wā’eśśā’ ‘ênay wā’ēre’ b<sup>a</sup>ḥălwōm wəhinnēh hā‘atuḏîm hā‘ōlîm ‘al-haṣṣō’n ‘ăqudîm nəqudîm ûḇərudîm: </p>
 <p>11 wayyō’mer ’ēlay malə’aḵə hā’ĕlōhîm b<sup>a</sup>ḥălwōm y<sup>a</sup>‘ăqōḇ wā’ōmar hinnēnî: </p>
 <p>12 wayyō’mer śā’-nā’ ‘êneyḵā ûrə’ēh kāl-hā‘atuḏîm hā‘ōlîm ‘al-haṣṣō’n ‘ăqudîm nəqudîm ûḇərudîm kî rā’îṯî ’ēṯ kāl-’ăšer lāḇān ‘ōśeh llāḵə: </p>
 <p>13 ’ānōḵî hā’ēl bêṯ-’ēl ’ăšer māš<sup>a</sup>ḥətā ššām maṣṣēḇâ ’ăšer nāḏarətā llî šām neḏer ‘atâ qûm ṣē’ min-hā’āreṣ hazzō’ṯ wəšûḇ ’el-’ereṣ mwōlaḏəteḵā: </p>
 <p>14 wat<sup>a</sup>‘an rāḥēl wəlē’â watō’marənâ lwō h<sup>a</sup>‘wōḏ lānû ḥēleq wən<sup>a</sup>ḥălâ bəḇêṯ ’āḇînû: </p>
 <p>15 hălwō’ nāḵərîywōṯ neḥəšaḇənû lwō kî məḵārānû wayyō’ḵal gam-’āḵwōl ’eṯ-kasəpēnû: </p>
 <p>16 kî ḵāl-hā‘ōšer ’ăšer hiṣṣîl ’ĕlōhîm mē’āḇînû lānû hû’ ûləḇānênû wə‘atâ kōl ’ăšer ’āmar ’ĕlōhîm ’ēleyḵā ‘ăśēh: </p>
 <p>17 wayyāqām y<sup>a</sup>‘ăqōḇ wayyiśśā’ ’eṯ-bānāyw wə’eṯ-nāšāyw ‘al-hagəmallîm: </p>
 <p>18 wayyinəhaḡ ’eṯ-kāl-miqənēhû wə’eṯ-kāl-rəḵušwō ’ăšer rāḵāš miqənēh qinəyānwō ’ăšer rāḵaš bəfadan ’ărām lāḇwō’ ’el-yiṣəḥāq ’āḇîw ’arəṣâ kənā‘an: </p>
 <p>19 wəlāḇān hālaḵə liḡəzōz ’eṯ-ṣō’nwō watiḡənōḇ rāḥēl ’eṯ-hatərāfîm ’ăšer lə’āḇîhā: </p>
 <p>20 wayyiḡənōḇ y<sup>a</sup>‘ăqōḇ ’eṯ-lēḇ lāḇān hā’ărammî ‘al-bəlî higîḏ lwō kî ḇōrēḥa hû’: </p>
 <p>21 wayyiḇər<sup>a</sup>ḥ hû’ wəḵāl-’ăšer-lwō wayyāqām wayy<sup>a</sup>‘ăḇōr ’eṯ-hannâār wayyāśem ’eṯ-pānāyw har hagilə‘āḏ: </p>
 <p>22 wayyugaḏ ləlāḇān bayywōm haššəlîšî kî ḇār<sup>a</sup>ḥ y<sup>a</sup>‘ăqōḇ: </p>
 <p>23 wayyiqq<sup>a</sup>ḥ ’eṯ-’eḥāyw ‘immwō wayyirədōf ’<sup>a</sup>ḥărāyw dereḵə šiḇə‘aṯ yāmîm wayyaḏəbēq ’ōṯwō bəhar hagilə‘āḏ: </p>
 <p>24 wayyāḇō’ ’ĕlōhîm ’el-lāḇān hā’ărammî b<sup>a</sup>ḥălōm hallāyəlâ wayyō’mer lwō hiššāmer ləḵā pen-təḏabēr ‘im-y<sup>a</sup>‘ăqōḇ miṭṭwōḇ ‘aḏ-rā‘: </p>
 <p>25 wayyaśśēḡ lāḇān ’eṯ-y<sup>a</sup>‘ăqōḇ wəy<sup>a</sup>‘ăqōḇ tāq<sup>a</sup>‘ ’eṯ-’âŏlwō bâār wəlāḇān tāq<sup>a</sup>‘ ’eṯ-’eḥāyw bəhar hagilə‘āḏ: </p>
 <p>26 wayyō’mer lāḇān ləy<sup>a</sup>‘ăqōḇ meh ‘āśîṯā watiḡənōḇ ’eṯ-ləḇāḇî watənahēḡ ’eṯ-bənōṯay kišəḇuywōṯ ḥāreḇ: </p>
 <p>27 lāmmâ n<sup>a</sup>ḥəbē’ṯā liḇərōḥa watiḡənōḇ ’ōṯî wəlō’-higaḏətā llî wā’ăšallēḥăḵā bəśiməḥâ ûḇəširîm bəṯōf ûḇəḵinnwōr: </p>
 <p>28 wəlō’ nəṭašətanî lənaššēq ləḇānay wəliḇənōṯāy ‘atâ hisəkalətā ‘ăśwō: </p>
 <p>29 yeš-lə’ēl yāḏî l<sup>a</sup>‘ăśwōṯ ‘immāḵem rā‘ wē’lōhê ’ăḇîḵem ’emeš| ’āmar ’ēlay lē’mōr hiššāmer ləḵā midabēr ‘im-y<sup>a</sup>‘ăqōḇ miṭṭwōḇ ‘aḏ-rā‘: </p>
 <p>30 wə‘atâ hālōḵə hālaḵətā kî-niḵəsōf niḵəsafətâ ləḇêṯ ’āḇîḵā lāmmâ ḡānaḇətā ’eṯ-’ĕlōhāy: </p>
 <p>31 wayy<sup>a</sup>‘an y<sup>a</sup>‘ăqōḇ wayyō’mer ləlāḇān kî yārē’ṯî kî ’āmarətî pen-tiḡəzōl ’eṯ-bənwōṯeyḵā mē‘immî: </p>
 <p>32 ‘im ’ăšer timəṣā’ ’eṯ-’ĕlōheyḵā lō’ yiḥəyeh neḡeḏ ’<sup>a</sup>ḥênû haker-ləḵā mâ ‘immāḏî wəq<sup>a</sup>ḥ-lāḵə wəlō’-yāḏ<sup>a</sup>‘ y<sup>a</sup>‘ăqōḇ kî rāḥēl gənāḇāṯam: </p>
 <p>33 wayyāḇō’ lāḇān bə’ōhel y<sup>a</sup>‘ăqōḇ| ûḇə’ōhel lē’â ûḇə’ōhel šətê hā’ămâōṯ wəlō’ māṣā’ wayyēṣē’ mē’ōhel lē’â wayyāḇō’ bə’ōhel rāḥēl: </p>
 <p>34 wərāḥēl lāqəḥâ ’eṯ-hatərāfîm watəśimēm bəḵar hagāmāl watēšeḇ ‘ălêhem wayəmaššēš lāḇān ’eṯ-kāl-hā’ōhel wəlō’ māṣā’: </p>
 <p>35 watō’mer ’el-’āḇîhā ’al-yiḥar bə‘ênê ’ăḏōnî kî lwō’ ’ûḵal lāqûm mipāneyḵā kî-ḏereḵə nāšîm lî wayəḥapēś wəlō’ māṣā’ ’eṯ-hatərāfîm: </p>
 <p>36 wayyiḥar ləy<sup>a</sup>‘ăqōḇ wayyāreḇ bəlāḇān wayy<sup>a</sup>‘an y<sup>a</sup>‘ăqōḇ wayyō’mer ləlāḇān mah-pišə‘î mah ḥaṭṭā’ṯî kî ḏālaqətā ’<sup>a</sup>ḥărāy: </p>
 <p>37 kî-miššašətā ’eṯ-kāl-kēlay mah-mmāṣā’ṯā mikōl kəlê-ḇêṯeḵā śîm kōh neḡeḏ ’<sup>a</sup>ḥay wə’<sup>a</sup>ḥeyḵā wəywōḵîḥû bên šənênû: </p>
 <p>38 zeh ‘eśərîm šānâ ’ānōḵî ‘immāḵə rəḥēleyḵā wə‘izzeyḵā lō’ šikēlû wə’êlê ṣō’nəḵā<font color="red"><sup>3</sup></font> lō’ ’āḵālətî: </p>
 <p>39 ṭərēfâ lō’-hēḇē’ṯî ’ēleyḵā ’ānōḵî ’ăḥaṭṭennâ mîyāḏî təḇaqəšennâ gənuḇəṯî ywōm ûḡənuḇəṯî lāyəlâ: </p>
 <p>40 hāyîṯî ḇayywōm ’ăḵālanî ḥōreḇ wəqer<sup>a</sup>ḥ ballāyəlâ watidaḏ šənāṯî mē‘ênāy: </p>
 <p>41 zeh-llî ‘eśərîm šānâ bəḇêṯeḵā ‘ăḇaḏətîḵā ’arəb<sup>a</sup>‘-‘eśərēh šānâ bišətê ḇənōṯeyḵā wəšēš šānîm bəṣō’neḵā wat<sup>a</sup>ḥălēf ’eṯ-maśəkurətî ‘ăśereṯ mōnîm: </p>
 <p>42 lûlê ’ĕlōhê ’āḇî ’ĕlōhê ’aḇərâām ûf<sup>a</sup>ḥaḏ yiṣəḥāq hāyâ lî kî ‘atâ rêqām šill<sup>a</sup>ḥətānî ’eṯ-‘ānəyî wə’eṯ-yəḡî‘a<font color="red"><sup>3</sup></font> kapay rā’â ’ĕlōhîm wayywōḵ<sup>a</sup>ḥ ’āmeš: </p>
 <p>43 wayy<sup>a</sup>‘an lāḇān wayyō’mer ’el-y<sup>a</sup>‘ăqōḇ habānwōṯ bənōṯay wəhabānîm bānay wəhaṣṣō’n ṣō’nî wəḵōl ’ăšer-’atâ rō’eh lî-hû’ wəliḇənōṯay mâ-’e‘ĕśeh lā’ēlleh hayywōm ’wō liḇənêhen ’ăšer yālāḏû: </p>
 <p>44 wə‘atâ ləḵâ niḵərəṯâ ḇərîṯ ’ănî wā’ātâ wəhāyâ lə‘ēḏ bênî ûḇêneḵā: </p>
 <p>45 wayyiqq<sup>a</sup>ḥ y<sup>a</sup>‘ăqōḇ ’āḇen wayərîmehā maṣṣēḇâ: </p>
 <p>46 wayyō’mer y<sup>a</sup>‘ăqōḇ lə’eḥāyw liqəṭû ’ăḇānîm wayyiqəḥû ’ăḇānîm wayy<sup>a</sup>‘ăśû-ḡāl wayyō’ḵəlû šām ‘al-hagāl: </p>
 <p>47 wayyiqərā’-lwō lāḇān yəḡar śâăḏûṯā’ wəy<sup>a</sup>‘ăqōḇ qārā’ lwō galə‘ēḏ: </p>
 <p>48 wayyō’mer lāḇān hagal hazzeh ‘ēḏ bênî ûḇênəḵā hayywōm ‘al-kēn qārā’-šəmwō<font color="red"><sup>3</sup></font> galə‘ēḏ: </p>
 <p>49 wəhammiṣəpâ ’ăšer ’āmar yiṣef yəhwâ bênî ûḇêneḵā kî nissāṯēr ’îš mērē‘ēhû: </p>
 <p>50 ’im-tə‘anneh ’eṯ-bənōṯay wə’im-tiqq<sup>a</sup>ḥ nāšîm ‘al-bənōṯay ’ên ’îš ‘immānû rə’ēh ’ĕlōhîm ‘ēḏ bênî ûḇêneḵā: </p>
 <p>51 wayyō’mer lāḇān ləy<sup>a</sup>‘ăqōḇ hinnēh| hagal hazzeh wəhinnēh hamaṣṣēḇâ<font color="red"><sup>1</sup></font> ’ăšer yārîṯî bênî ûḇêneḵā: </p>
 <p>52 ‘ēḏ hagal hazzeh wə‘ēḏâ hammaṣṣēḇâ ’im-’ānî lō’-’e‘ĕḇōr<font color="red"><sup>1</sup></font> ’ēleyḵā ’eṯ-hagal hazzeh wə’im-’atâ lō’-ṯ<sup>a</sup>‘ăḇōr ’ēlay ’eṯ-hagal hazzeh wə’eṯ-hammaṣṣēḇâ hazzō’ṯ lərā‘â: </p>
 <p>53 ’ĕlōhê ’aḇərâām wē’lōhê nāḥwōr yišəpəṭû ḇênênû ’ĕlōhê ’ăḇîhem wayyiššāḇ<sup>a</sup>‘ y<sup>a</sup>‘ăqōḇ bəf<sup>a</sup>ḥaḏ ’āḇîw yiṣəḥāq: </p>
 <p>54 wayyizəb<sup>a</sup>ḥ y<sup>a</sup>‘ăqōḇ zeḇ<sup>a</sup>ḥ bâār wayyiqərā’ lə’eḥāyw le’ĕḵāl-lāḥem wayyō’ḵəlû leḥem wayyālînû bâār: </p>
 </td>
 </tr></table>
 <p></p><hr>
 <center>
 <a href="gen032.htm">Next: Genesis (Bereshit) Chapter 32</a></center>
 </body>