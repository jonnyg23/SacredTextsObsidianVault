<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze047.htm">Polyglot</a> 
 <a href="../kjv/eze047.htm">KJV</a> 
 <a href="../sep/eze047.htm">Sep</a> 
 <a href="../vul/eze047.htm">Vul</a> 
 
 <br>
 <br><a href="eze.htm">Ezekiel (Yechezqel) Index</a><br>
  
 <a href="eze046.htm">Previous</a> 
 <a href="eze048.htm">Next</a> 
 </center>
 <hr>
 
 <h3 align="CENTER">Tanach (Hebrew): Ezekiel (Yechezqel) Chapter 47</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְשִׁבֵנִי֮ אֶל־פֶּ֣תַח הַבַּיִת֒ וְהִנֵּה־מַ֣יִם יֹצְאִ֗ים מִתַּ֨חַת מִפְתַּ֤ן הַבַּ֙יִת֙ קָדִ֔ימָה כִּֽי־פְנֵ֥י הַבַּ֖יִת קָדִ֑ים וְהַמַּ֣יִם יֹרְדִ֗ים מִתַּ֜חַת מִכֶּ֤תֶף הַבַּ֙יִת֙ הַיְמָנִ֔ית מִנֶּ֖גֶב לַמִּזְבֵּֽחַ׃ </span></p>
 <p align="RIGHT"><span lang="he">‎<a name="002">2</a> ‏וַיּוֹצִאֵנִי֮ דֶּֽרֶךְ־שַׁ֣עַר צָפוֹנָה֒ וַיְסִבֵּ֙נִי֙ דֶּ֣רֶךְ ח֔וּץ אֶל־שַׁ֣עַר הַח֔וּץ דֶּ֖רֶךְ הַפּוֹנֶ֣ה קָדִ֑ים וְהִנֵּה־מַ֣יִם מְפַכִּ֔ים מִן־הַכָּתֵ֖ף הַיְמָנִֽית׃ </span></p>
 <p align="RIGHT"><span lang="he">‎<a name="003">3</a> ‏בְּצֵאת־הָאִ֥ישׁ קָדִ֖ים וְקָ֣ו בְּיָד֑וֹ וַיָּ֤מָד אֶ֙לֶף֙ בָּֽאַמָּ֔ה וַיַּעֲבִרֵ֥נִי בַמַּ֖יִם מֵ֥י אָפְסָֽיִם׃ </span></p>
 <p align="RIGHT"><span lang="he">‎<a name="004">4</a> ‏וַיָּ֣מָד אֶ֔לֶף וַיַּעֲבִרֵ֥נִי בַמַּ֖יִם מַ֣יִם בִּרְכָּ֑יִם וַיָּ֣מָד אֶ֔לֶף וַיַּעֲבִרֵ֖נִי מֵ֥י מָתְנָֽיִם׃ </span></p>
 <p align="RIGHT"><span lang="he">‎<a name="005">5</a> ‏וַיָּ֣מָד אֶ֔לֶף נַ֕חַל אֲשֶׁ֥ר לֹֽא־אוּכַ֖ל לַעֲבֹ֑ר כִּֽי־גָא֤וּ הַמַּ֙יִם֙ מֵ֣י שָׂ֔חוּ נַ֖חַל אֲשֶׁ֥ר לֹֽא־יֵעָבֵֽר׃ </span></p>
 <p align="RIGHT"><span lang="he">‎<a name="006">6</a> ‏וַיֹּ֥אמֶר אֵלַ֖י הֲרָאִ֣יתָ בֶן־אָדָ֑ם וַיּוֹלִכֵ֥נִי וַיְשִׁבֵ֖נִי שְׂפַ֥ת הַנָּֽחַל׃ </span></p>
 <p align="RIGHT"><span lang="he">‎<a name="007">7</a> ‏בְּשׁוּבֵ֕נִי וְהִנֵּה֙ אֶל־שְׂפַ֣ת הַנַּ֔חַל עֵ֖ץ רַ֣ב מְאֹ֑ד מִזֶּ֖ה וּמִזֶּֽה׃ </span></p>
 <p align="RIGHT"><span lang="he">‎<a name="008">8</a> ‏וַיֹּ֣אמֶר אֵלַ֗י הַמַּ֤יִם הָאֵ֙לֶּה֙ יוֹצְאִ֗ים אֶל־הַגְּלִילָה֙ הַקַּדְמוֹנָ֔ה וְיָרְד֖וּ עַל־הָֽעֲרָבָ֑ה וּבָ֣אוּ הַיָּ֔מָּה אֶל־הַיָּ֥מָּה הַמּֽוּצָאִ֖ים <font color="brown">ונרפאו</font> <font color="blue">וְנִרְפּ֥וּ</font> הַמָּֽיִם׃ </span></p>
 <p align="RIGHT"><span lang="he">‎<a name="009">9</a> ‏וְהָיָ֣ה כָל־נֶ֣פֶשׁ חַיָּ֣ה׀ אֲ‍ֽשֶׁר־יִשְׁרֹ֡ץ אֶ֣ל כָּל־אֲשֶׁר֩ יָב֨וֹא שָׁ֤ם נַחֲלַ֙יִם֙ יִֽחְיֶ֔ה וְהָיָ֥ה הַדָּגָ֖ה רַבָּ֣ה מְאֹ֑ד כִּי֩ בָ֨אוּ שָׁ֜מָּה הַמַּ֣יִם הָאֵ֗לֶּה וְיֵרָֽפְאוּ֙ וָחָ֔י כֹּ֛ל אֲשֶׁר־יָ֥בוֹא שָׁ֖מָּה הַנָּֽחַל׃ </span></p>
 <p align="RIGHT"><span lang="he">‎<a name="010">10</a> ‏וְהָיָה֩ <font color="brown">יעמדו</font> <font color="blue">עָמְד֨וּ</font> עָלָ֜יו דַּוָּגִ֗ים מֵעֵ֥ין גֶּ֙דִי֙ וְעַד־עֵ֣ין עֶגְלַ֔יִם מִשְׁט֥וֹחַ לַֽחֲרָמִ֖ים יִהְי֑וּ לְמִינָה֙ תִּהְיֶ֣ה דְגָתָ֔ם כִּדְגַ֛ת הַיָּ֥ם הַגָּד֖וֹל רַבָּ֥ה מְאֹֽד׃ </span></p>
 <p align="RIGHT"><span lang="he">‎<a name="011">11</a> ‏<font color="brown">בצאתו</font> <font color="blue">בִּצֹּאתָ֧יו</font> וּגְבָאָ֛יו וְלֹ֥א יֵרָפְא֖וּ לְמֶ֥לַח נִתָּֽנוּ׃ </span></p>
 <p align="RIGHT"><span lang="he">‎<a name="012">12</a> ‏וְעַל־הַנַּ֣חַל יַעֲלֶ֣ה עַל־שְׂפָת֣וֹ מִזֶּ֣ה׀ וּמִזֶּ֣ה׀ כָּל־עֵֽץ־מַ֠אֲכָל לֹא־יִבּ֨וֹל עָלֵ֜הוּ וְלֹֽא־יִתֹּ֣ם פִּרְי֗וֹ לָֽחֳדָשָׁיו֙ יְבַכֵּ֔ר כִּ֣י מֵימָ֔יו מִן־הַמִּקְדָּ֖שׁ הֵ֣מָּה יֽוֹצְאִ֑ים <font color="brown">והיו</font> <font color="blue">וְהָיָ֤ה</font> פִרְיוֹ֙ לְמַֽאֲכָ֔ל וְעָלֵ֖הוּ לִתְרוּפָֽה׃ ס</span></p>
 <p align="RIGHT"><span lang="he">‎<a name="013">13</a> ‏כֹּ֤ה אָמַר֙ אֲדֹנָ֣י יְהוִ֔ה גֵּ֤ה גְבוּל֙ אֲשֶׁ֣ר תִּתְנַחֲל֣וּ אֶת־הָאָ֔רֶץ לִשְׁנֵ֥י עָשָׂ֖ר שִׁבְטֵ֣י יִשְׂרָאֵ֑ל יוֹסֵ֖ף חֲבָלִֽים׃ </span></p>
 <p align="RIGHT"><span lang="he">‎<a name="014">14</a> ‏וּנְחַלְתֶּ֤ם אוֹתָהּ֙ אִ֣ישׁ כְּאָחִ֔יו אֲשֶׁ֤ר נָשָׂ֙אתִי֙ אֶת־יָדִ֔י לְתִתָּ֖הּ לַאֲבֹֽתֵיכֶ֑ם וְנָ֨פְלָ֜ה הָאָ֧רֶץ הַזֹּ֛את לָכֶ֖ם בְּנַחֲלָֽה׃ </span></p>
 <p align="RIGHT"><span lang="he">‎<a name="015">15</a> ‏וְזֶ֖ה גְּב֣וּל הָאָ֑רֶץ לִפְאַ֨ת צָפ֜וֹנָה מִן־הַיָּ֧ם הַגָּד֛וֹל הַדֶּ֥רֶךְ חֶתְלֹ֖ן לְב֥וֹא צְדָֽדָה׃ </span></p>
 <p align="RIGHT"><span lang="he">‎<a name="016">16</a> ‏חֲמָ֤ת׀ בֵּר֙וֹתָה֙ סִבְרַ֔יִם אֲשֶׁר֙ בֵּין־גְּב֣וּל דַּמֶּ֔שֶׂק וּבֵ֖ין גְּב֣וּל חֲמָ֑ת חָצֵר֙ הַתִּיכ֔וֹן אֲשֶׁ֖ר אֶל־גְּב֥וּל חַוְרָֽן׃ </span></p>
 <p align="RIGHT"><span lang="he">‎<a name="017">17</a> ‏וְהָיָ֨ה גְב֜וּל מִן־הַיָּ֗ם חֲצַ֤ר עֵינוֹן֙ גְּב֣וּל דַּמֶּ֔שֶׂק וְצָפ֥וֹן׀ צָפ֖וֹנָה וּגְב֣וּל חֲמָ֑ת וְאֵ֖ת פְּאַ֥ת צָפֽוֹן׃ </span></p>
 <p align="RIGHT"><span lang="he">‎<a name="018">18</a> ‏וּפְאַ֣ת קָדִ֡ים מִבֵּ֣ין חַוְרָ֣ן וּמִבֵּין־דַּמֶּשֶׂק֩ וּמִבֵּ֨ין הַגִּלְעָ֜ד וּמִבֵּ֨ין אֶ֤רֶץ יִשְׂרָאֵל֙ הַיַּרְדֵּ֔ן מִגְּב֛וּל עַל־הַיָּ֥ם הַקַּדְמוֹנִ֖י תָּמֹ֑דּוּ וְאֵ֖ת פְּאַ֥ת קָדִֽימָה׃ </span></p>
 <p align="RIGHT"><span lang="he">‎<a name="019">19</a> ‏וּפְאַת֙ נֶ֣גֶב תֵּימָ֔נָה מִתָּמָ֗ר עַד־מֵי֙ מְרִיב֣וֹת קָדֵ֔שׁ נַחֲלָ֖ה אֶל־הַיָּ֣ם הַגָּד֑וֹל וְאֵ֥ת פְּאַת־תֵּימָ֖נָה נֶֽגְבָּה׃ </span></p>
 <p align="RIGHT"><span lang="he">‎<a name="020">20</a> ‏וּפְאַת־יָם֙ הַיָּ֣ם הַגָּד֔וֹל מִגְּב֕וּל עַד־נֹ֖כַח לְב֣וֹא חֲמָ֑ת זֹ֖את פְּאַת־יָֽם׃ </span></p>
 <p align="RIGHT"><span lang="he">‎<a name="021">21</a> ‏וְחִלַּקְתֶּ֞ם אֶת־הָאָ֧רֶץ הַזֹּ֛את לָכֶ֖ם לְשִׁבְטֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="022">22</a> ‏וְהָיָ֗ה תַּפִּ֣לוּ אוֹתָהּ֮ בְּנַחֲלָה֒ לָכֶ֗ם וּלְהַגֵּרִים֙ הַגָּרִ֣ים בְּתוֹכְכֶ֔ם אֲשֶׁר־הוֹלִ֥דוּ בָנִ֖ים בְּתֽוֹכְכֶ֑ם וְהָי֣וּ לָכֶ֗ם כְּאֶזְרָח֙ בִּבְנֵ֣י יִשְׂרָאֵ֔ל אִתְּכֶם֙ יִפְּל֣וּ בְנַחֲלָ֔ה בְּת֖וֹךְ שִׁבְטֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="023">23</a> ‏וְהָיָ֣ה בַשֵּׁ֔בֶט אֲשֶׁר־גָּ֥ר הַגֵּ֖ר אִתּ֑וֹ שָׁ֚ם תִּתְּנ֣וּ נַחֲלָת֔וֹ נְאֻ֖ם אֲדֹנָ֥י יְהוִֽה׃ ס</span></p>
 </td>
 <td width="50%">
 <p>1 wayəšiḇēnî ’el-peṯ<sup>a</sup>ḥ habayiṯ wəhinnēh-mayim yōṣə’îm mit<sup>a</sup>ḥaṯ mifətan habayiṯ qāḏîmâ kî-fənê habayiṯ qāḏîm wəhammayim yōrəḏîm mit<sup>a</sup>ḥaṯ mikeṯef habayiṯ hayəmānîṯ minneḡeḇ lammizəbēḥa: </p>
 <p>2 wayywōṣi’ēnî dereḵə-š<sup>a</sup>‘ar ṣāfwōnâ wayəsibēnî dereḵə ḥûṣ ’el-š<sup>a</sup>‘ar h<sup>a</sup>ḥûṣ dereḵə hapwōneh qāḏîm wəhinnēh-mayim məfakîm min-hakāṯēf hayəmānîṯ: </p>
 <p>3 bəṣē’ṯ-hā’îš qāḏîm wəqāw bəyāḏwō wayyāmāḏ ’elef bā’ammâ wayy<sup>a</sup>‘ăḇirēnî ḇammayim mê ’āfəsāyim: </p>
 <p>4 wayyāmāḏ ’elef wayy<sup>a</sup>‘ăḇirēnî ḇammayim mayim birəkāyim wayyāmāḏ ’elef wayy<sup>a</sup>‘ăḇirēnî mê māṯənāyim: </p>
 <p>5 wayyāmāḏ ’elef n<sup>a</sup>ḥal ’ăšer lō’-’ûḵal l<sup>a</sup>‘ăḇōr kî-ḡā’û hammayim mê śāḥû n<sup>a</sup>ḥal ’ăšer lō’-yē‘āḇēr: </p>
 <p>6 wayyō’mer ’ēlay hărā’îṯā ḇen-’āḏām wayywōliḵēnî wayəšiḇēnî śəfaṯ hannāḥal: </p>
 <p>7 bəšûḇēnî wəhinnēh ’el-śəfaṯ hann<sup>a</sup>ḥal ‘ēṣ raḇ mə’ōḏ mizzeh ûmizzeh: </p>
 <p>8 wayyō’mer ’ēlay hammayim hā’ēlleh ywōṣə’îm ’el-hagəlîlâ haqqaḏəmwōnâ wəyārəḏû ‘al-hā‘ărāḇâ ûḇā’û hayyāmmâ ’el-hayyāmmâ hammûṣā’îm <font color="brown">wənirəpə’û</font> <font color="blue">wənirəpû</font> hammāyim: </p>
 <p>9 wəhāyâ ḵāl-nefeš ḥayyâ| ’ă‍šer-yišərōṣ ’el kāl-’ăšer yāḇwō’ šām n<sup>a</sup>ḥălayim yiḥəyeh wəhāyâ hadāḡâ rabâ mə’ōḏ kî ḇā’û šāmmâ hammayim hā’ēlleh wəyērāfə’û wāḥāy kōl ’ăšer-yāḇwō’ šāmmâ hannāḥal: </p>
 <p>10 wəhāyâ <font color="brown">y<sup>a</sup>‘aməḏû</font> <font color="blue">‘āməḏû</font> ‘ālāyw daûāḡîm mē‘ên geḏî wə‘aḏ-‘ên ‘eḡəlayim mišəṭwōḥa l<sup>a</sup>ḥărāmîm yihəyû ləmînâ tihəyeh ḏəḡāṯām kiḏəḡaṯ hayyām hagāḏwōl rabâ mə’ōḏ: </p>
 <p>11 <font color="brown">biṣṣō’ṯwō</font> <font color="blue">biṣṣō’ṯāyw</font> ûḡəḇā’āyw wəlō’ yērāfə’û ləmel<sup>a</sup>ḥ nitānû: </p>
 <p>12 wə‘al-hann<sup>a</sup>ḥal y<sup>a</sup>‘ăleh ‘al-śəfāṯwō mizzeh| ûmizzeh| kāl-‘ēṣ-ma’ăḵāl lō’-yibwōl ‘ālēhû wəlō’-yitōm pirəywō lāḥŏḏāšāyw yəḇakēr kî mêmāyw min-hammiqədāš hēmmâ ywōṣə’îm <font color="brown">wəhāyû</font> <font color="blue">wəhāyâ</font> firəywō ləma’ăḵāl wə‘ālēhû liṯərûfâ: s</p>
 <p>13 kōh ’āmar ’ăḏōnāy yəhwih gēh ḡəḇûl ’ăšer tiṯən<sup>a</sup>ḥălû ’eṯ-hā’āreṣ lišənê ‘āśār šiḇəṭê yiśərā’ēl ywōsēf ḥăḇālîm: </p>
 <p>14 ûnəḥalətem ’wōṯāh ’îš kə’āḥîw ’ăšer nāśā’ṯî ’eṯ-yāḏî ləṯitāh la’ăḇōṯêḵem wənāfəlâ hā’āreṣ hazzō’ṯ lāḵem bən<sup>a</sup>ḥălâ: </p>
 <p>15 wəzeh gəḇûl hā’āreṣ lifə’aṯ ṣāfwōnâ min-hayyām hagāḏwōl hadereḵə ḥeṯəlōn ləḇwō’ ṣəḏāḏâ: </p>
 <p>16 ḥămāṯ| bērwōṯâ siḇərayim ’ăšer bên-gəḇûl dammeśeq ûḇên gəḇûl ḥămāṯ ḥāṣēr hatîḵwōn ’ăšer ’el-gəḇûl ḥawərān: </p>
 <p>17 wəhāyâ ḡəḇûl min-hayyām ḥăṣar ‘ênwōn gəḇûl dammeśeq wəṣāfwōn| ṣāfwōnâ ûḡəḇûl ḥămāṯ wə’ēṯ pə’aṯ ṣāfwōn: </p>
 <p>18 ûfə’aṯ qāḏîm mibên ḥawərān ûmibên-dammeśeq ûmibên hagilə‘āḏ ûmibên ’ereṣ yiśərā’ēl hayyarədēn migəḇûl ‘al-hayyām haqqaḏəmwōnî tāmōdû wə’ēṯ pə’aṯ qāḏîmâ: </p>
 <p>19 ûfə’aṯ neḡeḇ têmānâ mitāmār ‘aḏ-mê mərîḇwōṯ qāḏēš n<sup>a</sup>ḥălâ ’el-hayyām hagāḏwōl wə’ēṯ pə’aṯ-têmānâ neḡəbâ: </p>
 <p>20 ûfə’aṯ-yām hayyām hagāḏwōl migəḇûl ‘aḏ-nōḵ<sup>a</sup>ḥ ləḇwō’ ḥămāṯ zō’ṯ pə’aṯ-yām: </p>
 <p>21 wəḥillaqətem ’eṯ-hā’āreṣ hazzō’ṯ lāḵem ləšiḇəṭê yiśərā’ēl: </p>
 <p>22 wəhāyâ tapilû ’wōṯāh bən<sup>a</sup>ḥălâ lāḵem ûləhagērîm hagārîm bəṯwōḵəḵem ’ăšer-hwōliḏû ḇānîm bəṯwōḵəḵem wəhāyû lāḵem kə’ezərāḥ biḇənê yiśərā’ēl ’itəḵem yipəlû ḇən<sup>a</sup>ḥălâ bəṯwōḵə šiḇəṭê yiśərā’ēl: </p>
 <p>23 wəhāyâ ḇaššēḇeṭ ’ăšer-gār hagēr ’itwō šām titənû n<sup>a</sup>ḥălāṯwō nə’um ’ăḏōnāy yəhwih: s</p>
 </td>
 </tr></table>
 <p></p><hr>
 <center>
 <a href="eze048.htm">Next: Ezekiel (Yechezqel) Chapter 48</a></center>
 </body>