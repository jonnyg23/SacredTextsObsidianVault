<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo002.htm">Polyglot</a> 
 <a href="../kjv/exo002.htm">KJV</a> 
 <a href="../sep/exo002.htm">Sep</a> 
 <a href="../vul/exo002.htm">Vul</a> 
 
 <br>
 <br><a href="exo.htm">Exodus (Shemot) Index</a><br>
  
 <a href="exo001.htm">Previous</a> 
 <a href="exo003.htm">Next</a> 
 </center>
 <hr>
 
 <h3 align="CENTER">Tanach (Hebrew): Exodus (Shemot) Chapter 2</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֵּ֥לֶךְ אִ֖ישׁ מִבֵּ֣ית לֵוִ֑י וַיִּקַּ֖ח אֶת־בַּת־לֵוִֽי׃ </span></p>
 <p align="RIGHT"><span lang="he">‎<a name="002">2</a> ‏וַתַּ֥הַר הָאִשָּׁ֖ה וַתֵּ֣לֶד בֵּ֑ן וַתֵּ֤רֶא אֹתוֹ֙ כִּי־ט֣וֹב ה֔וּא וַֽתִּצְפְּנֵ֖הוּ שְׁלֹשָׁ֥ה יְרָחִֽים׃ </span></p>
 <p align="RIGHT"><span lang="he">‎<a name="003">3</a> ‏וְלֹא־יָכְלָ֣ה עוֹד֮ הַצְּפִינוֹ֒ וַתִּֽקַּֽח־לוֹ֙ תֵּ֣בַת גֹּ֔מֶא וַתַּחְמְרָ֥ה בַחֵמָ֖ר וּבַזָּ֑פֶת וַתָּ֤שֶׂם בָּהּ֙ אֶת־הַיֶּ֔לֶד וַתָּ֥שֶׂם בַּסּ֖וּף עַל־שְׂפַ֥ת הַיְאֹֽר׃ </span></p>
 <p align="RIGHT"><span lang="he">‎<a name="004">4</a> ‏וַתֵּתַצַּ֥ב אֲחֹת֖וֹ מֵרָחֹ֑ק לְדֵעָ֕ה מַה־יֵּעָשֶׂ֖ה לֽוֹ׃ </span></p>
 <p align="RIGHT"><span lang="he">‎<a name="005">5</a> ‏וַתֵּ֤רֶד בַּת־פַּרְעֹה֙ לִרְחֹ֣ץ עַל־הַיְאֹ֔ר וְנַעֲרֹתֶ֥יהָ הֹלְכֹ֖ת עַל־יַ֣ד הַיְאֹ֑ר וַתֵּ֤רֶא אֶת־הַתֵּבָה֙ בְּת֣וֹךְ הַסּ֔וּף וַתִּשְׁלַ֥ח אֶת־אֲמָתָ֖הּ וַתִּקָּחֶֽהָ<font color="red"><sup>2</sup></font> </span></p>
 <p align="RIGHT"><span lang="he">‎<a name="006">6</a> ‏וַתִּפְתַּח֙ וַתִּרְאֵ֣הוּ אֶת־הַיֶּ֔לֶד וְהִנֵּה־נַ֖עַר בֹּכֶ֑ה וַתַּחְמֹ֣ל עָלָ֔יו וַתֹּ֕אמֶר מִיַּלְדֵ֥י הָֽעִבְרִ֖ים זֶֽה׃ </span></p>
 <p align="RIGHT"><span lang="he">‎<a name="007">7</a> ‏וַתֹּ֣אמֶר אֲחֹתוֹ֮ אֶל־בַּת־פַּרְעֹה֒ הַאֵלֵ֗ךְ וְקָרָ֤אתִי לָךְ֙ אִשָּׁ֣ה מֵינֶ֔קֶת מִ֖ן הָעִבְרִיֹּ֑ת וְתֵינִ֥ק לָ֖ךְ אֶת־הַיָּֽלֶד׃ </span></p>
 <p align="RIGHT"><span lang="he">‎<a name="008">8</a> ‏וַתֹּֽאמֶר־לָ֥הּ בַּת־פַּרְעֹ֖ה לֵ֑כִי וַתֵּ֙לֶךְ֙ הָֽעַלְמָ֔ה וַתִּקְרָ֖א אֶת־אֵ֥ם הַיָּֽלֶד׃ </span></p>
 <p align="RIGHT"><span lang="he">‎<a name="009">9</a> ‏וַתֹּ֧אמֶר לָ֣הּ בַּת־פַּרְעֹ֗ה הֵילִ֜יכִי אֶת־הַיֶּ֤לֶד הַזֶּה֙ וְהֵינִקִ֣הוּ לִ֔י וַאֲנִ֖י אֶתֵּ֣ן אֶת־שְׂכָרֵ֑ךְ וַתִּקַּ֧ח הָאִשָּׁ֛ה הַיֶּ֖לֶד וַתְּנִיקֵֽהוּ׃ </span></p>
 <p align="RIGHT"><span lang="he">‎<a name="010">10</a> ‏וַיִגְדַּ֣ל<font color="red"><sup>1</sup></font> הַיֶּ֗לֶד וַתְּבִאֵ֙הוּ֙ לְבַת־פַּרְעֹ֔ה וַֽיְהִי־לָ֖הּ לְבֵ֑ן וַתִּקְרָ֤א שְׁמוֹ֙ מֹשֶׁ֔ה וַתֹּ֕אמֶר כִּ֥י מִן־הַמַּ֖יִם מְשִׁיתִֽהוּ׃ </span></p>
 <p align="RIGHT"><span lang="he">‎<a name="011">11</a> ‏וַיְהִ֣י׀ בַּיָּמִ֣ים הָהֵ֗ם וַיִּגְדַּ֤ל מֹשֶׁה֙ וַיֵּצֵ֣א אֶל־אֶחָ֔יו וַיַּ֖רְא בְּסִבְלֹתָ֑ם וַיַּרְא֙ אִ֣ישׁ מִצְרִ֔י מַכֶּ֥ה אִישׁ־עִבְרִ֖י מֵאֶחָֽיו׃ </span></p>
 <p align="RIGHT"><span lang="he">‎<a name="012">12</a> ‏וַיִּ֤פֶן כֹּה֙ וָכֹ֔ה וַיַּ֖רְא כִּ֣י אֵ֣ין אִ֑ישׁ וַיַּךְ֙ אֶת־הַמִּצְרִ֔י וַֽיִּטְמְנֵ֖הוּ בַּחֽוֹל׃ </span></p>
 <p align="RIGHT"><span lang="he">‎<a name="013">13</a> ‏וַיֵּצֵא֙ בַּיּ֣וֹם הַשֵּׁנִ֔י וְהִנֵּ֛ה שְׁנֵֽי־אֲנָשִׁ֥ים עִבְרִ֖ים נִצִּ֑ים וַיֹּ֙אמֶר֙ לָֽרָשָׁ֔ע לָ֥מָּה תַכֶּ֖ה רֵעֶֽךָ׃ </span></p>
 <p align="RIGHT"><span lang="he">‎<a name="014">14</a> ‏וַ֠יֹּאמֶר מִ֣י שָֽׂמְךָ֞ לְאִ֨ישׁ שַׂ֤ר וְשֹׁפֵט֙ עָלֵ֔ינוּ הַלְהָרְגֵ֙נִי֙ אַתָּ֣ה אֹמֵ֔ר כַּאֲשֶׁ֥ר הָרַ֖גְתָּ אֶת־הַמִּצְרִ֑י וַיִּירָ֤א מֹשֶׁה֙ וַיֹּאמַ֔ר אָכֵ֖ן נוֹדַ֥ע הַדָּבָֽר׃ </span></p>
 <p align="RIGHT"><span lang="he">‎<a name="015">15</a> ‏וַיִּשְׁמַ֤ע פַּרְעֹה֙ אֶת־הַדָּבָ֣ר הַזֶּ֔ה וַיְבַקֵּ֖שׁ לַהֲרֹ֣ג אֶת־מֹשֶׁ֑ה וַיִּבְרַ֤ח מֹשֶׁה֙ מִפְּנֵ֣י פַרְעֹ֔ה וַיֵּ֥שֶׁב בְּאֶֽרֶץ־מִדְיָ֖ן וַיֵּ֥שֶׁב עַֽל־הַבְּאֵֽר׃ </span></p>
 <p align="RIGHT"><span lang="he">‎<a name="016">16</a> ‏וּלְכֹהֵ֥ן מִדְיָ֖ן שֶׁ֣בַע בָּנ֑וֹת וַתָּבֹ֣אנָה וַתִּדְלֶ֗נָה וַתְּמַלֶּ֙אנָה֙ אֶת־הָ֣רְהָטִ֔ים לְהַשְׁק֖וֹת צֹ֥אן אֲבִיהֶֽן׃ </span></p>
 <p align="RIGHT"><span lang="he">‎<a name="017">17</a> ‏וַיָּבֹ֥אוּ הָרֹעִ֖ים וַיְגָרְשׁ֑וּם וַיָּ֤קָם מֹשֶׁה֙ וַיּ֣וֹשִׁעָ֔ן וַיַּ֖שְׁקְ אֶת־צֹאנָֽם׃ </span></p>
 <p align="RIGHT"><span lang="he">‎<a name="018">18</a> ‏וַתָּבֹ֕אנָה אֶל־רְעוּאֵ֖ל אֲבִיהֶ֑ן וַיֹּ֕אמֶר מַדּ֛וּעַ מִהַרְתֶּ֥ן בֹּ֖א הַיּֽוֹם׃ </span></p>
 <p align="RIGHT"><span lang="he">‎<a name="019">19</a> ‏וַתֹּאמַ֕רְןָ אִ֣ישׁ מִצְרִ֔י הִצִּילָ֖נוּ מִיַּ֣ד הָרֹעִ֑ים<font color="red"><sup>3</sup></font> וְגַם־דָּלֹ֤ה דָלָה֙ לָ֔נוּ וַיַּ֖שְׁקְ אֶת־הַצֹּֽאן׃ </span></p>
 <p align="RIGHT"><span lang="he">‎<a name="020">20</a> ‏וַיֹּ֥אמֶר אֶל־בְּנֹתָ֖יו וְאַיּ֑וֹ לָ֤מָּה זֶּה֙ עֲזַבְתֶּ֣ן אֶת־הָאִ֔ישׁ קִרְאֶ֥ן ל֖וֹ וְיֹ֥אכַל לָֽחֶם׃ </span></p>
 <p align="RIGHT"><span lang="he">‎<a name="021">21</a> ‏וַיּ֥וֹאֶל מֹשֶׁ֖ה לָשֶׁ֣בֶת אֶת־הָאִ֑ישׁ וַיִּתֵּ֛ן אֶת־צִפֹּרָ֥ה בִתּ֖וֹ לְמֹשֶֽׁה׃ </span></p>
 <p align="RIGHT"><span lang="he">‎<a name="022">22</a> ‏וַתֵּ֣לֶד בֵּ֔ן וַיִּקְרָ֥א אֶת־שְׁמ֖וֹ גֵּרְשֹׁ֑ם כִּ֣י אָמַ֔ר גֵּ֣ר הָיִ֔יתִי בְּאֶ֖רֶץ נָכְרִיָּֽה׃ פ</span></p>
 <p align="RIGHT"><span lang="he">‎<a name="023">23</a> ‏וַיְהִי֩ בַיָּמִ֨ים הָֽרַבִּ֜ים הָהֵ֗ם וַיָּ֙מָת֙ מֶ֣לֶךְ מִצְרַ֔יִם וַיֵּאָנְח֧וּ בְנֵֽי־יִשְׂרָאֵ֛ל מִן־הָעֲבֹדָ֖ה וַיִּזְעָ֑קוּ וַתַּ֧עַל שַׁוְעָתָ֛ם אֶל־הָאֱלֹהִ֖ים מִן־הָעֲבֹדָֽה׃ </span></p>
 <p align="RIGHT"><span lang="he">‎<a name="024">24</a> ‏וַיִּשְׁמַ֥ע אֱלֹהִ֖ים אֶת־נַאֲקָתָ֑ם וַיִּזְכֹּ֤ר אֱלֹהִים֙ אֶת־בְּרִית֔וֹ אֶת־אַבְרָהָ֖ם אֶת־יִצְחָ֥ק וְאֶֽת־יַעֲקֹֽב׃ </span></p>
 <p align="RIGHT"><span lang="he">‎<a name="025">25</a> ‏וַיַּ֥רְא אֱלֹהִ֖ים אֶת־בְּנֵ֣י יִשְׂרָאֵ֑ל וַיֵּ֖דַע אֱלֹהִֽים׃ ס</span></p>
 </td>
 <td width="50%">
 <p>1 wayyēleḵə ’îš mibêṯ lēwî wayyiqq<sup>a</sup>ḥ ’eṯ-baṯ-lēwî: </p>
 <p>2 watahar hā’iššâ watēleḏ bēn watēre’ ’ōṯwō kî-ṭwōḇ hû’ watiṣəpənēhû šəlōšâ yərāḥîm: </p>
 <p>3 wəlō’-yāḵəlâ ‘wōḏ haṣṣəfînwō watiqq<sup>a</sup>ḥ-lwō tēḇaṯ gōme’ wat<sup>a</sup>ḥəmərâ ḇ<sup>a</sup>ḥēmār ûḇazzāfeṯ watāśem bāh ’eṯ-hayyeleḏ watāśem bassûf ‘al-śəfaṯ hayə’ōr: </p>
 <p>4 watēṯaṣṣaḇ ’ăḥōṯwō mērāḥōq ləḏē‘â mah-yyē‘āśeh lwō: </p>
 <p>5 watēreḏ baṯ-parə‘ōh lirəḥōṣ ‘al-hayə’ōr wən<sup>a</sup>‘ărōṯeyhā hōləḵōṯ ‘al-yaḏ hayə’ōr watēre’ ’eṯ-hatēḇâ bəṯwōḵə hassûf watišəl<sup>a</sup>ḥ ’eṯ-’ămāṯāh watiqqāḥehā<font color="red"><sup>2</sup></font> </p>
 <p>6 watifət<sup>a</sup>ḥ watirə’ēhû ’eṯ-hayyeleḏ wəhinnēh-n<sup>a</sup>‘ar bōḵeh wat<sup>a</sup>ḥəmōl ‘ālāyw watō’mer mîyaləḏê hā‘iḇərîm zeh: </p>
 <p>7 watō’mer ’ăḥōṯwō ’el-baṯ-parə‘ōh ha’ēlēḵə wəqārā’ṯî lāḵə ’iššâ mêneqeṯ min hā‘iḇərîyōṯ wəṯêniq lāḵə ’eṯ-hayyāleḏ: </p>
 <p>8 watō’mer-lāh baṯ-parə‘ōh lēḵî watēleḵə hā‘aləmâ watiqərā’ ’eṯ-’ēm hayyāleḏ: </p>
 <p>9 watō’mer lāh baṯ-parə‘ōh hêlîḵî ’eṯ-hayyeleḏ hazzeh wəhêniqihû lî wa’ănî ’etēn ’eṯ-śəḵārēḵə watiqq<sup>a</sup>ḥ hā’iššâ hayyeleḏ watənîqēhû: </p>
 <p>10 wayiḡədal<font color="red"><sup>1</sup></font> hayyeleḏ watəḇi’ēhû ləḇaṯ-parə‘ōh wayəhî-lāh ləḇēn watiqərā’ šəmwō mōšeh watō’mer kî min-hammayim məšîṯihû: </p>
 <p>11 wayəhî| bayyāmîm hâēm wayyiḡədal mōšeh wayyēṣē’ ’el-’eḥāyw wayyarə’ bəsiḇəlōṯām wayyarə’ ’îš miṣərî makeh ’îš-‘iḇərî mē’eḥāyw: </p>
 <p>12 wayyifen kōh wāḵōh wayyarə’ kî ’ên ’îš wayyaḵə ’eṯ-hammiṣərî wayyiṭəmənēhû b<sup>a</sup>ḥwōl: </p>
 <p>13 wayyēṣē’ bayywōm haššēnî wəhinnēh šənê-’ănāšîm ‘iḇərîm niṣṣîm wayyō’mer lārāšā‘ lāmmâ ṯakeh rē‘eḵā: </p>
 <p>14 wayyō’mer mî śāməḵā lə’îš śar wəšōfēṭ ‘ālênû haləhārəḡēnî ’atâ ’ōmēr ka’ăšer hāraḡətā ’eṯ-hammiṣərî wayyîrā’ mōšeh wayyō’mar ’āḵēn nwōḏ<sup>a</sup>‘ hadāḇār: </p>
 <p>15 wayyišəm<sup>a</sup>‘ parə‘ōh ’eṯ-hadāḇār hazzeh wayəḇaqqēš lahărōḡ ’eṯ-mōšeh wayyiḇər<sup>a</sup>ḥ mōšeh mipənê farə‘ōh wayyēšeḇ bə’ereṣ-miḏəyān wayyēšeḇ ‘al-habə’ēr: </p>
 <p>16 ûləḵōhēn miḏəyān šeḇ<sup>a</sup>‘ bānwōṯ watāḇō’nâ watiḏəlenâ watəmalle’nâ ’eṯ-hārəhāṭîm ləhašəqwōṯ ṣō’n ’ăḇîhen: </p>
 <p>17 wayyāḇō’û hārō‘îm wayəḡārəšûm wayyāqām mōšeh wayywōši‘ān wayyašəqə ’eṯ-ṣō’nām: </p>
 <p>18 watāḇō’nâ ’el-rə‘û’ēl ’ăḇîhen wayyō’mer madû‘a miharəten bō’ hayywōm: </p>
 <p>19 watō’marənā ’îš miṣərî hiṣṣîlānû mîyaḏ hārō‘îm<font color="red"><sup>3</sup></font> wəḡam-dālōh ḏālâ lānû wayyašəqə ’eṯ-haṣṣō’n: </p>
 <p>20 wayyō’mer ’el-bənōṯāyw wə’ayywō lāmmâ zzeh ‘ăzaḇəten ’eṯ-hā’îš qirə’en lwō wəyō’ḵal lāḥem: </p>
 <p>21 wayywō’el mōšeh lāšeḇeṯ ’eṯ-hā’îš wayyitēn ’eṯ-ṣipōrâ ḇitwō ləmōšeh: </p>
 <p>22 watēleḏ bēn wayyiqərā’ ’eṯ-šəmwō gērəšōm kî ’āmar gēr hāyîṯî bə’ereṣ nāḵərîyâ: f</p>
 <p>23 wayəhî ḇayyāmîm hārabîm hâēm wayyāmāṯ meleḵə miṣərayim wayyē’ānəḥû ḇənê-yiśərā’ēl min-hā‘ăḇōḏâ wayyizə‘āqû wat<sup>a</sup>‘al šawə‘āṯām ’el-hā’ĕlōhîm min-hā‘ăḇōḏâ: </p>
 <p>24 wayyišəm<sup>a</sup>‘ ’ĕlōhîm ’eṯ-na’ăqāṯām wayyizəkōr ’ĕlōhîm ’eṯ-bərîṯwō ’eṯ-’aḇərâām ’eṯ-yiṣəḥāq wə’eṯ-y<sup>a</sup>‘ăqōḇ: </p>
 <p>25 wayyarə’ ’ĕlōhîm ’eṯ-bənê yiśərā’ēl wayyēḏ<sup>a</sup>‘ ’ĕlōhîm: s</p>
 </td>
 </tr></table>
 <p></p><hr>
 <center>
 <a href="exo003.htm">Next: Exodus (Shemot) Chapter 3</a></center>
 </body>