<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jdg008.htm">Polyglot</a> 
 <a href="../kjv/jdg008.htm">KJV</a> 
 <a href="../sep/jdb008.htm">Sep:JdB</a> 
 <a href="../sep/jda008.htm">Sep:JdA</a> 
 <a href="../vul/jdg008.htm">Vul</a> 
 
 <br>
 <br><a href="jdg.htm">Judges (Shoftim) Index</a><br>
  
 <a href="jdg007.htm">Previous</a> 
 <a href="jdg009.htm">Next</a> 
 </center>
 <hr>
 
 <h3 align="CENTER">Tanach (Hebrew): Judges (Shoftim) Chapter 8</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֹּאמְר֨וּ אֵלָ֜יו אִ֣ישׁ אֶפְרַ֗יִם מָֽה־הַדָּבָ֤ר הַזֶּה֙ עָשִׂ֣יתָ לָּ֔נוּ לְבִלְתִּי֙ קְרֹ֣אות לָ֔נוּ כִּ֥י הָלַ֖כְתָּ לְהִלָּחֵ֣ם בְּמִדְיָ֑ן וַיְרִיב֥וּן אִתּ֖וֹ בְּחָזְקָֽה׃ </span></p>
 <p align="RIGHT"><span lang="he">‎<a name="002">2</a> ‏וַיֹּ֣אמֶר אֲלֵיהֶ֔ם מֶה־עָשִׂ֥יתִי עַתָּ֖ה כָּכֶ֑ם הֲל֗וֹא ט֛וֹב עֹלְל֥וֹת אֶפְרַ֖יִם מִבְצִ֥יר אֲבִיעֶֽזֶר׃ </span></p>
 <p align="RIGHT"><span lang="he">‎<a name="003">3</a> ‏בְּיֶדְכֶם֩ נָתַ֨ן אֱלֹהִ֜ים אֶת־שָׂרֵ֤י מִדְיָן֙ אֶת־עֹרֵ֣ב וְאֶת־זְאֵ֔ב וּמַה־יָּכֹ֖לְתִּי עֲשׂ֣וֹת כָּכֶ֑ם אָ֗ז רָפְתָ֤ה רוּחָם֙ מֵֽעָלָ֔יו בְּדַבְּר֖וֹ הַדָּבָ֥ר הַזֶּֽה׃ </span></p>
 <p align="RIGHT"><span lang="he">‎<a name="004">4</a> ‏וַיָּבֹ֥א גִדְע֖וֹן הַיַּרְדֵּ֑נָה עֹבֵ֣ר ה֗וּא וּשְׁלֹשׁ־מֵא֤וֹת הָאִישׁ֙ אֲשֶׁ֣ר אִתּ֔וֹ עֲיֵפִ֖ים וְרֹדְפִֽים׃ </span></p>
 <p align="RIGHT"><span lang="he">‎<a name="005">5</a> ‏וַיֹּ֙אמֶר֙ לְאַנְשֵׁ֣י סֻכּ֔וֹת תְּנוּ־נָא֙ כִּכְּר֣וֹת לֶ֔חֶם לָעָ֖ם אֲשֶׁ֣ר בְּרַגְלָ֑י כִּי־עֲיֵפִ֣ים הֵ֔ם וְאָנֹכִ֗י רֹדֵ֛ף אַחֲרֵ֛י זֶ֥בַח וְצַלְמֻנָּ֖ע מַלְכֵ֥י מִדְיָֽן׃ </span></p>
 <p align="RIGHT"><span lang="he">‎<a name="006">6</a> ‏וַיֹּ֙אמֶר֙ שָׂרֵ֣י סֻכּ֔וֹת הֲ֠כַף זֶ֧בַח וְצַלְמֻנָּ֛ע עַתָּ֖ה בְּיָדֶ֑ךָ כִּֽי־נִתֵּ֥ן לִֽצְבָאֲךָ֖ לָֽחֶם׃ </span></p>
 <p align="RIGHT"><span lang="he">‎<a name="007">7</a> ‏וַיֹּ֣אמֶר גִּדְע֔וֹן לָכֵ֗ן בְּתֵ֧ת יְהוָ֛ה אֶת־זֶ֥בַח וְאֶת־צַלְמֻנָּ֖ע בְּיָדִ֑י וְדַשְׁתִּי֙ אֶת־בְּשַׂרְכֶ֔ם אֶת־קוֹצֵ֥י הַמִּדְבָּ֖ר וְאֶת־הַֽבַּרְקֳנִֽים׃ </span></p>
 <p align="RIGHT"><span lang="he">‎<a name="008">8</a> ‏וַיַּ֤עַל מִשָּׁם֙ פְּנוּאֵ֔ל וַיְדַבֵּ֥ר אֲלֵיהֶ֖ם כָּזֹ֑את וַיַּעֲנ֤וּ אוֹתוֹ֙ אַנְשֵׁ֣י פְנוּאֵ֔ל כַּאֲשֶׁ֥ר עָנ֖וּ אַנְשֵׁ֥י סֻכּֽוֹת׃ </span></p>
 <p align="RIGHT"><span lang="he">‎<a name="009">9</a> ‏וַיֹּ֛אמֶר גַּם־לְאַנְשֵׁ֥י פְנוּאֵ֖ל לֵאמֹ֑ר בְּשׁוּבִ֣י בְשָׁל֔וֹם אֶתֹּ֖ץ אֶת־הַמִּגְדָּ֥ל הַזֶּֽה׃ פ</span></p>
 <p align="RIGHT"><span lang="he">‎<a name="010">10</a> ‏וְזֶ֨בַח וְצַלְמֻנָּ֜ע בַּקַּרְקֹ֗ר וּמַחֲנֵיהֶ֤ם עִמָּם֙ כַּחֲמֵ֤שֶׁת עָשָׂר֙ אֶ֔לֶף כֹּ֚ל הַנּ֣וֹתָרִ֔ים מִכֹּ֖ל מַחֲנֵ֣ה בְנֵי־קֶ֑דֶם וְהַנֹּ֣פְלִ֔ים מֵאָ֨ה וְעֶשְׂרִ֥ים אֶ֛לֶף אִ֖ישׁ שֹׁ֥לֵֽף חָֽרֶב׃ </span></p>
 <p align="RIGHT"><span lang="he">‎<a name="011">11</a> ‏וַיַּ֣עַל גִּדְע֗וֹן דֶּ֚רֶךְ הַשְּׁכוּנֵ֣י בָֽאֳהָלִ֔ים מִקֶּ֥דֶם לְנֹ֖בַח וְיָגְבֳּהָ֑ה וַיַּךְ֙ אֶת־הַֽמַּחֲנֶ֔ה וְהַֽמַּחֲנֶ֖ה הָ֥יָה בֶֽטַח׃ </span></p>
 <p align="RIGHT"><span lang="he">‎<a name="012">12</a> ‏וַיָּנ֗וּסוּ זֶ֚בַח וְצַלְמֻנָּ֔ע וַיִּרְדֹּ֖ף אַחֲרֵיהֶ֑ם וַיִּלְכֹּ֞ד אֶת־שְׁנֵ֣י׀ מַלְכֵ֣י מִדְיָ֗ן אֶת־זֶ֙בַח֙ וְאֶת־צַלְמֻנָּ֔ע וְכָל־הַֽמַּחֲנֶ֖ה הֶחֱרִֽיד׃ </span></p>
 <p align="RIGHT"><span lang="he">‎<a name="013">13</a> ‏וַיָּ֛שָׁב גִּדְע֥וֹן בֶּן־יוֹאָ֖שׁ מִן־הַמִּלְחָמָ֑ה מִֽלְמַעֲלֵ֖ה הֶחָֽרֶס׃ </span></p>
 <p align="RIGHT"><span lang="he">‎<a name="014">14</a> ‏וַיִּלְכָּד־נַ֛עַר מֵאַנְשֵׁ֥י סֻכּ֖וֹת וַיִּשְׁאָלֵ֑הוּ וַיִּכְתֹּ֨ב אֵלָ֜יו אֶת־שָׂרֵ֤י סֻכּוֹת֙ וְאֶת־זְקֵנֶ֔יהָ שִׁבְעִ֥ים וְשִׁבְעָ֖ה אִֽישׁ׃ </span></p>
 <p align="RIGHT"><span lang="he">‎<a name="015">15</a> ‏וַיָּבֹא֙ אֶל־אַנְשֵׁ֣י סֻכּ֔וֹת וַיֹּ֕אמֶר הִנֵּ֖ה זֶ֣בַח וְצַלְמֻנָּ֑ע אֲשֶׁר֩ חֵרַפְתֶּ֨ם אוֹתִ֜י לֵאמֹ֗ר הֲ֠כַף זֶ֣בַח וְצַלְמֻנָּ֤ע עַתָּה֙ בְּיָדֶ֔ךָ כִּ֥י נִתֵּ֛ן לַאֲנָשֶׁ֥יךָ הַיְּעֵפִ֖ים לָֽחֶם׃ </span></p>
 <p align="RIGHT"><span lang="he">‎<a name="016">16</a> ‏וַיִּקַּח֙ אֶת־זִקְנֵ֣י הָעִ֔יר וְאֶת־קוֹצֵ֥י הַמִּדְבָּ֖ר וְאֶת־הַֽבַּרְקֳנִ֑ים וַיֹּ֣דַע בָּהֶ֔ם אֵ֖ת אַנְשֵׁ֥י סֻכּֽוֹת׃ </span></p>
 <p align="RIGHT"><span lang="he">‎<a name="017">17</a> ‏וְאֶת־מִגְדַּ֥ל פְּנוּאֵ֖ל נָתָ֑ץ וַֽיַּהֲרֹ֖ג אֶת־אַנְשֵׁ֥י הָעִֽיר׃ </span></p>
 <p align="RIGHT"><span lang="he">‎<a name="018">18</a> ‏וַיֹּ֗אמֶר אֶל־זֶ֙בַח֙ וְאֶל־צַלְמֻנָּ֔ע אֵיפֹה֙ הָאֲנָשִׁ֔ים אֲשֶׁ֥ר הֲרַגְתֶּ֖ם בְּתָב֑וֹר וַֽיֹּאמְרוּ֙ כָּמ֣וֹךָ כְמוֹהֶ֔ם אֶחָ֕ד כְּתֹ֖אַר בְּנֵ֥י הַמֶּֽלֶךְ׃ </span></p>
 <p align="RIGHT"><span lang="he">‎<a name="019">19</a> ‏וַיֹּאמַ֕ר אַחַ֥י בְּנֵֽי־אִמִּ֖י הֵ֑ם חַי־יְהוָ֗ה ל֚וּ הַחֲיִתֶ֣ם אוֹתָ֔ם לֹ֥א הָרַ֖גְתִּי אֶתְכֶֽם׃ </span></p>
 <p align="RIGHT"><span lang="he">‎<a name="020">20</a> ‏וַיֹּ֙אמֶר֙ לְיֶ֣תֶר בְּכוֹר֔וֹ ק֖וּם הֲרֹ֣ג אוֹתָ֑ם וְלֹא־שָׁלַ֨ף הַנַּ֤עַר חַרְבּוֹ֙ כִּ֣י יָרֵ֔א כִּ֥י עוֹדֶ֖נּוּ נָֽעַר׃ </span></p>
 <p align="RIGHT"><span lang="he">‎<a name="021">21</a> ‏וַיֹּ֜אמֶר זֶ֣בַח וְצַלְמֻנָּ֗ע ק֤וּם אַתָּה֙ וּפְגַע־בָּ֔נוּ כִּ֥י כָאִ֖ישׁ גְּבוּרָת֑וֹ וַיָּ֣קָם גִּדְע֗וֹן וַֽיַּהֲרֹג֙ אֶת־זֶ֣בַח וְאֶת־צַלְמֻנָּ֔ע וַיִּקַּח֙ אֶת־הַשַּׂ֣הֲרֹנִ֔ים אֲשֶׁ֖ר בְּצַוְּארֵ֥י גְמַלֵּיהֶֽם׃ </span></p>
 <p align="RIGHT"><span lang="he">‎<a name="022">22</a> ‏וַיֹּאמְר֤וּ אִֽישׁ־יִשְׂרָאֵל֙ אֶל־גִּדְע֔וֹן מְשָׁל־בָּ֙נוּ֙ גַּם־אַתָּ֔ה גַּם־בִּנְךָ֖ גַּ֣ם בֶּן־בְּנֶ֑ךָ כִּ֥י הוֹשַׁעְתָּ֖נוּ מִיַּ֥ד מִדְיָֽן׃ </span></p>
 <p align="RIGHT"><span lang="he">‎<a name="023">23</a> ‏וַיֹּ֤אמֶר אֲלֵהֶם֙ גִּדְע֔וֹן לֹֽא־אֶמְשֹׁ֤ל אֲנִי֙ בָּכֶ֔ם וְלֹֽא־יִמְשֹׁ֥ל בְּנִ֖י בָּכֶ֑ם יְהוָ֖ה יִמְשֹׁ֥ל בָּכֶֽם׃ </span></p>
 <p align="RIGHT"><span lang="he">‎<a name="024">24</a> ‏וַיֹּ֨אמֶר אֲלֵהֶ֜ם גִּדְע֗וֹן אֶשְׁאֲלָ֤ה מִכֶּם֙ שְׁאֵלָ֔ה וּתְנוּ־לִ֕י אִ֖ישׁ נֶ֣זֶם שְׁלָל֑וֹ כִּֽי־נִזְמֵ֤י זָהָב֙ לָהֶ֔ם כִּ֥י יִשְׁמְעֵאלִ֖ים הֵֽם׃ </span></p>
 <p align="RIGHT"><span lang="he">‎<a name="025">25</a> ‏וַיֹּאמְר֖וּ נָת֣וֹן נִתֵּ֑ן וַֽיִּפְרְשׂוּ֙ אֶת־הַשִּׂמְלָ֔ה וַיַּשְׁלִ֣יכוּ שָׁ֔מָּה אִ֖ישׁ נֶ֥זֶם שְׁלָלֽוֹ׃ </span></p>
 <p align="RIGHT"><span lang="he">‎<a name="026">26</a> ‏וַיְהִ֗י מִשְׁקַ֞ל נִזְמֵ֤י הַזָּהָב֙ אֲשֶׁ֣ר שָׁאָ֔ל אֶ֥לֶף וּשְׁבַע־מֵא֖וֹת זָהָ֑ב לְ֠בַד מִן־הַשַּׂהֲרֹנִ֨ים וְהַנְּטִפ֜וֹת וּבִגְדֵ֣י הָאַרְגָּמָ֗ן שֶׁעַל֙ מַלְכֵ֣י מִדְיָ֔ן וּלְבַד֙ מִן־הָ֣עֲנָק֔וֹת אֲשֶׁ֖ר בְּצַוְּארֵ֥י גְמַלֵּיהֶֽם׃ </span></p>
 <p align="RIGHT"><span lang="he">‎<a name="027">27</a> ‏וַיַּעַשׂ֩ אוֹת֨וֹ גִדְע֜וֹן לְאֵפ֗וֹד וַיַּצֵּ֨ג אוֹת֤וֹ בְעִירוֹ֙ בְּעָפְרָ֔ה וַיִּזְנ֧וּ כָֽל־יִשְׂרָאֵ֛ל אַחֲרָ֖יו שָׁ֑ם וַיְהִ֛י לְגִדְע֥וֹן וּלְבֵית֖וֹ לְמוֹקֵֽשׁ׃ </span></p>
 <p align="RIGHT"><span lang="he">‎<a name="028">28</a> ‏וַיִּכָּנַ֣ע מִדְיָ֗ן לִפְנֵי֙ בְּנֵ֣י יִשְׂרָאֵ֔ל וְלֹ֥א יָסְפ֖וּ לָשֵׂ֣את רֹאשָׁ֑ם וַתִּשְׁקֹ֥ט הָאָ֛רֶץ אַרְבָּעִ֥ים שָׁנָ֖ה בִּימֵ֥י גִדְעֽוֹן׃ פ</span></p>
 <p align="RIGHT"><span lang="he">‎<a name="029">29</a> ‏וַיֵּ֛לֶךְ יְרֻבַּ֥עַל בֶּן־יוֹאָ֖שׁ וַיֵּ֥שֶׁב בְּבֵיתֽוֹ׃ </span></p>
 <p align="RIGHT"><span lang="he">‎<a name="030">30</a> ‏וּלְגִדְע֗וֹן הָיוּ֙ שִׁבְעִ֣ים בָּנִ֔ים יֹצְאֵ֖י יְרֵכ֑וֹ כִּֽי־נָשִׁ֥ים רַבּ֖וֹת הָ֥יוּ לֽוֹ׃ </span></p>
 <p align="RIGHT"><span lang="he">‎<a name="031">31</a> ‏וּפִֽילַגְשׁוֹ֙ אֲשֶׁ֣ר בִּשְׁכֶ֔ם יָֽלְדָה־לּ֥וֹ גַם־הִ֖יא בֵּ֑ן וַיָּ֥שֶׂם אֶת־שְׁמ֖וֹ אֲבִימֶֽלֶךְ׃ </span></p>
 <p align="RIGHT"><span lang="he">‎<a name="032">32</a> ‏וַיָּ֛מָת גִּדְע֥וֹן בֶּן־יוֹאָ֖שׁ בְּשֵׂיבָ֣ה טוֹבָ֑ה וַיִּקָּבֵ֗ר בְּקֶ֙בֶר֙ יוֹאָ֣שׁ אָבִ֔יו בְּעָפְרָ֖ה אֲבִ֥י הָֽעֶזְרִֽי׃ פ</span></p>
 <p align="RIGHT"><span lang="he">‎<a name="033">33</a> ‏וַיְהִ֗י כַּֽאֲשֶׁר֙ מֵ֣ת גִּדְע֔וֹן וַיָּשׁ֙וּבוּ֙ בְּנֵ֣י יִשְׂרָאֵ֔ל וַיִּזְנ֖וּ אַחֲרֵ֣י הַבְּעָלִ֑ים וַיָּשִׂ֧ימוּ לָהֶ֛ם בַּ֥עַל בְּרִ֖ית לֵאלֹהִֽים׃ </span></p>
 <p align="RIGHT"><span lang="he">‎<a name="034">34</a> ‏וְלֹ֤א זָֽכְרוּ֙ בְּנֵ֣י יִשְׂרָאֵ֔ל אֶת־יְהוָ֖ה אֱלֹהֵיהֶ֑ם הַמַּצִּ֥יל אוֹתָ֛ם מִיַּ֥ד כָּל־אֹיְבֵיהֶ֖ם מִסָּבִֽיב׃ </span></p>
 <p align="RIGHT"><span lang="he">‎<a name="035">35</a> ‏וְלֹֽא־עָשׂ֣וּ חֶ֔סֶד עִם־בֵּ֥ית יְרֻבַּ֖עַל גִּדְע֑וֹן כְּכָל־הַטּוֹבָ֔ה אֲשֶׁ֥ר עָשָׂ֖ה עִם־יִשְׂרָאֵֽל׃ פ</span></p>
 </td>
 <td width="50%">
 <p>1 wayyō’mərû ’ēlāyw ’îš ’efərayim mâ-hadāḇār hazzeh ‘āśîṯā llānû ləḇilətî qərō’wṯ lānû kî hālaḵətā ləhillāḥēm bəmiḏəyān wayərîḇûn ’itwō bəḥāzəqâ: </p>
 <p>2 wayyō’mer ’ălêhem meh-‘āśîṯî ‘atâ kāḵem hălwō’ ṭwōḇ ‘ōləlwōṯ ’efərayim miḇəṣîr ’ăḇî‘ezer: </p>
 <p>3 bəyeḏəḵem nāṯan ’ĕlōhîm ’eṯ-śārê miḏəyān ’eṯ-‘ōrēḇ wə’eṯ-zə’ēḇ ûmah-yyāḵōlətî ‘ăśwōṯ kāḵem ’āz rāfəṯâ rûḥām mē‘ālāyw bəḏabərwō hadāḇār hazzeh: </p>
 <p>4 wayyāḇō’ ḡiḏə‘wōn hayyarədēnâ ‘ōḇēr hû’ ûšəlōš-mē’wōṯ hā’îš ’ăšer ’itwō ‘ăyēfîm wərōḏəfîm: </p>
 <p>5 wayyō’mer lə’anəšê sukwōṯ tənû-nā’ kikərwōṯ leḥem lā‘ām ’ăšer bəraḡəlāy kî-‘ăyēfîm hēm wə’ānōḵî rōḏēf ’<sup>a</sup>ḥărê zeḇ<sup>a</sup>ḥ wəṣaləmunnā‘ maləḵê miḏəyān: </p>
 <p>6 wayyō’mer śārê sukwōṯ hăḵaf zeḇ<sup>a</sup>ḥ wəṣaləmunnā‘ ‘atâ bəyāḏeḵā kî-nitēn liṣəḇā’ăḵā lāḥem: </p>
 <p>7 wayyō’mer giḏə‘wōn lāḵēn bəṯēṯ yəhwâ ’eṯ-zeḇ<sup>a</sup>ḥ wə’eṯ-ṣaləmunnā‘ bəyāḏî wəḏašətî ’eṯ-bəśarəḵem ’eṯ-qwōṣê hammiḏəbār wə’eṯ-habarəqŏnîm: </p>
 <p>8 wayy<sup>a</sup>‘al miššām pənû’ēl wayəḏabēr ’ălêhem kāzō’ṯ wayy<sup>a</sup>‘ănû ’wōṯwō ’anəšê fənû’ēl ka’ăšer ‘ānû ’anəšê sukwōṯ: </p>
 <p>9 wayyō’mer gam-lə’anəšê fənû’ēl lē’mōr bəšûḇî ḇəšālwōm ’etōṣ ’eṯ-hammiḡədāl hazzeh: f</p>
 <p>10 wəzeḇ<sup>a</sup>ḥ wəṣaləmunnā‘ baqqarəqōr ûm<sup>a</sup>ḥănêhem ‘immām k<sup>a</sup>ḥămēšeṯ ‘āśār ’elef kōl hannwōṯārîm mikōl m<sup>a</sup>ḥănēh ḇənê-qeḏem wəhannōfəlîm mē’â wə‘eśərîm ’elef ’îš šōlēf ḥāreḇ: </p>
 <p>11 wayy<sup>a</sup>‘al giḏə‘wōn dereḵə haššəḵûnê ḇā’ŏhālîm miqqeḏem lənōḇ<sup>a</sup>ḥ wəyāḡəbŏhâ wayyaḵə ’eṯ-hamm<sup>a</sup>ḥăneh wəhamm<sup>a</sup>ḥăneh hāyâ ḇeṭ<sup>a</sup>ḥ: </p>
 <p>12 wayyānûsû zeḇ<sup>a</sup>ḥ wəṣaləmunnā‘ wayyirədōf ’<sup>a</sup>ḥărêhem wayyiləkōḏ ’eṯ-šənê| maləḵê miḏəyān ’eṯ-zeḇ<sup>a</sup>ḥ wə’eṯ-ṣaləmunnā‘ wəḵāl-hamm<sup>a</sup>ḥăneh heḥĕrîḏ: </p>
 <p>13 wayyāšāḇ giḏə‘wōn ben-ywō’āš min-hammiləḥāmâ miləm<sup>a</sup>‘ălēh heḥāres: </p>
 <p>14 wayyiləkāḏ-n<sup>a</sup>‘ar mē’anəšê sukwōṯ wayyišə’ālēhû wayyiḵətōḇ ’ēlāyw ’eṯ-śārê sukwōṯ wə’eṯ-zəqēneyhā šiḇə‘îm wəšiḇə‘â ’îš: </p>
 <p>15 wayyāḇō’ ’el-’anəšê sukwōṯ wayyō’mer hinnēh zeḇ<sup>a</sup>ḥ wəṣaləmunnā‘ ’ăšer ḥērafətem ’wōṯî lē’mōr hăḵaf zeḇ<sup>a</sup>ḥ wəṣaləmunnā‘ ‘atâ bəyāḏeḵā kî nitēn la’ănāšeyḵā hayyə‘ēfîm lāḥem: </p>
 <p>16 wayyiqq<sup>a</sup>ḥ ’eṯ-ziqənê hā‘îr wə’eṯ-qwōṣê hammiḏəbār wə’eṯ-habarəqŏnîm wayyōḏ<sup>a</sup>‘ bâem ’ēṯ ’anəšê sukwōṯ: </p>
 <p>17 wə’eṯ-miḡədal pənû’ēl nāṯāṣ wayyahărōḡ ’eṯ-’anəšê hā‘îr: </p>
 <p>18 wayyō’mer ’el-zeḇ<sup>a</sup>ḥ wə’el-ṣaləmunnā‘ ’êfōh hā’ănāšîm ’ăšer hăraḡətem bəṯāḇwōr wayyō’mərû kāmwōḵā ḵəmwōhem ’eḥāḏ kəṯō’ar bənê hammeleḵə: </p>
 <p>19 wayyō’mar ’<sup>a</sup>ḥay bənê-’immî hēm ḥay-yəhwâ lû h<sup>a</sup>ḥăyiṯem ’wōṯām lō’ hāraḡətî ’eṯəḵem: </p>
 <p>20 wayyō’mer ləyeṯer bəḵwōrwō qûm hărōḡ ’wōṯām wəlō’-šālaf hann<sup>a</sup>‘ar ḥarəbwō kî yārē’ kî ‘wōḏennû nā‘ar: </p>
 <p>21 wayyō’mer zeḇ<sup>a</sup>ḥ wəṣaləmunnā‘ qûm ’atâ ûfəḡ<sup>a</sup>‘-bānû kî ḵā’îš gəḇûrāṯwō wayyāqām giḏə‘wōn wayyahărōḡ ’eṯ-zeḇ<sup>a</sup>ḥ wə’eṯ-ṣaləmunnā‘ wayyiqq<sup>a</sup>ḥ ’eṯ-haśśahărōnîm ’ăšer bəṣaûə’rê ḡəmallêhem: </p>
 <p>22 wayyō’mərû ’îš-yiśərā’ēl ’el-giḏə‘wōn məšāl-bānû gam-’atâ gam-binəḵā gam ben-bəneḵā kî hwōš<sup>a</sup>‘ətānû mîyaḏ miḏəyān: </p>
 <p>23 wayyō’mer ’ălēhem giḏə‘wōn lō’-’eməšōl ’ănî bāḵem wəlō’-yiməšōl bənî bāḵem yəhwâ yiməšōl bāḵem: </p>
 <p>24 wayyō’mer ’ălēhem giḏə‘wōn ’ešə’ălâ mikem šə’ēlâ ûṯənû-lî ’îš nezem šəlālwō kî-nizəmê zâāḇ lâem kî yišəmə‘ē’lîm hēm: </p>
 <p>25 wayyō’mərû nāṯwōn nitēn wayyifərəśû ’eṯ-haśśiməlâ wayyašəlîḵû šāmmâ ’îš nezem šəlālwō: </p>
 <p>26 wayəhî mišəqal nizəmê hazzâāḇ ’ăšer šā’āl ’elef ûšəḇ<sup>a</sup>‘-mē’wōṯ zâāḇ ləḇaḏ min-haśśahărōnîm wəhannəṭifwōṯ ûḇiḡəḏê hā’arəgāmān še‘al maləḵê miḏəyān ûləḇaḏ min-hā‘ănāqwōṯ ’ăšer bəṣaûə’rê ḡəmallêhem: </p>
 <p>27 wayy<sup>a</sup>‘aś ’wōṯwō ḡiḏə‘wōn lə’ēfwōḏ wayyaṣṣēḡ ’wōṯwō ḇə‘îrwō bə‘āfərâ wayyizənû ḵāl-yiśərā’ēl ’<sup>a</sup>ḥărāyw šām wayəhî ləḡiḏə‘wōn ûləḇêṯwō ləmwōqēš: </p>
 <p>28 wayyikān<sup>a</sup>‘ miḏəyān lifənê bənê yiśərā’ēl wəlō’ yāsəfû lāśē’ṯ rō’šām watišəqōṭ hā’āreṣ ’arəbā‘îm šānâ bîmê ḡiḏə‘wōn: f</p>
 <p>29 wayyēleḵə yərub<sup>a</sup>‘al ben-ywō’āš wayyēšeḇ bəḇêṯwō: </p>
 <p>30 ûləḡiḏə‘wōn hāyû šiḇə‘îm bānîm yōṣə’ê yərēḵwō kî-nāšîm rabwōṯ hāyû lwō: </p>
 <p>31 ûfîlaḡəšwō ’ăšer bišəḵem yāləḏâ-llwō ḡam-hî’ bēn wayyāśem ’eṯ-šəmwō ’ăḇîmeleḵə: </p>
 <p>32 wayyāmāṯ giḏə‘wōn ben-ywō’āš bəśêḇâ ṭwōḇâ wayyiqqāḇēr bəqeḇer ywō’āš ’āḇîw bə‘āfərâ ’ăḇî hā‘ezərî: f</p>
 <p>33 wayəhî ka’ăšer mēṯ giḏə‘wōn wayyāšûḇû bənê yiśərā’ēl wayyizənû ’<sup>a</sup>ḥărê habə‘ālîm wayyāśîmû lâem b<sup>a</sup>‘al bərîṯ lē’lōhîm: </p>
 <p>34 wəlō’ zāḵərû bənê yiśərā’ēl ’eṯ-yəhwâ ’ĕlōhêhem hammaṣṣîl ’wōṯām mîyaḏ kāl-’ōyəḇêhem missāḇîḇ: </p>
 <p>35 wəlō’-‘āśû ḥeseḏ ‘im-bêṯ yərub<sup>a</sup>‘al giḏə‘wōn kəḵāl-haṭṭwōḇâ ’ăšer ‘āśâ ‘im-yiśərā’ēl: f</p>
 </td>
 </tr></table>
 <p></p><hr>
 <center>
 <a href="jdg009.htm">Next: Judges (Shoftim) Chapter 9</a></center>
 </body>