<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1016.htm">Polyglot</a> 
 <a href="../kjv/kg1016.htm">KJV</a> 
 <a href="../sep/kg1016.htm">Sep</a> 
 <a href="../vul/kg1016.htm">Vul</a> 
 
 <br>
 <br><a href="kg1.htm">1 Kings (1 Melakhim) Index</a><br>
  
 <a href="kg1015.htm">Previous</a> 
 <a href="kg1017.htm">Next</a> 
 </center>
 <hr>
 
 <h3 align="CENTER">Tanach (Hebrew): 1 Kings (1 Melakhim) Chapter 16</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֤י דְבַר־יְהוָה֙ אֶל־יֵה֣וּא בֶן־חֲנָ֔נִי עַל־בַּעְשָׁ֖א לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏יַ֗עַן אֲשֶׁ֤ר הֲרִימֹתִ֙יךָ֙ מִן־הֶ֣עָפָ֔ר וָאֶתֶּנְךָ֣ נָגִ֔יד עַ֖ל עַמִּ֣י יִשְׂרָאֵ֑ל וַתֵּ֣לֶךְ׀ בְּדֶ֣רֶךְ יָרָבְעָ֗ם וַֽתַּחֲטִא֙ אֶת־עַמִּ֣י יִשְׂרָאֵ֔ל לְהַכְעִיסֵ֖נִי בְּחַטֹּאתָֽם׃ </span></p>
 <p align="RIGHT"><span lang="he">‎<a name="003">3</a> ‏הִנְנִ֥י מַבְעִ֛יר אַחֲרֵ֥י בַעְשָׁ֖א וְאַחֲרֵ֣י בֵית֑וֹ וְנָֽתַתִּי֙ אֶת־בֵּ֣יתְךָ֔ כְּבֵ֖ית יָרָבְעָ֥ם בֶּן־נְבָֽט׃ </span></p>
 <p align="RIGHT"><span lang="he">‎<a name="004">4</a> ‏הַמֵּ֤ת לְבַעְשָׁא֙ בָּעִ֔יר יֹֽאכְל֖וּ הַכְּלָבִ֑ים וְהַמֵּ֥ת לוֹ֙ בַּשָּׂדֶ֔ה יֹאכְל֖וּ ע֥וֹף הַשָּׁמָֽיִם׃ </span></p>
 <p align="RIGHT"><span lang="he">‎<a name="005">5</a> ‏וְיֶ֨תֶר דִּבְרֵ֥י בַעְשָׁ֛א וַאֲשֶׁ֥ר עָשָׂ֖ה וּגְבֽוּרָת֑וֹ הֲלֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="006">6</a> ‏וַיִּשְׁכַּ֤ב בַּעְשָׁא֙ עִם־אֲבֹתָ֔יו וַיִּקָּבֵ֖ר בְּתִרְצָ֑ה וַיִּמְלֹ֛ךְ אֵלָ֥ה בְנ֖וֹ תַּחְתָּֽיו׃ </span></p>
 <p align="RIGHT"><span lang="he">‎<a name="007">7</a> ‏וְגַ֡ם בְּיַד־יֵה֨וּא בֶן־חֲנָ֜נִי הַנָּבִ֗יא דְּבַר־יְהוָ֡ה הָיָה֩ אֶל־בַּעְשָׁ֨א וְאֶל־בֵּית֜וֹ וְעַ֥ל כָּל־הָרָעָ֣ה׀ אֲשֶׁר־עָשָׂ֣ה׀ בְּעֵינֵ֣י יְהוָ֗ה לְהַכְעִיסוֹ֙ בְּמַעֲשֵׂ֣ה יָדָ֔יו לִהְי֖וֹת כְּבֵ֣ית יָרָבְעָ֑ם וְעַ֥ל אֲשֶׁר־הִכָּ֖ה אֹתֽוֹ׃ פ</span></p>
 <p align="RIGHT"><span lang="he">‎<a name="008">8</a> ‏בִּשְׁנַ֨ת עֶשְׂרִ֤ים וָשֵׁשׁ֙ שָׁנָ֔ה לְאָסָ֖א מֶ֣לֶךְ יְהוּדָ֑ה מָ֠לַךְ אֵלָ֨ה בֶן־בַּעְשָׁ֧א עַל־יִשְׂרָאֵ֛ל בְּתִרְצָ֖ה שְׁנָתָֽיִם׃ </span></p>
 <p align="RIGHT"><span lang="he">‎<a name="009">9</a> ‏וַיִּקְשֹׁ֤ר עָלָיו֙ עַבְדּ֣וֹ זִמְרִ֔י שַׂ֖ר מַחֲצִ֣ית הָרָ֑כֶב וְה֤וּא בְתִרְצָה֙ שֹׁתֶ֣ה שִׁכּ֔וֹר בֵּ֣ית אַרְצָ֔א אֲשֶׁ֥ר עַל־הַבַּ֖יִת בְּתִרְצָֽה׃ </span></p>
 <p align="RIGHT"><span lang="he">‎<a name="010">10</a> ‏וַיָּבֹ֤א זִמְרִי֙ וַיַּכֵּ֣הוּ וַיְמִיתֵ֔הוּ בִּשְׁנַת֙ עֶשְׂרִ֣ים וָשֶׁ֔בַע לְאָסָ֖א מֶ֣לֶךְ יְהוּדָ֑ה וַיִּמְלֹ֖ךְ תַּחְתָּֽיו׃ </span></p>
 <p align="RIGHT"><span lang="he">‎<a name="011">11</a> ‏וַיְהִ֨י בְמָלְכ֜וֹ כְּשִׁבְתּ֣וֹ עַל־כִּסְא֗וֹ הִכָּה֙ אֶת־כָּל־בֵּ֣ית בַּעְשָׁ֔א לֹֽא־הִשְׁאִ֥יר ל֖וֹ מַשְׁתִּ֣ין בְּקִ֑יר וְגֹאֲלָ֖יו וְרֵעֵֽהוּ׃ </span></p>
 <p align="RIGHT"><span lang="he">‎<a name="012">12</a> ‏וַיַּשְׁמֵ֣ד זִמְרִ֔י אֵ֖ת כָּל־בֵּ֣ית בַּעְשָׁ֑א כִּדְבַ֤ר יְהוָה֙ אֲשֶׁ֣ר דִּבֶּ֣ר אֶל־בַּעְשָׁ֔א בְּיַ֖ד יֵה֥וּא הַנָּבִֽיא׃ </span></p>
 <p align="RIGHT"><span lang="he">‎<a name="013">13</a> ‏אֶ֚ל כָּל־חַטֹּ֣אות בַּעְשָׁ֔א וְחַטֹּ֖אות אֵלָ֣ה בְנ֑וֹ אֲשֶׁ֣ר חָטְא֗וּ וַאֲשֶׁ֤ר הֶחֱטִ֙יאוּ֙ אֶת־יִשְׂרָאֵ֔ל לְהַכְעִ֗יס אֶת־יְהוָ֛ה אֱלֹהֵ֥י יִשְׂרָאֵ֖ל בְּהַבְלֵיהֶֽם׃ </span></p>
 <p align="RIGHT"><span lang="he">‎<a name="014">14</a> ‏וְיֶ֛תֶר דִּבְרֵ֥י אֵלָ֖ה וְכָל־אֲשֶׁ֣ר עָשָׂ֑ה הֲלֽוֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יִשְׂרָאֵֽל׃ פ</span></p>
 <p align="RIGHT"><span lang="he">‎<a name="015">15</a> ‏בִּשְׁנַת֩ עֶשְׂרִ֨ים וָשֶׁ֜בַע שָׁנָ֗ה לְאָסָא֙ מֶ֣לֶךְ יְהוּדָ֔ה מָלַ֥ךְ זִמְרִ֛י שִׁבְעַ֥ת יָמִ֖ים בְּתִרְצָ֑ה וְהָעָ֣ם חֹנִ֔ים עַֽל־גִּבְּת֖וֹן אֲשֶׁ֥ר לַפְּלִשְׁתִּֽים׃ </span></p>
 <p align="RIGHT"><span lang="he">‎<a name="016">16</a> ‏וַיִּשְׁמַ֤ע הָעָם֙ הַחֹנִ֣ים לֵאמֹ֔ר קָשַׁ֣ר זִמְרִ֔י וְגַ֖ם הִכָּ֣ה אֶת־הַמֶּ֑לֶךְ וַיַּמְלִ֣כוּ כָֽל־יִ֠שְׂרָאֵל אֶת־עָמְרִ֨י שַׂר־צָבָ֧א עַל־יִשְׂרָאֵ֛ל בַּיּ֥וֹם הַה֖וּא בַּֽמַּחֲנֶֽה׃ </span></p>
 <p align="RIGHT"><span lang="he">‎<a name="017">17</a> ‏וַיַּעֲלֶ֥ה עָמְרִ֛י וְכָל־יִשְׂרָאֵ֥ל עִמּ֖וֹ מִֽגִּבְּת֑וֹן וַיָּצֻ֖רוּ עַל־תִּרְצָֽה׃ </span></p>
 <p align="RIGHT"><span lang="he">‎<a name="018">18</a> ‏וַיְהִ֞י כִּרְא֤וֹת זִמְרִי֙ כִּֽי־נִלְכְּדָ֣ה הָעִ֔יר וַיָּבֹ֖א אֶל־אַרְמ֣וֹן בֵּית־הַמֶּ֑לֶךְ וַיִּשְׂרֹ֨ף עָלָ֧יו אֶת־בֵּֽית־מֶ֛לֶךְ בָּאֵ֖שׁ וַיָּמֹֽת׃ </span></p>
 <p align="RIGHT"><span lang="he">‎<a name="019">19</a> ‏עַל־<font color="brown">חטאתו</font> <font color="blue">חַטֹּאתָיו֙</font> אֲשֶׁ֣ר חָטָ֔א לַעֲשׂ֥וֹת הָרַ֖ע בְּעֵינֵ֣י יְהוָ֑ה לָלֶ֙כֶת֙ בְּדֶ֣רֶךְ יָרָבְעָ֔ם וּבְחַטָּאתוֹ֙ אֲשֶׁ֣ר עָשָׂ֔ה לְהַחֲטִ֖יא אֶת־יִשְׂרָאֵֽל׃ </span></p>
 <p align="RIGHT"><span lang="he">‎<a name="020">20</a> ‏וְיֶ֙תֶר֙ דִּבְרֵ֣י זִמְרִ֔י וְקִשְׁר֖וֹ אֲשֶׁ֣ר קָשָׁ֑ר הֲלֹֽא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יִשְׂרָאֵֽל׃ פ</span></p>
 <p align="RIGHT"><span lang="he">‎<a name="021">21</a> ‏אָ֧ז יֵחָלֵ֛ק הָעָ֥ם יִשְׂרָאֵ֖ל לַחֵ֑צִי חֲצִ֨י הָעָ֜ם הָ֠יָה אַחֲרֵ֨י תִבְנִ֤י בֶן־גִּינַת֙ לְהַמְלִיכ֔וֹ וְהַחֲצִ֖י אַחֲרֵ֥י עָמְרִֽי׃ </span></p>
 <p align="RIGHT"><span lang="he">‎<a name="022">22</a> ‏וַיֶּחֱזַ֤ק הָעָם֙ אֲשֶׁ֣ר אַחֲרֵ֣י עָמְרִ֔י אֶת־הָעָ֕ם אֲשֶׁ֥ר אַחֲרֵ֖י תִּבְנִ֣י בֶן־גִּינַ֑ת וַיָּ֣מָת תִּבְנִ֔י וַיִּמְלֹ֖ךְ עָמְרִֽי׃ פ</span></p>
 <p align="RIGHT"><span lang="he">‎<a name="023">23</a> ‏בִּשְׁנַת֩ שְׁלֹשִׁ֨ים וְאַחַ֜ת שָׁנָ֗ה לְאָסָא֙ מֶ֣לֶךְ יְהוּדָ֔ה מָלַ֤ךְ עָמְרִי֙ עַל־יִשְׂרָאֵ֔ל שְׁתֵּ֥ים עֶשְׂרֵ֖ה שָׁנָ֑ה בְּתִרְצָ֖ה מָלַ֥ךְ שֵׁשׁ־שָׁנִֽים׃ </span></p>
 <p align="RIGHT"><span lang="he">‎<a name="024">24</a> ‏וַיִּ֜קֶן אֶת־הָהָ֥ר שֹׁמְר֛וֹן מֵ֥אֶת שֶׁ֖מֶר בְּכִכְּרַ֣יִם כָּ֑סֶף וַיִּ֙בֶן֙ אֶת־הָהָ֔ר וַיִּקְרָ֗א אֶת־שֵׁ֤ם הָעִיר֙ אֲשֶׁ֣ר בָּנָ֔ה עַ֣ל שֶׁם־שֶׁ֔מֶר אֲדֹנֵ֖י הָהָ֥ר שֹׁמְרֽוֹן׃ </span></p>
 <p align="RIGHT"><span lang="he">‎<a name="025">25</a> ‏וַיַּעֲשֶׂ֥ה עָמְרִ֛י הָרַ֖ע בְּעֵינֵ֣י יְהוָ֑ה וַיָּ֕רַע מִכֹּ֖ל אֲשֶׁ֥ר לְפָנָֽיו׃ </span></p>
 <p align="RIGHT"><span lang="he">‎<a name="026">26</a> ‏וַיֵּ֗לֶךְ בְּכָל־דֶּ֙רֶךְ֙ יָרָבְעָ֣ם בֶּן־נְבָ֔ט <font color="brown">ובחטאתיו</font> <font color="blue">וּבְחַטָּאת֔וֹ</font> אֲשֶׁ֥ר הֶחֱטִ֖יא אֶת־יִשְׂרָאֵ֑ל לְהַכְעִ֗יס אֶת־יְהוָ֛ה אֱלֹהֵ֥י יִשְׂרָאֵ֖ל בְּהַבְלֵיהֶֽם׃<font color="red"><sup>3</sup></font> </span></p>
 <p align="RIGHT"><span lang="he">‎<a name="027">27</a> ‏וְיֶ֨תֶר דִּבְרֵ֤י עָמְרִי֙ אֲשֶׁ֣ר עָשָׂ֔ה וּגְבוּרָת֖וֹ אֲשֶׁ֣ר עָשָׂ֑ה הֲלֹֽא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="028">28</a> ‏וַיִּשְׁכַּ֤ב עָמְרִי֙ עִם־אֲבֹתָ֔יו וַיִּקָּבֵ֖ר בְּשֹׁמְר֑וֹן וַיִּמְלֹ֛ךְ אַחְאָ֥ב בְּנ֖וֹ תַּחְתָּֽיו׃ פ</span></p>
 <p align="RIGHT"><span lang="he">‎<a name="029">29</a> ‏וְאַחְאָ֣ב בֶּן־עָמְרִ֗י מָלַךְ֙ עַל־יִשְׂרָאֵ֔ל בִּשְׁנַ֨ת שְׁלֹשִׁ֤ים וּשְׁמֹנֶה֙ שָׁנָ֔ה לְאָסָ֖א מֶ֣לֶךְ יְהוּדָ֑ה וַ֠יִּמְלֹךְ אַחְאָ֨ב בֶּן־עָמְרִ֤י עַל־יִשְׂרָאֵל֙ בְּשֹׁ֣מְר֔וֹן עֶשְׂרִ֥ים וּשְׁתַּ֖יִם שָׁנָֽה׃ </span></p>
 <p align="RIGHT"><span lang="he">‎<a name="030">30</a> ‏וַיַּ֨עַשׂ אַחְאָ֧ב בֶּן־עָמְרִ֛י הָרַ֖ע בְּעֵינֵ֣י יְהוָ֑ה מִכֹּ֖ל אֲשֶׁ֥ר לְפָנָֽיו׃ </span></p>
 <p align="RIGHT"><span lang="he">‎<a name="031">31</a> ‏וַיְהִי֙ הֲנָקֵ֣ל לֶכְתּ֔וֹ בְּחַטֹּ֖אות יָרָבְעָ֣ם בֶּן־נְבָ֑ט וַיִּקַּ֨ח אִשָּׁ֜ה אֶת־אִיזֶ֗בֶל בַּת־אֶתְבַּ֙עַל֙ מֶ֣לֶךְ צִידֹנִ֔ים וַיֵּ֙לֶךְ֙ וַֽיַּעֲבֹ֣ד אֶת־הַבַּ֔עַל וַיִּשְׁתַּ֖חוּ לֽוֹ׃ </span></p>
 <p align="RIGHT"><span lang="he">‎<a name="032">32</a> ‏וַיָּ֥קֶם מִזְבֵּ֖חַ לַבָּ֑עַל בֵּ֣ית הַבַּ֔עַל אֲשֶׁ֥ר בָּנָ֖ה בְּשֹׁמְרֽוֹן׃ </span></p>
 <p align="RIGHT"><span lang="he">‎<a name="033">33</a> ‏וַיַּ֥עַשׂ אַחְאָ֖ב אֶת־הָאֲשֵׁרָ֑ה וַיּ֨וֹסֶף אַחְאָ֜ב לַעֲשׂ֗וֹת לְהַכְעִיס֙ אֶת־יְהוָֹה֙ אֱלֹהֵ֣י יִשְׂרָאֵ֔ל מִכֹּ֨ל מַלְכֵ֣י יִשְׂרָאֵ֔ל אֲשֶׁ֥ר הָי֖וּ לְפָנָֽיו׃ </span></p>
 <p align="RIGHT"><span lang="he">‎<a name="034">34</a> ‏בְּיָמָ֞יו בָּנָ֥ה חִיאֵ֛ל בֵּ֥ית הָאֱלִ֖י אֶת־יְרִיחֹ֑ה בַּאֲבִירָ֨ם בְּכֹר֜וֹ יִסְּדָ֗הּ <font color="brown">ובשגיב</font> <font color="blue">וּבִשְׂג֤וּב</font> צְעִירוֹ֙ הִצִּ֣יב דְּלָתֶ֔יהָ כִּדְבַ֣ר יְהוָ֔ה אֲשֶׁ֣ר דִּבֶּ֔ר בְּיַ֖ד יְהוֹשֻׁ֥עַ בִּן־נֽוּן׃ ס</span></p>
 </td>
 <td width="50%">
 <p>1 wayəhî ḏəḇar-yəhwâ ’el-yēhû’ ḇen-ḥănānî ‘al-b<sup>a</sup>‘əšā’ lē’mōr: </p>
 <p>2 y<sup>a</sup>‘an ’ăšer hărîmōṯîḵā min-he‘āfār wā’etenəḵā nāḡîḏ ‘al ‘ammî yiśərā’ēl watēleḵə| bəḏereḵə yārāḇə‘ām wat<sup>a</sup>ḥăṭi’ ’eṯ-‘ammî yiśərā’ēl ləhaḵə‘îsēnî bəḥaṭṭō’ṯām: </p>
 <p>3 hinənî maḇə‘îr ’<sup>a</sup>ḥărê ḇ<sup>a</sup>‘əšā’ wə’<sup>a</sup>ḥărê ḇêṯwō wənāṯatî ’eṯ-bêṯəḵā kəḇêṯ yārāḇə‘ām ben-nəḇāṭ: </p>
 <p>4 hammēṯ ləḇ<sup>a</sup>‘əšā’ bā‘îr yō’ḵəlû hakəlāḇîm wəhammēṯ lwō baśśāḏeh yō’ḵəlû ‘wōf haššāmāyim: </p>
 <p>5 wəyeṯer diḇərê ḇ<sup>a</sup>‘əšā’ wa’ăšer ‘āśâ ûḡəḇûrāṯwō hălō’-hēm kəṯûḇîm ‘al-sēfer diḇərê hayyāmîm ləmaləḵê yiśərā’ēl: </p>
 <p>6 wayyišəkaḇ b<sup>a</sup>‘əšā’ ‘im-’ăḇōṯāyw wayyiqqāḇēr bəṯirəṣâ wayyiməlōḵə ’ēlâ ḇənwō t<sup>a</sup>ḥətāyw: </p>
 <p>7 wəḡam bəyaḏ-yēhû’ ḇen-ḥănānî hannāḇî’ dəḇar-yəhwâ hāyâ ’el-b<sup>a</sup>‘əšā’ wə’el-bêṯwō wə‘al kāl-hārā‘â| ’ăšer-‘āśâ| bə‘ênê yəhwâ ləhaḵə‘îswō bəm<sup>a</sup>‘ăśēh yāḏāyw lihəywōṯ kəḇêṯ yārāḇə‘ām wə‘al ’ăšer-hikâ ’ōṯwō: f</p>
 <p>8 bišənaṯ ‘eśərîm wāšēš šānâ lə’āsā’ meleḵə yəhûḏâ mālaḵə ’ēlâ ḇen-b<sup>a</sup>‘əšā’ ‘al-yiśərā’ēl bəṯirəṣâ šənāṯāyim: </p>
 <p>9 wayyiqəšōr ‘ālāyw ‘aḇədwō zimərî śar m<sup>a</sup>ḥăṣîṯ hārāḵeḇ wəhû’ ḇəṯirəṣâ šōṯeh šikwōr bêṯ ’arəṣā’ ’ăšer ‘al-habayiṯ bəṯirəṣâ: </p>
 <p>10 wayyāḇō’ zimərî wayyakēhû wayəmîṯēhû bišənaṯ ‘eśərîm wāšeḇ<sup>a</sup>‘ lə’āsā’ meleḵə yəhûḏâ wayyiməlōḵə t<sup>a</sup>ḥətāyw: </p>
 <p>11 wayəhî ḇəmāləḵwō kəšiḇətwō ‘al-kisə’wō hikâ ’eṯ-kāl-bêṯ b<sup>a</sup>‘əšā’ lō’-hišə’îr lwō mašətîn bəqîr wəḡō’ălāyw wərē‘ēhû: </p>
 <p>12 wayyašəmēḏ zimərî ’ēṯ kāl-bêṯ b<sup>a</sup>‘əšā’ kiḏəḇar yəhwâ ’ăšer diber ’el-b<sup>a</sup>‘əšā’ bəyaḏ yēhû’ hannāḇî’: </p>
 <p>13 ’el kāl-ḥaṭṭō’wṯ b<sup>a</sup>‘əšā’ wəḥaṭṭō’wṯ ’ēlâ ḇənwō ’ăšer ḥāṭə’û wa’ăšer heḥĕṭî’û ’eṯ-yiśərā’ēl ləhaḵə‘îs ’eṯ-yəhwâ ’ĕlōhê yiśərā’ēl bəhaḇəlêhem: </p>
 <p>14 wəyeṯer diḇərê ’ēlâ wəḵāl-’ăšer ‘āśâ hălwō’-hēm kəṯûḇîm ‘al-sēfer diḇərê hayyāmîm ləmaləḵê yiśərā’ēl: f</p>
 <p>15 bišənaṯ ‘eśərîm wāšeḇ<sup>a</sup>‘ šānâ lə’āsā’ meleḵə yəhûḏâ mālaḵə zimərî šiḇə‘aṯ yāmîm bəṯirəṣâ wəhā‘ām ḥōnîm ‘al-gibəṯwōn ’ăšer lapəlišətîm: </p>
 <p>16 wayyišəm<sup>a</sup>‘ hā‘ām h<sup>a</sup>ḥōnîm lē’mōr qāšar zimərî wəḡam hikâ ’eṯ-hammeleḵə wayyaməliḵû ḵāl-yiśərā’ēl ’eṯ-‘āmərî śar-ṣāḇā’ ‘al-yiśərā’ēl bayywōm hahû’ bamm<sup>a</sup>ḥăneh: </p>
 <p>17 wayy<sup>a</sup>‘ăleh ‘āmərî wəḵāl-yiśərā’ēl ‘immwō migibəṯwōn wayyāṣurû ‘al-tirəṣâ: </p>
 <p>18 wayəhî kirə’wōṯ zimərî kî-niləkəḏâ hā‘îr wayyāḇō’ ’el-’arəmwōn bêṯ-hammeleḵə wayyiśərōf ‘ālāyw ’eṯ-bêṯ-meleḵə bā’ēš wayyāmōṯ: </p>
 <p>19 ‘al-<font color="brown">ḥaṭṭā’ṯwō</font> <font color="blue">ḥaṭṭō’ṯāyw</font> ’ăšer ḥāṭā’ l<sup>a</sup>‘ăśwōṯ hār<sup>a</sup>‘ bə‘ênê yəhwâ lāleḵeṯ bəḏereḵə yārāḇə‘ām ûḇəḥaṭṭā’ṯwō ’ăšer ‘āśâ ləh<sup>a</sup>ḥăṭî’ ’eṯ-yiśərā’ēl: </p>
 <p>20 wəyeṯer diḇərê zimərî wəqišərwō ’ăšer qāšār hălō’-hēm kəṯûḇîm ‘al-sēfer diḇərê hayyāmîm ləmaləḵê yiśərā’ēl: f</p>
 <p>21 ’āz yēḥālēq hā‘ām yiśərā’ēl l<sup>a</sup>ḥēṣî ḥăṣî hā‘ām hāyâ ’<sup>a</sup>ḥărê ṯiḇənî ḇen-gînaṯ ləhaməlîḵwō wəh<sup>a</sup>ḥăṣî ’<sup>a</sup>ḥărê ‘āmərî: </p>
 <p>22 wayyeḥĕzaq hā‘ām ’ăšer ’<sup>a</sup>ḥărê ‘āmərî ’eṯ-hā‘ām ’ăšer ’<sup>a</sup>ḥărê tiḇənî ḇen-gînaṯ wayyāmāṯ tiḇənî wayyiməlōḵə ‘āmərî: f</p>
 <p>23 bišənaṯ šəlōšîm wə’<sup>a</sup>ḥaṯ šānâ lə’āsā’ meleḵə yəhûḏâ mālaḵə ‘āmərî ‘al-yiśərā’ēl šətêm ‘eśərēh šānâ bəṯirəṣâ mālaḵə šēš-šānîm: </p>
 <p>24 wayyiqen ’eṯ-hâār šōmərwōn mē’eṯ šemer bəḵikərayim kāsef wayyiḇen ’eṯ-hâār wayyiqərā’ ’eṯ-šēm hā‘îr ’ăšer bānâ ‘al šem-šemer ’ăḏōnê hâār šōmərwōn: </p>
 <p>25 wayy<sup>a</sup>‘ăśeh ‘āmərî hār<sup>a</sup>‘ bə‘ênê yəhwâ wayyār<sup>a</sup>‘ mikōl ’ăšer ləfānāyw: </p>
 <p>26 wayyēleḵə bəḵāl-dereḵə yārāḇə‘ām ben-nəḇāṭ <font color="brown">ûḇəḥaṭṭō’ṯāyw</font> <font color="blue">ûḇəḥaṭṭā’ṯwō</font> ’ăšer heḥĕṭî’ ’eṯ-yiśərā’ēl ləhaḵə‘îs ’eṯ-yəhwâ ’ĕlōhê yiśərā’ēl bəhaḇəlêhem:<font color="red"><sup>3</sup></font> </p>
 <p>27 wəyeṯer diḇərê ‘āmərî ’ăšer ‘āśâ ûḡəḇûrāṯwō ’ăšer ‘āśâ hălō’-hēm kəṯûḇîm ‘al-sēfer diḇərê hayyāmîm ləmaləḵê yiśərā’ēl: </p>
 <p>28 wayyišəkaḇ ‘āmərî ‘im-’ăḇōṯāyw wayyiqqāḇēr bəšōmərwōn wayyiməlōḵə ’<sup>a</sup>ḥə’āḇ bənwō t<sup>a</sup>ḥətāyw: f</p>
 <p>29 wə’<sup>a</sup>ḥə’āḇ ben-‘āmərî mālaḵə ‘al-yiśərā’ēl bišənaṯ šəlōšîm ûšəmōneh šānâ lə’āsā’ meleḵə yəhûḏâ wayyiməlōḵə ’<sup>a</sup>ḥə’āḇ ben-‘āmərî ‘al-yiśərā’ēl bəšōmərwōn ‘eśərîm ûšətayim šānâ: </p>
 <p>30 wayy<sup>a</sup>‘aś ’<sup>a</sup>ḥə’āḇ ben-‘āmərî hār<sup>a</sup>‘ bə‘ênê yəhwâ mikōl ’ăšer ləfānāyw: </p>
 <p>31 wayəhî hănāqēl leḵətwō bəḥaṭṭō’wṯ yārāḇə‘ām ben-nəḇāṭ wayyiqq<sup>a</sup>ḥ ’iššâ ’eṯ-’îzeḇel baṯ-’eṯəb<sup>a</sup>‘al meleḵə ṣîḏōnîm wayyēleḵə wayy<sup>a</sup>‘ăḇōḏ ’eṯ-hab<sup>a</sup>‘al wayyišət<sup>a</sup>ḥû lwō: </p>
 <p>32 wayyāqem mizəbēḥa labā‘al bêṯ hab<sup>a</sup>‘al ’ăšer bānâ bəšōmərwōn: </p>
 <p>33 wayy<sup>a</sup>‘aś ’<sup>a</sup>ḥə’āḇ ’eṯ-hā’ăšērâ wayywōsef ’<sup>a</sup>ḥə’āḇ l<sup>a</sup>‘ăśwōṯ ləhaḵə‘îs ’eṯ-yəhwōâ ’ĕlōhê yiśərā’ēl mikōl maləḵê yiśərā’ēl ’ăšer hāyû ləfānāyw: </p>
 <p>34 bəyāmāyw bānâ ḥî’ēl bêṯ hā’ĕlî ’eṯ-yərîḥōh ba’ăḇîrām bəḵōrwō yissəḏāh <font color="brown">ûḇiśəḡîḇ</font> <font color="blue">ûḇiśəḡûḇ</font> ṣə‘îrwō hiṣṣîḇ dəlāṯeyhā kiḏəḇar yəhwâ ’ăšer diber bəyaḏ yəhwōšu‘a bin-nûn: s</p>
 </td>
 </tr></table>
 <p></p><hr>
 <center>
 <a href="kg1017.htm">Next: 1 Kings (1 Melakhim) Chapter 17</a></center>
 </body>