<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2001.htm">Polyglot</a> 
 <a href="../kjv/ch2001.htm">KJV</a> 
 <a href="../sep/ch2001.htm">Sep</a> 
 <a href="../vul/ch2001.htm">Vul</a> 
 
 <br>
 <br><a href="ch2.htm">2 Chronicles (2 Divrey Yamim) Index</a><br>
  
 <a href="ch1029.htm">Previous</a> 
 <a href="ch2002.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Chronicles (2 Divrey Yamim) Chapter 1</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיִּתְחַזֵּ֛ק שְׁלֹמֹ֥ה בֶן־דָּוִ֖יד עַל־מַלְכוּת֑וֹ וַיהוָ֤ה אֱלֹהָיו֙ עִמּ֔וֹ וַֽיְגַדְּלֵ֖הוּ לְמָֽעְלָה׃ </span></p>
 <p align="RIGHT"><span lang="he">‎<a name="002">2</a> ‏וַיֹּ֣אמֶר שְׁלֹמֹ֣ה לְכָל־יִשְׂרָאֵ֡ל לְשָׂרֵי֩ הָאֲלָפִ֨ים וְהַמֵּא֜וֹת וְלַשֹּֽׁפְטִ֗ים וּלְכֹ֛ל נָשִׂ֥יא לְכָל־יִשְׂרָאֵ֖ל רָאשֵׁ֥י הָאָבֽוֹת׃ </span></p>
 <p align="RIGHT"><span lang="he">‎<a name="003">3</a> ‏וַיֵּלְכ֗וּ שְׁלֹמֹה֙ וְכָל־הַקָּהָ֣ל עִמּ֔וֹ לַבָּמָ֖ה אֲשֶׁ֣ר בְּגִבְע֑וֹן כִּי־שָׁ֣ם הָיָ֗ה אֹ֤הֶל מוֹעֵד֙ הָֽאֱלֹהִ֔ים אֲשֶׁ֥ר עָשָׂ֛ה מֹשֶׁ֥ה עֶֽבֶד־יְהוָ֖ה בַּמִּדְבָּֽר׃ </span></p>
 <p align="RIGHT"><span lang="he">‎<a name="004">4</a> ‏אֲבָ֗ל אֲר֤וֹן הָאֱלֹהִים֙ הֶעֱלָ֤ה דָוִיד֙ מִקִּרְיַ֣ת יְעָרִ֔ים בַּֽהֵכִ֥ין ל֖וֹ דָּוִ֑יד כִּ֧י נָֽטָה־ל֛וֹ אֹ֖הֶל בִּירוּשָׁלִָֽם׃ </span></p>
 <p align="RIGHT"><span lang="he">‎<a name="005">5</a> ‏וּמִזְבַּ֣ח הַנְּחֹ֗שֶׁת אֲשֶׁ֤ר עָשָׂה֙ בְּצַלְאֵל֙ בֶּן־אוּרִ֣י בֶן־ח֔וּר שָׂ֕ם לִפְנֵ֖י מִשְׁכַּ֣ן יְהוָ֑ה וַיִּדְרְשֵׁ֥הוּ שְׁלֹמֹ֖ה וְהַקָּהָֽל׃ </span></p>
 <p align="RIGHT"><span lang="he">‎<a name="006">6</a> ‏וַיַּעַל֩ שְׁלֹמֹ֨ה שָׁ֜ם עַל־מִזְבַּ֤ח הַנְּחֹ֙שֶׁת֙ לִפְנֵ֣י יְהוָ֔ה אֲשֶׁ֖ר לְאֹ֣הֶל מוֹעֵ֑ד וַיַּ֧עַל עָלָ֛יו עֹל֖וֹת אָֽלֶף׃ </span></p>
 <p align="RIGHT"><span lang="he">‎<a name="007">7</a> ‏בַּלַּ֣יְלָה הַה֔וּא נִרְאָ֥ה אֱלֹהִ֖ים לִשְׁלֹמֹ֑ה וַיֹּ֣אמֶר ל֔וֹ שְׁאַ֖ל מָ֥ה אֶתֶּן־לָֽךְ׃ </span></p>
 <p align="RIGHT"><span lang="he">‎<a name="008">8</a> ‏וַיֹּ֤אמֶר שְׁלֹמֹה֙ לֵֽאלֹהִ֔ים אַתָּ֗ה עָשִׂ֛יתָ עִם־דָּוִ֥יד אָבִ֖י חֶ֣סֶד גָּד֑וֹל וְהִמְלַכְתַּ֖נִי תַּחְתָּֽיו׃ </span></p>
 <p align="RIGHT"><span lang="he">‎<a name="009">9</a> ‏עַתָּה֙ יְהוָ֣ה אֱלֹהִ֔ים יֵֽאָמֵן֙ דְּבָ֣רְךָ֔ עִ֖ם דָּוִ֣יד אָבִ֑י כִּ֤י אַתָּה֙ הִמְלַכְתַּ֔נִי עַל־עַ֕ם רַ֖ב כַּעֲפַ֥ר הָאָֽרֶץ׃ </span></p>
 <p align="RIGHT"><span lang="he">‎<a name="010">10</a> ‏עַתָּ֗ה חָכְמָ֤ה וּמַדָּע֙ תֶּן־לִ֔י וְאֵֽצְאָ֛ה לִפְנֵ֥י הָֽעָם־הַזֶּ֖ה וְאָב֑וֹאָה כִּֽי־מִ֣י יִשְׁפֹּ֔ט אֶת־עַמְּךָ֥ הַזֶּ֖ה הַגָּדֽוֹל׃ ס</span></p>
 <p align="RIGHT"><span lang="he">‎<a name="011">11</a> ‏וַיֹּ֣אמֶר־אֱלֹהִ֣ים׀ לִשְׁלֹמֹ֡ה יַ֣עַן אֲשֶׁר֩ הָיְתָ֨ה זֹ֜את עִם־לְבָבֶ֗ךָ וְלֹֽא־שָׁ֠אַלְתָּ עֹ֣שֶׁר נְכָסִ֤ים וְכָבוֹד֙ וְאֵת֙ נֶ֣פֶשׁ שֹׂנְאֶ֔יךָ וְגַם־יָמִ֥ים רַבִּ֖ים לֹ֣א שָׁאָ֑לְתָּ וַתִּֽשְׁאַל־לְךָ֙ חָכְמָ֣ה וּמַדָּ֔ע אֲשֶׁ֤ר תִּשְׁפּוֹט֙ אֶת־עַמִּ֔י אֲשֶׁ֥ר הִמְלַכְתִּ֖יךָ עָלָֽיו׃ </span></p>
 <p align="RIGHT"><span lang="he">‎<a name="012">12</a> ‏הַֽחָכְמָ֥ה וְהַמַּדָּ֖ע נָת֣וּן לָ֑ךְ וְעֹ֨שֶׁר וּנְכָסִ֤ים וְכָבוֹד֙ אֶתֶּן־לָ֔ךְ אֲשֶׁ֣ר׀ לֹא־הָ֣יָה כֵ֗ן לַמְּלָכִים֙ אֲשֶׁ֣ר לְפָנֶ֔יךָ וְאַחֲרֶ֖יךָ לֹ֥א יִֽהְיֶה־כֵּֽן׃ </span></p>
 <p align="RIGHT"><span lang="he">‎<a name="013">13</a> ‏וַיָּבֹ֨א שְׁלֹמֹ֜ה לַבָּמָ֤ה אֲשֶׁר־בְּגִבְעוֹן֙ יְר֣וּשָׁלִַ֔ם מִלִּפְנֵ֖י אֹ֣הֶל מוֹעֵ֑ד וַיִּמְלֹ֖ךְ עַל־יִשְׂרָאֵֽל׃ פ</span></p>
 <p align="RIGHT"><span lang="he">‎<a name="014">14</a> ‏וַיֶּאֱסֹ֣ף שְׁלֹמֹה֮ רֶ֣כֶב וּפָרָשִׁים֒ וַֽיְהִי־ל֗וֹ אֶ֤לֶף וְאַרְבַּע־מֵאוֹת֙ רֶ֔כֶב וּשְׁנֵים־עָשָׂ֥ר אֶ֖לֶף פָּרָשִׁ֑ים וַיַּנִּיחֵם֙ בְּעָרֵ֣י הָרֶ֔כֶב וְעִם־הַמֶּ֖לֶךְ בִּירֽוּשָׁלִָֽם׃ </span></p>
 <p align="RIGHT"><span lang="he">‎<a name="015">15</a> ‏וַיִּתֵּ֨ן הַמֶּ֜לֶךְ אֶת־הַכֶּ֧סֶף וְאֶת־הַזָּהָ֛ב בִּירוּשָׁלִַ֖ם כָּאֲבָנִ֑ים וְאֵ֣ת הָאֲרָזִ֗ים נָתַ֛ן כַּשִּׁקְמִ֥ים אֲשֶׁר־בַּשְּׁפֵלָ֖ה לָרֹֽב׃ </span></p>
 <p align="RIGHT"><span lang="he">‎<a name="016">16</a> ‏וּמוֹצָ֧א הַסּוּסִ֛ים אֲשֶׁ֥ר לִשְׁלֹמֹ֖ה מִמִּצְרָ֑יִם וּמִקְוֵ֕א סֹחֲרֵ֣י הַמֶּ֔לֶךְ מִקְוֵ֥א יִקְח֖וּ בִּמְחִֽיר׃ </span></p>
 <p align="RIGHT"><span lang="he">‎<a name="017">17</a> ‏וַֽ֠יַּעֲלוּ וַיּוֹצִ֨יאוּ מִמִּצְרַ֤יִם מֶרְכָּבָה֙ בְּשֵׁ֣שׁ מֵא֣וֹת כֶּ֔סֶף וְס֖וּס בַּחֲמִשִּׁ֣ים וּמֵאָ֑ה וְ֠כֵן לְכָל־מַלְכֵ֧י הַֽחִתִּ֛ים וּמַלְכֵ֥י אֲרָ֖ם בְּיָדָ֥ם יוֹצִֽיאוּ׃ </span></p>
 <p align="RIGHT"><span lang="he">‎<a name="018">18</a> ‏וַיֹּ֣אמֶר שְׁלֹמֹ֗ה לִבְנ֥וֹת בַּ֙יִת֙ לְשֵׁ֣ם יְהוָ֔ה וּבַ֖יִת לְמַלְכוּתֽוֹ׃ </span></p>
 </td>
 <td width="50%">
 <p>1 wayyiṯəḥazzēq šəlōmōh ḇen-dāwîḏ ‘al-maləḵûṯwō wayhwâ ’ĕlōhāyw ‘immwō wayəḡadəlēhû ləmā‘əlâ: </p>
 <p>2 wayyō’mer šəlōmōh ləḵāl-yiśərā’ēl ləśārê hā’ălāfîm wəhammē’wōṯ wəlaššōfəṭîm ûləḵōl nāśî’ ləḵāl-yiśərā’ēl rā’šê hā’āḇwōṯ: </p>
 <p>3 wayyēləḵû šəlōmōh wəḵāl-haqqâāl ‘immwō labāmâ ’ăšer bəḡiḇə‘wōn kî-šām hāyâ ’ōhel mwō‘ēḏ hā’ĕlōhîm ’ăšer ‘āśâ mōšeh ‘eḇeḏ-yəhwâ bammiḏəbār: </p>
 <p>4 ’ăḇāl ’ărwōn hā’ĕlōhîm he‘ĕlâ ḏāwîḏ miqqirəyaṯ yə‘ārîm bahēḵîn lwō dāwîḏ kî nāṭâ-lwō ’ōhel bîrûšālāim: </p>
 <p>5 ûmizəb<sup>a</sup>ḥ hannəḥōšeṯ ’ăšer ‘āśâ bəṣalə’ēl ben-’ûrî ḇen-ḥûr śām lifənê mišəkan yəhwâ wayyiḏərəšēhû šəlōmōh wəhaqqâāl: </p>
 <p>6 wayy<sup>a</sup>‘al šəlōmōh šām ‘al-mizəb<sup>a</sup>ḥ hannəḥōšeṯ lifənê yəhwâ ’ăšer lə’ōhel mwō‘ēḏ wayy<sup>a</sup>‘al ‘ālāyw ‘ōlwōṯ ’ālef: </p>
 <p>7 ballayəlâ hahû’ nirə’â ’ĕlōhîm lišəlōmōh wayyō’mer lwō šə’al mâ ’eten-lāḵə: </p>
 <p>8 wayyō’mer šəlōmōh lē’lōhîm ’atâ ‘āśîṯā ‘im-dāwîḏ ’āḇî ḥeseḏ gāḏwōl wəhiməlaḵətanî t<sup>a</sup>ḥətāyw: </p>
 <p>9 ‘atâ yəhwâ ’ĕlōhîm yē’āmēn dəḇārəḵā ‘im dāwîḏ ’āḇî kî ’atâ himəlaḵətanî ‘al-‘am raḇ k<sup>a</sup>‘ăfar hā’āreṣ: </p>
 <p>10 ‘atâ ḥāḵəmâ ûmadā‘ ten-lî wə’ēṣə’â lifənê hā‘ām-hazzeh wə’āḇwō’â kî-mî yišəpōṭ ’eṯ-‘amməḵā hazzeh hagāḏwōl: s</p>
 <p>11 wayyō’mer-’ĕlōhîm| lišəlōmōh y<sup>a</sup>‘an ’ăšer hāyəṯâ zō’ṯ ‘im-ləḇāḇeḵā wəlō’-šā’alətā ‘ōšer nəḵāsîm wəḵāḇwōḏ wə’ēṯ nefeš śōnə’eyḵā wəḡam-yāmîm rabîm lō’ šā’ālətā watišə’al-ləḵā ḥāḵəmâ ûmadā‘ ’ăšer tišəpwōṭ ’eṯ-‘ammî ’ăšer himəlaḵətîḵā ‘ālāyw: </p>
 <p>12 h<sup>a</sup>ḥāḵəmâ wəhammadā‘ nāṯûn lāḵə wə‘ōšer ûnəḵāsîm wəḵāḇwōḏ ’eten-lāḵə ’ăšer| lō’-hāyâ ḵēn lamməlāḵîm ’ăšer ləfāneyḵā wə’<sup>a</sup>ḥăreyḵā lō’ yihəyeh-kēn: </p>
 <p>13 wayyāḇō’ šəlōmōh labāmâ ’ăšer-bəḡiḇə‘wōn yərûšālaim millifənê ’ōhel mwō‘ēḏ wayyiməlōḵə ‘al-yiśərā’ēl: f</p>
 <p>14 wayye’ĕsōf šəlōmōh reḵeḇ ûfārāšîm wayəhî-lwō ’elef wə’arəb<sup>a</sup>‘-mē’wōṯ reḵeḇ ûšənêm-‘āśār ’elef pārāšîm wayyannîḥēm bə‘ārê hāreḵeḇ wə‘im-hammeleḵə bîrûšālāim: </p>
 <p>15 wayyitēn hammeleḵə ’eṯ-hakesef wə’eṯ-hazzâāḇ bîrûšālaim kā’ăḇānîm wə’ēṯ hā’ărāzîm nāṯan kaššiqəmîm ’ăšer-baššəfēlâ lārōḇ: </p>
 <p>16 ûmwōṣā’ hassûsîm ’ăšer lišəlōmōh mimmiṣərāyim ûmiqəwē’ sōḥărê hammeleḵə miqəwē’ yiqəḥû biməḥîr: </p>
 <p>17 wayy<sup>a</sup>‘ălû wayywōṣî’û mimmiṣərayim merəkāḇâ bəšēš mē’wōṯ kesef wəsûs b<sup>a</sup>ḥămiššîm ûmē’â wəḵēn ləḵāl-maləḵê h<sup>a</sup>ḥitîm ûmaləḵê ’ărām bəyāḏām ywōṣî’û: </p>
 <p>18 wayyō’mer šəlōmōh liḇənwōṯ bayiṯ ləšēm yəhwâ ûḇayiṯ ləmaləḵûṯwō: </p>
 </td>
 </tr></table>
 <p></p><hr>
 <center>
 <a href="ch2002.htm">Next: 2 Chronicles (2 Divrey Yamim) Chapter 2</a></center>
 </body>