<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jos014.htm">Polyglot</a> 
 <a href="../kjv/jos014.htm">KJV</a> 
 <a href="../sep/jsb014.htm">Sep:JsB</a> 
 <a href="../vul/jos014.htm">Vul</a> 
 
 <br>
 <br><a href="jos.htm">Joshua (Yehoshua) Index</a><br>
  
 <a href="jos013.htm">Previous</a> 
 <a href="jos015.htm">Next</a> 
 </center>
 <hr>
 
 <h3 align="CENTER">Tanach (Hebrew): Joshua (Yehoshua) Chapter 14</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְאֵ֛לֶּה אֲשֶׁר־נָחֲל֥וּ בְנֵֽי־יִשְׂרָאֵ֖ל בְּאֶ֣רֶץ כְּנָ֑עַן אֲשֶׁ֨ר נִֽחֲל֜וּ אוֹתָ֗ם אֶלְעָזָ֤ר הַכֹּהֵן֙ וִיהוֹשֻׁ֣עַ בִּן־נ֔וּן וְרָאשֵׁ֛י אֲב֥וֹת הַמַּטּ֖וֹת לִבְנֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="002">2</a> ‏בְּגוֹרַ֖ל נַחֲלָתָ֑ם כַּאֲשֶׁ֨ר צִוָּ֤ה יְהוָה֙ בְּיַד־מֹשֶׁ֔ה לְתִשְׁעַ֥ת הַמַּטּ֖וֹת וַחֲצִ֥י הַמַּטֶּֽה׃ </span></p>
 <p align="RIGHT"><span lang="he">‎<a name="003">3</a> ‏כִּֽי־נָתַ֨ן מֹשֶׁ֜ה נַחֲלַ֨ת שְׁנֵ֤י הַמַּטּוֹת֙ וַחֲצִ֣י הַמַּטֶּ֔ה מֵעֵ֖בֶר לַיַּרְדֵּ֑ן וְלַ֨לְוִיִּ֔ם לֹֽא־נָתַ֥ן נַחֲלָ֖ה בְּתוֹכָֽם׃ </span></p>
 <p align="RIGHT"><span lang="he">‎<a name="004">4</a> ‏כִּֽי־הָי֧וּ בְנֵֽי־יוֹסֵ֛ף שְׁנֵ֥י מַטּ֖וֹת מְנַשֶּׁ֣ה וְאֶפְרָ֑יִם וְלֹֽא־נָתְנוּ֩ חֵ֨לֶק לַלְוִיִּ֜ם בָּאָ֗רֶץ כִּ֤י אִם־עָרִים֙ לָשֶׁ֔בֶת וּמִ֨גְרְשֵׁיהֶ֔ם לְמִקְנֵיהֶ֖ם וּלְקִנְיָנָֽם׃ </span></p>
 <p align="RIGHT"><span lang="he">‎<a name="005">5</a> ‏כַּאֲשֶׁ֨ר צִוָּ֤ה יְהוָה֙ אֶת־מֹשֶׁ֔ה כֵּ֥ן עָשׂ֖וּ בְּנֵ֣י יִשְׂרָאֵ֑ל וַֽיַּחְלְק֖וּ אֶת־הָאָֽרֶץ׃ פ</span></p>
 <p align="RIGHT"><span lang="he">‎<a name="006">6</a> ‏וַיִּגְּשׁ֨וּ בְנֵֽי־יְהוּדָ֤ה אֶל־יְהוֹשֻׁ֙עַ֙ בַּגִּלְגָּ֔ל וַיֹּ֣אמֶר אֵלָ֔יו כָּלֵ֥ב בֶּן־יְפֻנֶּ֖ה הַקְּנִזִּ֑י אַתָּ֣ה יָדַ֡עְתָּ אֶֽת־הַדָּבָר֩ אֲשֶׁר־דִּבֶּ֨ר יְהוָ֜ה אֶל־מֹשֶׁ֣ה אִישׁ־הָאֱלֹהִ֗ים עַ֧ל אֹדוֹתַ֛י וְעַ֥ל אֹדוֹתֶ֖יךָ בְּקָדֵ֥שׁ בַּרְנֵֽעַ׃ </span></p>
 <p align="RIGHT"><span lang="he">‎<a name="007">7</a> ‏בֶּן־אַרְבָּעִ֨ים שָׁנָ֜ה אָנֹכִ֗י בִּ֠שְׁלֹחַ מֹשֶׁ֨ה עֶֽבֶד־יְהוָ֥ה אֹתִ֛י מִקָּדֵ֥שׁ בַּרְנֵ֖עַ לְרַגֵּ֣ל אֶת־הָאָ֑רֶץ וָאָשֵׁ֤ב אֹתוֹ֙ דָּבָ֔ר כַּאֲשֶׁ֖ר עִם־לְבָבִֽי׃ </span></p>
 <p align="RIGHT"><span lang="he">‎<a name="008">8</a> ‏וְאַחַי֙ אֲשֶׁ֣ר עָל֣וּ עִמִּ֔י הִמְסִ֖יו אֶת־לֵ֣ב הָעָ֑ם וְאָנֹכִ֣י מִלֵּ֔אתִי אַחֲרֵ֖י יְהוָ֥ה אֱלֹהָֽי׃ </span></p>
 <p align="RIGHT"><span lang="he">‎<a name="009">9</a> ‏וַיִּשָּׁבַ֣ע מֹשֶׁ֗ה בַּיּ֣וֹם הַהוּא֮ לֵאמֹר֒ אִם־לֹ֗א הָאָ֙רֶץ֙ אֲשֶׁ֨ר דָּרְכָ֤ה רַגְלְךָ֙ בָּ֔הּ לְךָ֨<font color="red"><sup>3</sup></font> תִֽהְיֶ֧ה לְנַחֲלָ֛ה וּלְבָנֶ֖יךָ עַד־עוֹלָ֑ם כִּ֣י מִלֵּ֔אתָ אַחֲרֵ֖י יְהוָ֥ה אֱלֹהָֽי׃ </span></p>
 <p align="RIGHT"><span lang="he">‎<a name="010">10</a> ‏וְעַתָּ֗ה הִנֵּה֩ הֶחֱיָ֨ה יְהוָ֣ה׀ אוֹתִי֮ כַּאֲשֶׁ֣ר דִּבֵּר֒ זֶה֩ אַרְבָּעִ֨ים וְחָמֵ֜שׁ שָׁנָ֗ה מֵ֠אָז דִּבֶּ֨ר יְהוָ֜ה אֶת־הַדָּבָ֤ר הַזֶּה֙ אֶל־מֹשֶׁ֔ה אֲשֶׁר־הָלַ֥ךְ יִשְׂרָאֵ֖ל בַּמִּדְבָּ֑ר וְעַתָּה֙ הִנֵּ֣ה אָנֹכִ֣י הַיּ֔וֹם בֶּן־חָמֵ֥שׁ וּשְׁמוֹנִ֖ים שָׁנָֽה׃ </span></p>
 <p align="RIGHT"><span lang="he">‎<a name="011">11</a> ‏עוֹדֶ֨נִּי הַיּ֜וֹם חָזָ֗ק כַּֽאֲשֶׁר֙ בְּי֨וֹם שְׁלֹ֤חַ אוֹתִי֙ מֹשֶׁ֔ה כְּכֹ֥חִי אָ֖ז וּכְכֹ֣חִי עָ֑תָּה לַמִּלְחָמָ֖ה וְלָצֵ֥את וְלָבֽוֹא׃ </span></p>
 <p align="RIGHT"><span lang="he">‎<a name="012">12</a> ‏וְעַתָּ֗ה תְּנָה־לִּי֙ אֶת־הָהָ֣ר הַזֶּ֔ה אֲשֶׁר־דִּבֶּ֥ר יְהוָ֖ה בַּיּ֣וֹם הַה֑וּא כִּ֣י אַתָּֽה־שָׁמַעְתָּ֩ בַיּ֨וֹם הַה֜וּא כִּֽי־עֲנָקִ֣ים שָׁ֗ם וְעָרִים֙ גְּדֹל֣וֹת בְּצֻר֔וֹת אוּלַ֨י יְהוָ֤ה אוֹתִי֙ וְה֣וֹרַשְׁתִּ֔ים כַּאֲשֶׁ֖ר דִּבֶּ֥ר יְהוָֽה׃ </span></p>
 <p align="RIGHT"><span lang="he">‎<a name="013">13</a> ‏וַֽיְבָרְכֵ֖הוּ יְהוֹשֻׁ֑עַ וַיִּתֵּ֧ן אֶת־חֶבְר֛וֹן לְכָלֵ֥ב בֶּן־יְפֻנֶּ֖ה לְנַחֲלָֽה׃ </span></p>
 <p align="RIGHT"><span lang="he">‎<a name="014">14</a> ‏עַל־כֵּ֣ן הָיְתָֽה־חֶ֠בְרוֹן לְכָלֵ֨ב בֶּן־יְפֻנֶּ֤ה הַקְּנִזִּי֙ לְֽנַחֲלָ֔ה עַ֖ד הַיּ֣וֹם הַזֶּ֑ה יַ֚עַן אֲשֶׁ֣ר מִלֵּ֔א אַחֲרֵ֕י יְהוָ֖ה אֱלֹהֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="015">15</a> ‏וְשֵׁ֨ם חֶבְר֤וֹן לְפָנִים֙ קִרְיַ֣ת אַרְבַּ֔ע הָאָדָ֧ם הַגָּד֛וֹל בָּעֲנָקִ֖ים ה֑וּא וְהָאָ֥רֶץ שָׁקְטָ֖ה מִמִּלְחָמָֽה׃ פ</span></p>
 </td>
 <td width="50%">
 <p>1 wə’ēlleh ’ăšer-nāḥălû ḇənê-yiśərā’ēl bə’ereṣ kənā‘an ’ăšer niḥălû ’wōṯām ’elə‘āzār hakōhēn wîhwōšu‘a bin-nûn wərā’šê ’ăḇwōṯ hammaṭṭwōṯ liḇənê yiśərā’ēl: </p>
 <p>2 bəḡwōral n<sup>a</sup>ḥălāṯām ka’ăšer ṣiûâ yəhwâ bəyaḏ-mōšeh ləṯišə‘aṯ hammaṭṭwōṯ w<sup>a</sup>ḥăṣî hammaṭṭeh: </p>
 <p>3 kî-nāṯan mōšeh n<sup>a</sup>ḥălaṯ šənê hammaṭṭwōṯ w<sup>a</sup>ḥăṣî hammaṭṭeh mē‘ēḇer layyarədēn wəlaləwîyim lō’-nāṯan n<sup>a</sup>ḥălâ bəṯwōḵām: </p>
 <p>4 kî-hāyû ḇənê-ywōsēf šənê maṭṭwōṯ mənaššeh wə’efərāyim wəlō’-nāṯənû ḥēleq laləwîyim bā’āreṣ kî ’im-‘ārîm lāšeḇeṯ ûmiḡərəšêhem ləmiqənêhem ûləqinəyānām: </p>
 <p>5 ka’ăšer ṣiûâ yəhwâ ’eṯ-mōšeh kēn ‘āśû bənê yiśərā’ēl wayy<sup>a</sup>ḥələqû ’eṯ-hā’āreṣ: f</p>
 <p>6 wayyigəšû ḇənê-yəhûḏâ ’el-yəhwōšu‘a bagiləgāl wayyō’mer ’ēlāyw kālēḇ ben-yəfunneh haqqənizzî ’atâ yāḏ<sup>a</sup>‘ətā ’eṯ-hadāḇār ’ăšer-diber yəhwâ ’el-mōšeh ’îš-hā’ĕlōhîm ‘al ’ōḏwōṯay wə‘al ’ōḏwōṯeyḵā bəqāḏēš barənē‘a: </p>
 <p>7 ben-’arəbā‘îm šānâ ’ānōḵî bišəlōḥa mōšeh ‘eḇeḏ-yəhwâ ’ōṯî miqqāḏēš barənē‘a ləragēl ’eṯ-hā’āreṣ wā’āšēḇ ’ōṯwō dāḇār ka’ăšer ‘im-ləḇāḇî: </p>
 <p>8 wə’<sup>a</sup>ḥay ’ăšer ‘ālû ‘immî himəsîw ’eṯ-lēḇ hā‘ām wə’ānōḵî millē’ṯî ’<sup>a</sup>ḥărê yəhwâ ’ĕlōhāy: </p>
 <p>9 wayyiššāḇ<sup>a</sup>‘ mōšeh bayywōm hahû’ lē’mōr ’im-lō’ hā’āreṣ ’ăšer dārəḵâ raḡələḵā bāh ləḵā<font color="red"><sup>3</sup></font> ṯihəyeh lən<sup>a</sup>ḥălâ ûləḇāneyḵā ‘aḏ-‘wōlām kî millē’ṯā ’<sup>a</sup>ḥărê yəhwâ ’ĕlōhāy: </p>
 <p>10 wə‘atâ hinnēh heḥĕyâ yəhwâ| ’wōṯî ka’ăšer dibēr zeh ’arəbā‘îm wəḥāmēš šānâ mē’āz diber yəhwâ ’eṯ-hadāḇār hazzeh ’el-mōšeh ’ăšer-hālaḵə yiśərā’ēl bammiḏəbār wə‘atâ hinnēh ’ānōḵî hayywōm ben-ḥāmēš ûšəmwōnîm šānâ: </p>
 <p>11 ‘wōḏennî hayywōm ḥāzāq ka’ăšer bəywōm šəlōḥa ’wōṯî mōšeh kəḵōḥî ’āz ûḵəḵōḥî ‘ātâ lammiləḥāmâ wəlāṣē’ṯ wəlāḇwō’: </p>
 <p>12 wə‘atâ tənâ-llî ’eṯ-hâār hazzeh ’ăšer-diber yəhwâ bayywōm hahû’ kî ’atâ-šām<sup>a</sup>‘ətā ḇayywōm hahû’ kî-‘ănāqîm šām wə‘ārîm gəḏōlwōṯ bəṣurwōṯ ’ûlay yəhwâ ’wōṯî wəhwōrašətîm ka’ăšer diber yəhwâ: </p>
 <p>13 wayəḇārəḵēhû yəhwōšu‘a wayyitēn ’eṯ-ḥeḇərwōn ləḵālēḇ ben-yəfunneh lən<sup>a</sup>ḥălâ: </p>
 <p>14 ‘al-kēn hāyəṯâ-ḥeḇərwōn ləḵālēḇ ben-yəfunneh haqqənizzî lən<sup>a</sup>ḥălâ ‘aḏ hayywōm hazzeh y<sup>a</sup>‘an ’ăšer millē’ ’<sup>a</sup>ḥărê yəhwâ ’ĕlōhê yiśərā’ēl: </p>
 <p>15 wəšēm ḥeḇərwōn ləfānîm qirəyaṯ ’arəb<sup>a</sup>‘ hā’āḏām hagāḏwōl bā‘ănāqîm hû’ wəhā’āreṣ šāqəṭâ mimmiləḥāmâ: f</p>
 </td>
 </tr></table>
 <p></p><hr>
 <center>
 <a href="jos015.htm">Next: Joshua (Yehoshua) Chapter 15</a></center>
 </body>