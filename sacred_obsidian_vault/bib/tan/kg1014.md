<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1014.htm">Polyglot</a> 
 <a href="../kjv/kg1014.htm">KJV</a> 
 <a href="../sep/kg1014.htm">Sep</a> 
 <a href="../vul/kg1014.htm">Vul</a> 
 
 <br>
 <br><a href="kg1.htm">1 Kings (1 Melakhim) Index</a><br>
  
 <a href="kg1013.htm">Previous</a> 
 <a href="kg1015.htm">Next</a> 
 </center>
 <hr>
 
 <h3 align="CENTER">Tanach (Hebrew): 1 Kings (1 Melakhim) Chapter 14</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בָּעֵ֣ת הַהִ֔יא חָלָ֖ה אֲבִיָּ֥ה בֶן־יָרָבְעָֽם׃ </span></p>
 <p align="RIGHT"><span lang="he">‎<a name="002">2</a> ‏וַיֹּ֨אמֶר יָרָבְעָ֜ם לְאִשְׁתּ֗וֹ ק֤וּמִי נָא֙ וְהִשְׁתַּנִּ֔ית וְלֹ֣א יֵֽדְע֔וּ כִּי־<font color="brown">אתי</font> <font color="blue">אַ֖תְּ</font> אֵ֣שֶׁת יָרָבְעָ֑ם וְהָלַ֣כְתְּ שִׁלֹ֗ה הִנֵּה־שָׁם֙ אֲחִיָּ֣ה הַנָּבִ֔יא הֽוּא־דִבֶּ֥ר עָלַ֛י לְמֶ֖לֶךְ עַל־הָעָ֥ם הַזֶּֽה׃ </span></p>
 <p align="RIGHT"><span lang="he">‎<a name="003">3</a> ‏וְלָקַ֣חַתְּ בְּ֠יָדֵךְ עֲשָׂרָ֨ה לֶ֧חֶם וְנִקֻּדִ֛ים וּבַקְבֻּ֥ק דְּבַ֖שׁ וּבָ֣את אֵלָ֑יו ה֚וּא יַגִּ֣יד לָ֔ךְ מַה־יִּֽהְיֶ֖ה לַנָּֽעַר׃ </span></p>
 <p align="RIGHT"><span lang="he">‎<a name="004">4</a> ‏וַתַּ֤עַשׂ כֵּן֙ אֵ֣שֶׁת יָרָבְעָ֔ם וַתָּ֙קָם֙ וַתֵּ֣לֶךְ שִׁלֹ֔ה וַתָּבֹ֖א בֵּ֣ית אֲחִיָּ֑ה וַאֲחִיָּ֙הוּ֙ לֹֽא־יָכֹ֣ל לִרְא֔וֹת כִּ֛י קָ֥מוּ עֵינָ֖יו מִשֵּׂיבֽוֹ׃ ס</span></p>
 <p align="RIGHT"><span lang="he">‎<a name="005">5</a> ‏וַיהוָ֞ה אָמַ֣ר אֶל־אֲחִיָּ֗הוּ הִנֵּ֣ה אֵ֣שֶׁת יָרָבְעָ֡ם בָּאָ֣ה לִדְרֹשׁ֩ דָּבָ֨ר מֵעִמְּךָ֤ אֶל־בְּנָהּ֙ כִּֽי־חֹלֶ֣ה ה֔וּא כָּזֹ֥ה וְכָזֶ֖ה תְּדַבֵּ֣ר אֵלֶ֑יהָ וִיהִ֣י כְבֹאָ֔הּ וְהִ֖יא מִתְנַכֵּרָֽה׃ </span></p>
 <p align="RIGHT"><span lang="he">‎<a name="006">6</a> ‏וַיְהִי֩ כִשְׁמֹ֨עַ אֲחִיָּ֜הוּ אֶת־ק֤וֹל רַגְלֶ֙יהָ֙ בָּאָ֣ה בַפֶּ֔תַח וַיֹּ֕אמֶר בֹּ֖אִי אֵ֣שֶׁת יָרָבְעָ֑ם לָ֣מָּה זֶּ֗ה אַ֚תְּ מִתְנַכֵּרָ֔ה וְאָ֣נֹכִ֔י שָׁל֥וּחַ אֵלַ֖יִךְ קָשָֽׁה׃ </span></p>
 <p align="RIGHT"><span lang="he">‎<a name="007">7</a> ‏לְכִ֞י אִמְרִ֣י לְיָרָבְעָ֗ם כֹּֽה־אָמַ֤ר יְהוָה֙ אֱלֹהֵ֣י יִשְׂרָאֵ֔ל יַ֛עַן אֲשֶׁ֥ר הֲרִימֹתִ֖יךָ מִתּ֣וֹךְ הָעָ֑ם וָאֶתֶּנְךָ֣ נָגִ֔יד עַ֖ל עַמִּ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="008">8</a> ‏וָאֶקְרַ֤ע אֶת־הַמַּמְלָכָה֙ מִבֵּ֣ית דָּוִ֔ד וָאֶתְּנֶ֖הָ לָ֑ךְ וְלֹֽא־הָיִ֜יתָ כְּעַבְדִּ֣י דָוִ֗ד אֲשֶׁר֩ שָׁמַ֨ר מִצְוֹתַ֜י וַאֲשֶׁר־הָלַ֤ךְ אַחֲרַי֙ בְּכָל־לְבָב֔וֹ לַעֲשׂ֕וֹת רַ֖ק הַיָּשָׁ֥ר בְּעֵינָֽי׃ </span></p>
 <p align="RIGHT"><span lang="he">‎<a name="009">9</a> ‏וַתָּ֣רַע לַעֲשׂ֔וֹת מִכֹּ֖ל אֲשֶׁר־הָי֣וּ לְפָנֶ֑יךָ וַתֵּ֡לֶךְ וַתַּעֲשֶׂה־לְּךָ֩ אֱלֹהִ֨ים אֲחֵרִ֤ים וּמַסֵּכוֹת֙ לְהַכְעִיסֵ֔נִי וְאֹתִ֥י הִשְׁלַ֖כְתָּ אַחֲרֵ֥י גַוֶּֽךָ׃ ס</span></p>
 <p align="RIGHT"><span lang="he">‎<a name="010">10</a> ‏לָכֵ֗ן הִנְנִ֨י מֵבִ֤יא רָעָה֙ אֶל־בֵּ֣ית יָרָבְעָ֔ם וְהִכְרַתִּ֤י לְיָֽרָבְעָם֙ מַשְׁתִּ֣ין בְּקִ֔יר עָצ֥וּר וְעָז֖וּב בְּיִשְׂרָאֵ֑ל וּבִֽעַרְתִּי֙ אַחֲרֵ֣י בֵית־יָרָבְעָ֔ם כַּאֲשֶׁ֛ר יְבַעֵ֥ר הַגָּלָ֖ל עַד־תֻּמּֽוֹ׃ </span></p>
 <p align="RIGHT"><span lang="he">‎<a name="011">11</a> ‏הַמֵּ֨ת לְיָֽרָבְעָ֤ם בָּעִיר֙ יֹאכְל֣וּ הַכְּלָבִ֔ים וְהַמֵּת֙ בַּשָּׂדֶ֔ה יֹאכְל֖וּ ע֣וֹף הַשָּׁמָ֑יִם כִּ֥י יְהוָ֖ה דִּבֵּֽר׃ </span></p>
 <p align="RIGHT"><span lang="he">‎<a name="012">12</a> ‏וְאַ֥תְּ ק֖וּמִי לְכִ֣י לְבֵיתֵ֑ךְ בְּבֹאָ֥ה רַגְלַ֛יִךְ הָעִ֖ירָה וּמֵ֥ת הַיָּֽלֶד׃ </span></p>
 <p align="RIGHT"><span lang="he">‎<a name="013">13</a> ‏וְסָֽפְדוּ־ל֤וֹ כָל־יִשְׂרָאֵל֙ וְקָבְר֣וּ אֹת֔וֹ כִּֽי־זֶ֣ה לְבַדּ֔וֹ יָבֹ֥א לְיָרָבְעָ֖ם אֶל־קָ֑בֶר יַ֣עַן נִמְצָא־ב֞וֹ דָּבָ֣ר ט֗וֹב אֶל־יְהוָ֛ה אֱלֹהֵ֥י יִשְׂרָאֵ֖ל בְּבֵ֥ית יָרָבְעָֽם׃ </span></p>
 <p align="RIGHT"><span lang="he">‎<a name="014">14</a> ‏וְהֵקִים֩ יְהוָ֨ה ל֥וֹ מֶ֙לֶךְ֙ עַל־יִשְׂרָאֵ֔ל אֲשֶׁ֥ר יַכְרִ֛ית אֶת־בֵּ֥ית יָרָבְעָ֖ם זֶ֣ה הַיּ֑וֹם וּמֶ֖ה גַּם־עָֽתָּה׃ </span></p>
 <p align="RIGHT"><span lang="he">‎<a name="015">15</a> ‏וְהִכָּ֨ה יְהוָ֜ה אֶת־יִשְׂרָאֵ֗ל כַּאֲשֶׁ֨ר יָנ֣וּד הַקָּנֶה֮ בַּמַּיִם֒ וְנָתַ֣שׁ אֶת־יִשְׂרָאֵ֗ל מֵ֠עַל הָאֲדָמָ֨ה הַטּוֹבָ֤ה הַזֹּאת֙ אֲשֶׁ֤ר נָתַן֙ לַאֲב֣וֹתֵיהֶ֔ם וְזֵרָ֖ם מֵעֵ֣בֶר לַנָּהָ֑ר יַ֗עַן אֲשֶׁ֤ר עָשׂוּ֙ אֶת־אֲשֵׁ֣רֵיהֶ֔ם מַכְעִיסִ֖ים אֶת־יְהוָֽה׃ </span></p>
 <p align="RIGHT"><span lang="he">‎<a name="016">16</a> ‏וְיִתֵּ֖ן אֶת־יִשְׂרָאֵ֑ל בִּגְלַ֞ל חַטֹּ֤אות יָֽרָבְעָם֙ אֲשֶׁ֣ר חָטָ֔א וַאֲשֶׁ֥ר הֶחֱטִ֖יא אֶת־יִשְׂרָאֵֽל׃ </span></p>
 <p align="RIGHT"><span lang="he">‎<a name="017">17</a> ‏וַתָּ֙קָם֙ אֵ֣שֶׁת יָרָבְעָ֔ם וַתֵּ֖לֶךְ וַתָּבֹ֣א תִרְצָ֑תָה הִ֛יא בָּאָ֥ה בְסַף־הַבַּ֖יִת וְהַנַּ֥עַר מֵֽת׃ </span></p>
 <p align="RIGHT"><span lang="he">‎<a name="018">18</a> ‏וַיִּקְבְּר֥וּ אֹת֛וֹ וַיִּסְפְּדוּ־ל֖וֹ כָּל־יִשְׂרָאֵ֑ל כִּדְבַ֤ר יְהוָה֙ אֲשֶׁ֣ר דִּבֶּ֔ר בְּיַד־עַבְדּ֖וֹ אֲחִיָּ֥הוּ הַנָּבִֽיא׃ </span></p>
 <p align="RIGHT"><span lang="he">‎<a name="019">19</a> ‏וְיֶ֙תֶר֙ דִּבְרֵ֣י יָֽרָבְעָ֔ם אֲשֶׁ֥ר נִלְחַ֖ם וַאֲשֶׁ֣ר מָלָ֑ךְ הִנָּ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="020">20</a> ‏וְהַיָּמִים֙ אֲשֶׁ֣ר מָלַ֣ךְ יָרָבְעָ֔ם עֶשְׂרִ֥ים וּשְׁתַּ֖יִם שָׁנָ֑ה וַיִּשְׁכַּב֙ עִם־אֲבֹתָ֔יו וַיִּמְלֹ֛ךְ נָדָ֥ב בְּנ֖וֹ תַּחְתָּֽיו׃ פ</span></p>
 <p align="RIGHT"><span lang="he">‎<a name="021">21</a> ‏וּרְחַבְעָם֙ בֶּן־שְׁלֹמֹ֔ה מָלַ֖ךְ בִּֽיהוּדָ֑ה בֶּן־אַרְבָּעִ֣ים וְאַחַ֣ת שָׁנָה֩ רְחַבְעָ֨ם בְּמָלְכ֜וֹ וּֽשֲׁבַ֨ע עֶשְׂרֵ֥ה שָׁנָ֣ה׀ מָלַ֣ךְ בִּירוּשָׁלִַ֗ם הָ֠עִיר אֲשֶׁר־בָּחַ֨ר יְהוָ֜ה לָשׂ֨וּם אֶת־שְׁמ֥וֹ שָׁם֙ מִכֹּל֙ שִׁבְטֵ֣י יִשְׂרָאֵ֔ל וְשֵׁ֣ם אִמּ֔וֹ נַעֲמָ֖ה הָעַמֹּנִֽית׃ </span></p>
 <p align="RIGHT"><span lang="he">‎<a name="022">22</a> ‏וַיַּ֧עַשׂ יְהוּדָ֛ה הָרַ֖ע בְּעֵינֵ֣י יְהוָ֑ה וַיְקַנְא֣וּ אֹת֗וֹ מִכֹּל֙ אֲשֶׁ֣ר עָשׂ֣וּ אֲבֹתָ֔ם בְּחַטֹּאתָ֖ם אֲשֶׁ֥ר חָטָֽאוּ׃ </span></p>
 <p align="RIGHT"><span lang="he">‎<a name="023">23</a> ‏וַיִּבְנ֨וּ גַם־הֵ֧מָּה לָהֶ֛ם בָּמ֥וֹת וּמַצֵּב֖וֹת וַאֲשֵׁרִ֑ים עַ֚ל כָּל־גִּבְעָ֣ה גְבֹהָ֔ה וְתַ֖חַת כָּל־עֵ֥ץ רַעֲנָֽן׃ </span></p>
 <p align="RIGHT"><span lang="he">‎<a name="024">24</a> ‏וְגַם־קָדֵ֖שׁ הָיָ֣ה בָאָ֑רֶץ עָשׂ֗וּ כְּכֹל֙ הַתּוֹעֲבֹ֣ת הַגּוֹיִ֔ם אֲשֶׁר֙ הוֹרִ֣ישׁ יְהוָ֔ה מִפְּנֵ֖י בְּנֵ֥י יִשְׂרָאֵֽל׃ פ</span></p>
 <p align="RIGHT"><span lang="he">‎<a name="025">25</a> ‏וַיְהִ֛י בַּשָּׁנָ֥ה הַחֲמִישִׁ֖ית לַמֶּ֣לֶךְ רְחַבְעָ֑ם עָלָ֛ה <font color="brown">שושק</font> <font color="blue">שִׁישַׁ֥ק</font> מֶֽלֶךְ־מִצְרַ֖יִם עַל־יְרוּשָׁלִָֽם׃ </span></p>
 <p align="RIGHT"><span lang="he">‎<a name="026">26</a> ‏וַיִּקַּ֞ח אֶת־אֹצְר֣וֹת בֵּית־יְהוָ֗ה וְאֶת־אֽוֹצְרוֹת֙ בֵּ֣ית הַמֶּ֔לֶךְ וְאֶת־הַכֹּ֖ל לָקָ֑ח וַיִּקַּח֙ אֶת־כָּל־מָגִנֵּ֣י הַזָּהָ֔ב אֲשֶׁ֥ר עָשָׂ֖ה שְׁלֹמֹֽה׃ </span></p>
 <p align="RIGHT"><span lang="he">‎<a name="027">27</a> ‏וַיַּ֨עַשׂ הַמֶּ֤לֶךְ רְחַבְעָם֙ תַּחְתָּ֔ם מָגִנֵּ֖י נְחֹ֑שֶׁת וְהִפְקִ֗יד עַל־יַד֙ שָׂרֵ֣י הָרָצִ֔ים הַשֹּׁ֣מְרִ֔ים פֶּ֖תַח בֵּ֥ית הַמֶּֽלֶךְ׃ </span></p>
 <p align="RIGHT"><span lang="he">‎<a name="028">28</a> ‏וַיְהִ֛י מִדֵּי־בֹ֥א הַמֶּ֖לֶךְ בֵּ֣ית יְהוָ֑ה יִשָּׂאוּם֙ הָֽרָצִ֔ים וֶהֱשִׁיב֖וּם אֶל־תָּ֥א הָרָצִֽים׃ </span></p>
 <p align="RIGHT"><span lang="he">‎<a name="029">29</a> ‏וְיֶ֛תֶר דִּבְרֵ֥י רְחַבְעָ֖ם וְכָל־אֲשֶׁ֣ר עָשָׂ֑ה הֲלֹא־הֵ֣מָּה כְתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יְהוּדָֽה׃ </span></p>
 <p align="RIGHT"><span lang="he">‎<a name="030">30</a> ‏וּמִלְחָמָ֨ה הָיְתָ֧ה בֵין־רְחַבְעָ֛ם וּבֵ֥ין יָרָבְעָ֖ם כָּל־הַיָּמִֽים׃ </span></p>
 <p align="RIGHT"><span lang="he">‎<a name="031">31</a> ‏וַיִּשְׁכַּ֨ב רְחַבְעָ֜ם עִם־אֲבֹתָ֗יו וַיִּקָּבֵ֤ר עִם־אֲבֹתָיו֙ בְּעִ֣יר דָּוִ֔ד וְשֵׁ֣ם אִמּ֔וֹ נַעֲמָ֖ה הָעַמֹּנִ֑ית וַיִּמְלֹ֛ךְ אֲבִיָּ֥ם בְּנ֖וֹ תַּחְתָּֽיו׃ פ</span></p>
 </td>
 <td width="50%">
 <p>1 bā‘ēṯ hahî’ ḥālâ ’ăḇîyâ ḇen-yārāḇə‘ām: </p>
 <p>2 wayyō’mer yārāḇə‘ām lə’išətwō qûmî nā’ wəhišətannîṯ wəlō’ yēḏə‘û kî-<font color="brown">’atî</font> <font color="blue">’atə</font> ’ēšeṯ yārāḇə‘ām wəhālaḵətə šilōh hinnēh-šām ’ăḥîyâ hannāḇî’ hû’-ḏiber ‘ālay ləmeleḵə ‘al-hā‘ām hazzeh: </p>
 <p>3 wəlāq<sup>a</sup>ḥatə bəyāḏēḵə ‘ăśārâ leḥem wəniqquḏîm ûḇaqəbuq dəḇaš ûḇā’ṯ ’ēlāyw hû’ yagîḏ lāḵə mah-yyihəyeh lannā‘ar: </p>
 <p>4 wat<sup>a</sup>‘aś kēn ’ēšeṯ yārāḇə‘ām watāqām watēleḵə šilōh watāḇō’ bêṯ ’ăḥîyâ wa’ăḥîyâû lō’-yāḵōl lirə’wōṯ kî qāmû ‘ênāyw miśśêḇwō: s</p>
 <p>5 wayhwâ ’āmar ’el-’ăḥîyâû hinnēh ’ēšeṯ yārāḇə‘ām bā’â liḏərōš dāḇār mē‘imməḵā ’el-bənāh kî-ḥōleh hû’ kāzōh wəḵāzeh təḏabēr ’ēleyhā wîhî ḵəḇō’āh wəhî’ miṯənakērâ: </p>
 <p>6 wayəhî ḵišəmō‘a ’ăḥîyâû ’eṯ-qwōl raḡəleyhā bā’â ḇapeṯ<sup>a</sup>ḥ wayyō’mer bō’î ’ēšeṯ yārāḇə‘ām lāmmâ zzeh ’atə miṯənakērâ wə’ānōḵî šālûḥa ’ēlayiḵə qāšâ: </p>
 <p>7 ləḵî ’imərî ləyārāḇə‘ām kōh-’āmar yəhwâ ’ĕlōhê yiśərā’ēl y<sup>a</sup>‘an ’ăšer hărîmōṯîḵā mitwōḵə hā‘ām wā’etenəḵā nāḡîḏ ‘al ‘ammî yiśərā’ēl: </p>
 <p>8 wā’eqər<sup>a</sup>‘ ’eṯ-hammaməlāḵâ mibêṯ dāwiḏ wā’etənehā lāḵə wəlō’-hāyîṯā kə‘aḇədî ḏāwiḏ ’ăšer šāmar miṣəwōṯay wa’ăšer-hālaḵə ’<sup>a</sup>ḥăray bəḵāl-ləḇāḇwō l<sup>a</sup>‘ăśwōṯ raq hayyāšār bə‘ênāy: </p>
 <p>9 watār<sup>a</sup>‘ l<sup>a</sup>‘ăśwōṯ mikōl ’ăšer-hāyû ləfāneyḵā watēleḵə wat<sup>a</sup>‘ăśeh-lləḵā ’ĕlōhîm ’ăḥērîm ûmassēḵwōṯ ləhaḵə‘îsēnî wə’ōṯî hišəlaḵətā ’<sup>a</sup>ḥărê ḡaûeḵā: s</p>
 <p>10 lāḵēn hinənî mēḇî’ rā‘â ’el-bêṯ yārāḇə‘ām wəhiḵəratî ləyārāḇə‘ām mašətîn bəqîr ‘āṣûr wə‘āzûḇ bəyiśərā’ēl ûḇi‘arətî ’<sup>a</sup>ḥărê ḇêṯ-yārāḇə‘ām ka’ăšer yəḇ<sup>a</sup>‘ēr hagālāl ‘aḏ-tummwō: </p>
 <p>11 hammēṯ ləyārāḇə‘ām bā‘îr yō’ḵəlû hakəlāḇîm wəhammēṯ baśśāḏeh yō’ḵəlû ‘wōf haššāmāyim kî yəhwâ dibēr: </p>
 <p>12 wə’atə qûmî ləḵî ləḇêṯēḵə bəḇō’â raḡəlayiḵə hā‘îrâ ûmēṯ hayyāleḏ: </p>
 <p>13 wəsāfəḏû-lwō ḵāl-yiśərā’ēl wəqāḇərû ’ōṯwō kî-zeh ləḇadwō yāḇō’ ləyārāḇə‘ām ’el-qāḇer y<sup>a</sup>‘an niməṣā’-ḇwō dāḇār ṭwōḇ ’el-yəhwâ ’ĕlōhê yiśərā’ēl bəḇêṯ yārāḇə‘ām: </p>
 <p>14 wəhēqîm yəhwâ lwō meleḵə ‘al-yiśərā’ēl ’ăšer yaḵərîṯ ’eṯ-bêṯ yārāḇə‘ām zeh hayywōm ûmeh gam-‘ātâ: </p>
 <p>15 wəhikâ yəhwâ ’eṯ-yiśərā’ēl ka’ăšer yānûḏ haqqāneh bammayim wənāṯaš ’eṯ-yiśərā’ēl mē‘al hā’ăḏāmâ haṭṭwōḇâ hazzō’ṯ ’ăšer nāṯan la’ăḇwōṯêhem wəzērām mē‘ēḇer lannâār y<sup>a</sup>‘an ’ăšer ‘āśû ’eṯ-’ăšērêhem maḵə‘îsîm ’eṯ-yəhwâ: </p>
 <p>16 wəyitēn ’eṯ-yiśərā’ēl biḡəlal ḥaṭṭō’wṯ yārāḇə‘ām ’ăšer ḥāṭā’ wa’ăšer heḥĕṭî’ ’eṯ-yiśərā’ēl: </p>
 <p>17 watāqām ’ēšeṯ yārāḇə‘ām watēleḵə watāḇō’ ṯirəṣāṯâ hî’ bā’â ḇəsaf-habayiṯ wəhann<sup>a</sup>‘ar mēṯ: </p>
 <p>18 wayyiqəbərû ’ōṯwō wayyisəpəḏû-lwō kāl-yiśərā’ēl kiḏəḇar yəhwâ ’ăšer diber bəyaḏ-‘aḇədwō ’ăḥîyâû hannāḇî’: </p>
 <p>19 wəyeṯer diḇərê yārāḇə‘ām ’ăšer niləḥam wa’ăšer mālāḵə hinnām kəṯûḇîm ‘al-sēfer diḇərê hayyāmîm ləmaləḵê yiśərā’ēl: </p>
 <p>20 wəhayyāmîm ’ăšer mālaḵə yārāḇə‘ām ‘eśərîm ûšətayim šānâ wayyišəkaḇ ‘im-’ăḇōṯāyw wayyiməlōḵə nāḏāḇ bənwō t<sup>a</sup>ḥətāyw: f</p>
 <p>21 ûrəḥaḇə‘ām ben-šəlōmōh mālaḵə bîhûḏâ ben-’arəbā‘îm wə’<sup>a</sup>ḥaṯ šānâ rəḥaḇə‘ām bəmāləḵwō ûšăḇ<sup>a</sup>‘ ‘eśərēh šānâ| mālaḵə bîrûšālaim hā‘îr ’ăšer-bāḥar yəhwâ lāśûm ’eṯ-šəmwō šām mikōl šiḇəṭê yiśərā’ēl wəšēm ’immwō n<sup>a</sup>‘ămâ hā‘ammōnîṯ: </p>
 <p>22 wayy<sup>a</sup>‘aś yəhûḏâ hār<sup>a</sup>‘ bə‘ênê yəhwâ wayəqanə’û ’ōṯwō mikōl ’ăšer ‘āśû ’ăḇōṯām bəḥaṭṭō’ṯām ’ăšer ḥāṭā’û: </p>
 <p>23 wayyiḇənû ḡam-hēmmâ lâem bāmwōṯ ûmaṣṣēḇwōṯ wa’ăšērîm ‘al kāl-giḇə‘â ḡəḇōhâ wəṯ<sup>a</sup>ḥaṯ kāl-‘ēṣ r<sup>a</sup>‘ănān: </p>
 <p>24 wəḡam-qāḏēš hāyâ ḇā’āreṣ ‘āśû kəḵōl hatwō‘ăḇōṯ hagwōyim ’ăšer hwōrîš yəhwâ mipənê bənê yiśərā’ēl: f</p>
 <p>25 wayəhî baššānâ h<sup>a</sup>ḥămîšîṯ lammeleḵə rəḥaḇə‘ām ‘ālâ <font color="brown">šûšaq</font> <font color="blue">šîšaq</font> meleḵə-miṣərayim ‘al-yərûšālāim: </p>
 <p>26 wayyiqq<sup>a</sup>ḥ ’eṯ-’ōṣərwōṯ bêṯ-yəhwâ wə’eṯ-’wōṣərwōṯ bêṯ hammeleḵə wə’eṯ-hakōl lāqāḥ wayyiqq<sup>a</sup>ḥ ’eṯ-kāl-māḡinnê hazzâāḇ ’ăšer ‘āśâ šəlōmōh: </p>
 <p>27 wayy<sup>a</sup>‘aś hammeleḵə rəḥaḇə‘ām t<sup>a</sup>ḥətām māḡinnê nəḥōšeṯ wəhifəqîḏ ‘al-yaḏ śārê hārāṣîm haššōmərîm peṯ<sup>a</sup>ḥ bêṯ hammeleḵə: </p>
 <p>28 wayəhî midê-ḇō’ hammeleḵə bêṯ yəhwâ yiśśā’ûm hārāṣîm wehĕšîḇûm ’el-tā’ hārāṣîm: </p>
 <p>29 wəyeṯer diḇərê rəḥaḇə‘ām wəḵāl-’ăšer ‘āśâ hălō’-hēmmâ ḵəṯûḇîm ‘al-sēfer diḇərê hayyāmîm ləmaləḵê yəhûḏâ: </p>
 <p>30 ûmiləḥāmâ hāyəṯâ ḇên-rəḥaḇə‘ām ûḇên yārāḇə‘ām kāl-hayyāmîm: </p>
 <p>31 wayyišəkaḇ rəḥaḇə‘ām ‘im-’ăḇōṯāyw wayyiqqāḇēr ‘im-’ăḇōṯāyw bə‘îr dāwiḏ wəšēm ’immwō n<sup>a</sup>‘ămâ hā‘ammōnîṯ wayyiməlōḵə ’ăḇîyām bənwō t<sup>a</sup>ḥətāyw: f</p>
 </td>
 </tr></table>
 <p></p><hr>
 <center>
 <a href="kg1015.htm">Next: 1 Kings (1 Melakhim) Chapter 15</a></center>
 </body>