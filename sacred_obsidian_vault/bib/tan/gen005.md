<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen005.htm">Polyglot</a> 
 <a href="../kjv/gen005.htm">KJV</a> 
 <a href="../sep/gen005.htm">Sep</a> 
 <a href="../vul/gen005.htm">Vul</a> 
 
 <br>
 <br><a href="gen.htm">Genesis (Bereshit) Index</a><br>
  
 <a href="gen004.htm">Previous</a> 
 <a href="gen006.htm">Next</a> 
 </center>
 <hr>
 
 <h3 align="CENTER">Tanach (Hebrew): Genesis (Bereshit) Chapter 5</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏זֶ֣ה סֵ֔פֶר תּוֹלְדֹ֖ת אָדָ֑ם בְּי֗וֹם בְּרֹ֤א אֱלֹהִים֙ אָדָ֔ם בִּדְמ֥וּת אֱלֹהִ֖ים עָשָׂ֥ה אֹתֽוֹ׃ </span></p>
 <p align="RIGHT"><span lang="he">‎<a name="002">2</a> ‏זָכָ֥ר וּנְקֵבָ֖ה בְּרָאָ֑ם וַיְבָ֣רֶךְ אֹתָ֗ם וַיִּקְרָ֤א אֶת־שְׁמָם֙ אָדָ֔ם בְּי֖וֹם הִבָּֽרְאָֽם׃ ס</span></p>
 <p align="RIGHT"><span lang="he">‎<a name="003">3</a> ‏וַֽיְחִ֣י אָדָ֗ם שְׁלֹשִׁ֤ים וּמְאַת֙ שָׁנָ֔ה וַיּ֥וֹלֶד בִּדְמוּת֖וֹ כְּצַלְמ֑וֹ וַיִּקְרָ֥א אֶת־שְׁמ֖וֹ שֵֽׁת׃ </span></p>
 <p align="RIGHT"><span lang="he">‎<a name="004">4</a> ‏וַיִּֽהְי֣וּ יְמֵי־אָדָ֗ם אַֽחֲרֵי֙ הוֹלִיד֣וֹ אֶת־שֵׁ֔ת שְׁמֹנֶ֥ה מֵאֹ֖ת שָׁנָ֑ה וַיּ֥וֹלֶד בָּנִ֖ים וּבָנֽוֹת׃ </span></p>
 <p align="RIGHT"><span lang="he">‎<a name="005">5</a> ‏וַיִּֽהְי֞וּ כָּל־יְמֵ֤י אָדָם֙ אֲשֶׁר־חַ֔י תְּשַׁ֤ע מֵאוֹת֙ שָׁנָ֔ה וּשְׁלֹשִׁ֖ים שָׁנָ֑ה וַיָּמֹֽת׃ ס</span></p>
 <p align="RIGHT"><span lang="he">‎<a name="006">6</a> ‏וַֽיְחִי־שֵׁ֕ת חָמֵ֥שׁ שָׁנִ֖ים וּמְאַ֣ת שָׁנָ֑ה וַיּ֖וֹלֶד אֶת־אֱנֽוֹשׁ׃ </span></p>
 <p align="RIGHT"><span lang="he">‎<a name="007">7</a> ‏וַֽיְחִי־שֵׁ֗ת אַֽחֲרֵי֙ הוֹלִיד֣וֹ אֶת־אֱנ֔וֹשׁ שֶׁ֣בַע שָׁנִ֔ים וּשְׁמֹנֶ֥ה מֵא֖וֹת שָׁנָ֑ה וַיּ֥וֹלֶד בָּנִ֖ים וּבָנֽוֹת׃ </span></p>
 <p align="RIGHT"><span lang="he">‎<a name="008">8</a> ‏וַיִּֽהְיוּ֙ כָּל־יְמֵי־שֵׁ֔ת שְׁתֵּ֤ים עֶשְׂרֵה֙ שָׁנָ֔ה וּתְשַׁ֥ע מֵא֖וֹת שָׁנָ֑ה וַיָּמֹֽת׃ ס</span></p>
 <p align="RIGHT"><span lang="he">‎<a name="009">9</a> ‏וַֽיְחִ֥י אֱנ֖וֹשׁ תִּשְׁעִ֣ים שָׁנָ֑ה וַיּ֖וֹלֶד אֶת־קֵינָֽן׃ </span></p>
 <p align="RIGHT"><span lang="he">‎<a name="010">10</a> ‏וַֽיְחִ֣י אֱנ֗וֹשׁ אַֽחֲרֵי֙ הוֹלִיד֣וֹ אֶת־קֵינָ֔ן חֲמֵ֤שׁ עֶשְׂרֵה֙ שָׁנָ֔ה וּשְׁמֹנֶ֥ה מֵא֖וֹת שָׁנָ֑ה וַיּ֥וֹלֶד בָּנִ֖ים וּבָנֽוֹת׃ </span></p>
 <p align="RIGHT"><span lang="he">‎<a name="011">11</a> ‏וַיִּֽהְיוּ֙ כָּל־יְמֵ֣י אֱנ֔וֹשׁ חָמֵ֣שׁ שָׁנִ֔ים וּתְשַׁ֥ע מֵא֖וֹת שָׁנָ֑ה וַיָּמֹֽת׃ ס</span></p>
 <p align="RIGHT"><span lang="he">‎<a name="012">12</a> ‏וַֽיְחִ֥י קֵינָ֖ן שִׁבְעִ֣ים שָׁנָ֑ה וַיּ֖וֹלֶד אֶת־מַֽהֲלַלְאֵֽל׃ </span></p>
 <p align="RIGHT"><span lang="he">‎<a name="013">13</a> ‏וַיְחִ֣י קֵינָ֗ן אַחֲרֵי֙ הוֹלִיד֣וֹ אֶת־מַֽהֲלַלְאֵ֔ל אַרְבָּעִ֣ים שָׁנָ֔ה וּשְׁמֹנֶ֥ה מֵא֖וֹת שָׁנָ֑ה וַיּ֥וֹלֶד בָּנִ֖ים וּבָנֽוֹת׃ </span></p>
 <p align="RIGHT"><span lang="he">‎<a name="014">14</a> ‏וַיִּֽהְיוּ֙ כָּל־יְמֵ֣י קֵינָ֔ן עֶ֣שֶׂר שָׁנִ֔ים וּתְשַׁ֥ע מֵא֖וֹת שָׁנָ֑ה וַיָּמֹֽת׃ ס</span></p>
 <p align="RIGHT"><span lang="he">‎<a name="015">15</a> ‏וַֽיְחִ֣י מַֽהֲלַלְאֵ֔ל חָמֵ֥שׁ שָׁנִ֖ים וְשִׁשִּׁ֣ים שָׁנָ֑ה וַיּ֖וֹלֶד אֶת־יָֽרֶד׃ </span></p>
 <p align="RIGHT"><span lang="he">‎<a name="016">16</a> ‏וַֽיְחִ֣י מַֽהֲלַלְאֵ֗ל אַֽחֲרֵי֙ הוֹלִיד֣וֹ אֶת־יֶ֔רֶד שְׁלֹשִׁ֣ים שָׁנָ֔ה וּשְׁמֹנֶ֥ה מֵא֖וֹת שָׁנָ֑ה וַיּ֥וֹלֶד בָּנִ֖ים וּבָנֽוֹת׃ </span></p>
 <p align="RIGHT"><span lang="he">‎<a name="017">17</a> ‏וַיִּהְיוּ֙ כָּל־יְמֵ֣י מַהֲלַלְאֵ֔ל חָמֵ֤שׁ וְתִשְׁעִים֙ שָׁנָ֔ה וּשְׁמֹנֶ֥ה מֵא֖וֹת שָׁנָ֑ה וַיָּמֹֽת׃ ס</span></p>
 <p align="RIGHT"><span lang="he">‎<a name="018">18</a> ‏וַֽיְחִי־יֶ֕רֶד שְׁתַּ֧יִם וְשִׁשִּׁ֛ים שָׁנָ֖ה וּמְאַ֣ת שָׁנָ֑ה וַיּ֖וֹלֶד אֶת־חֲנֽוֹךְ׃ </span></p>
 <p align="RIGHT"><span lang="he">‎<a name="019">19</a> ‏וַֽיְחִי־יֶ֗רֶד אַֽחֲרֵי֙ הוֹלִיד֣וֹ אֶת־חֲנ֔וֹךְ שְׁמֹנֶ֥ה מֵא֖וֹת שָׁנָ֑ה וַיּ֥וֹלֶד בָּנִ֖ים וּבָנֽוֹת׃ </span></p>
 <p align="RIGHT"><span lang="he">‎<a name="020">20</a> ‏וַיִּֽהְיוּ֙ כָּל־יְמֵי־יֶ֔רֶד שְׁתַּ֤יִם וְשִׁשִּׁים֙ שָׁנָ֔ה וּתְשַׁ֥ע מֵא֖וֹת שָׁנָ֑ה וַיָּמֹֽת׃ פ</span></p>
 <p align="RIGHT"><span lang="he">‎<a name="021">21</a> ‏וַֽיְחִ֣י חֲנ֔וֹךְ חָמֵ֥שׁ וְשִׁשִּׁ֖ים שָׁנָ֑ה וַיּ֖וֹלֶד אֶת־מְתוּשָֽׁלַח׃ </span></p>
 <p align="RIGHT"><span lang="he">‎<a name="022">22</a> ‏וַיִּתְהַלֵּ֨ךְ חֲנ֜וֹךְ אֶת־הָֽאֱלֹהִ֗ים אַֽחֲרֵי֙ הוֹלִיד֣וֹ אֶת־מְתוּשֶׁ֔לַח שְׁלֹ֥שׁ מֵא֖וֹת שָׁנָ֑ה וַיּ֥וֹלֶד בָּנִ֖ים וּבָנֽוֹת׃ </span></p>
 <p align="RIGHT"><span lang="he">‎<a name="023">23</a> ‏וַיְהִ֖י כָּל־יְמֵ֣י חֲנ֑וֹךְ חָמֵ֤שׁ וְשִׁשִּׁים֙ שָׁנָ֔ה וּשְׁלֹ֥שׁ מֵא֖וֹת שָׁנָֽה׃ </span></p>
 <p align="RIGHT"><span lang="he">‎<a name="024">24</a> ‏וַיִּתְהַלֵּ֥ךְ חֲנ֖וֹךְ אֶת־הָֽאֱלֹהִ֑ים וְאֵינֶ֕נּוּ כִּֽי־לָקַ֥ח אֹת֖וֹ אֱלֹהִֽים׃ פ</span></p>
 <p align="RIGHT"><span lang="he">‎<a name="025">25</a> ‏וַיְחִ֣י מְתוּשֶׁ֔לַח שֶׁ֧בַע וּשְׁמֹנִ֛ים שָׁנָ֖ה וּמְאַ֣ת שָׁנָ֑ה וַיּ֖וֹלֶד אֶת־לָֽמֶךְ׃ </span></p>
 <p align="RIGHT"><span lang="he">‎<a name="026">26</a> ‏וַֽיְחִ֣י מְתוּשֶׁ֗לַח אַֽחֲרֵי֙ הוֹלִיד֣וֹ אֶת־לֶ֔מֶךְ שְׁתַּ֤יִם וּשְׁמוֹנִים֙ שָׁנָ֔ה וּשְׁבַ֥ע מֵא֖וֹת שָׁנָ֑ה וַיּ֥וֹלֶד בָּנִ֖ים וּבָנֽוֹת׃ </span></p>
 <p align="RIGHT"><span lang="he">‎<a name="027">27</a> ‏וַיִּהְיוּ֙ כָּל־יְמֵ֣י מְתוּשֶׁ֔לַח תֵּ֤שַׁע וְשִׁשִּׁים֙ שָׁנָ֔ה וּתְשַׁ֥ע מֵא֖וֹת שָׁנָ֑ה וַיָּמֹֽת׃ פ</span></p>
 <p align="RIGHT"><span lang="he">‎<a name="028">28</a> ‏וַֽיְחִי־לֶ֕מֶךְ שְׁתַּ֧יִם וּשְׁמֹנִ֛ים שָׁנָ֖ה וּמְאַ֣ת שָׁנָ֑ה וַיּ֖וֹלֶד בֵּֽן׃ </span></p>
 <p align="RIGHT"><span lang="he">‎<a name="029">29</a> ‏וַיִּקְרָ֧א אֶת־שְׁמ֛וֹ נֹ֖חַ לֵאמֹ֑ר זֶ֞ה֠<font color="red"><sup>3</sup></font> יְנַחֲמֵ֤נוּ מִֽמַּעֲשֵׂ֙נוּ֙ וּמֵעִצְּב֣וֹן יָדֵ֔ינוּ מִן־הָ֣אֲדָמָ֔ה אֲשֶׁ֥ר אֵֽרְרָ֖הּ יְהוָֽה׃ </span></p>
 <p align="RIGHT"><span lang="he">‎<a name="030">30</a> ‏וַֽיְחִי־לֶ֗מֶךְ אַֽחֲרֵי֙ הוֹלִיד֣וֹ אֶת־נֹ֔חַ חָמֵ֤שׁ וְתִשְׁעִים֙ שָׁנָ֔ה וַחֲמֵ֥שׁ מֵאֹ֖ת שָׁנָ֑ה וַיּ֥וֹלֶד בָּנִ֖ים וּבָנֽוֹת׃ </span></p>
 <p align="RIGHT"><span lang="he">‎<a name="031">31</a> ‏וַֽיְהִי֙ כָּל־יְמֵי־לֶ֔מֶךְ שֶׁ֤בַע וְשִׁבְעִים֙ שָׁנָ֔ה וּשְׁבַ֥ע מֵא֖וֹת שָׁנָ֑ה וַיָּמֹֽת׃ ס</span></p>
 <p align="RIGHT"><span lang="he">‎<a name="032">32</a> ‏וַֽיְהִי־נֹ֕חַ בֶּן־חֲמֵ֥שׁ מֵא֖וֹת שָׁנָ֑ה וַיּ֣וֹלֶד נֹ֔חַ אֶת־שֵׁ֖ם אֶת־חָ֥ם וְאֶת־יָֽפֶת׃ </span></p>
 </td>
 <td width="50%">
 <p>1 zeh sēfer twōləḏōṯ ’āḏām bəywōm bərō’ ’ĕlōhîm ’āḏām biḏəmûṯ ’ĕlōhîm ‘āśâ ’ōṯwō: </p>
 <p>2 zāḵār ûnəqēḇâ bərā’ām wayəḇāreḵə ’ōṯām wayyiqərā’ ’eṯ-šəmām ’āḏām bəywōm hibārə’ām: s</p>
 <p>3 wayəḥî ’āḏām šəlōšîm ûmə’aṯ šānâ wayywōleḏ biḏəmûṯwō kəṣaləmwō wayyiqərā’ ’eṯ-šəmwō šēṯ: </p>
 <p>4 wayyihəyû yəmê-’āḏām ’<sup>a</sup>ḥărê hwōlîḏwō ’eṯ-šēṯ šəmōneh mē’ōṯ šānâ wayywōleḏ bānîm ûḇānwōṯ: </p>
 <p>5 wayyihəyû kāl-yəmê ’āḏām ’ăšer-ḥay təš<sup>a</sup>‘ mē’wōṯ šānâ ûšəlōšîm šānâ wayyāmōṯ: s</p>
 <p>6 wayəḥî-šēṯ ḥāmēš šānîm ûmə’aṯ šānâ wayywōleḏ ’eṯ-’ĕnwōš: </p>
 <p>7 wayəḥî-šēṯ ’<sup>a</sup>ḥărê hwōlîḏwō ’eṯ-’ĕnwōš šeḇ<sup>a</sup>‘ šānîm ûšəmōneh mē’wōṯ šānâ wayywōleḏ bānîm ûḇānwōṯ: </p>
 <p>8 wayyihəyû kāl-yəmê-šēṯ šətêm ‘eśərēh šānâ ûṯəš<sup>a</sup>‘ mē’wōṯ šānâ wayyāmōṯ: s</p>
 <p>9 wayəḥî ’ĕnwōš tišə‘îm šānâ wayywōleḏ ’eṯ-qênān: </p>
 <p>10 wayəḥî ’ĕnwōš ’<sup>a</sup>ḥărê hwōlîḏwō ’eṯ-qênān ḥămēš ‘eśərēh šānâ ûšəmōneh mē’wōṯ šānâ wayywōleḏ bānîm ûḇānwōṯ: </p>
 <p>11 wayyihəyû kāl-yəmê ’ĕnwōš ḥāmēš šānîm ûṯəš<sup>a</sup>‘ mē’wōṯ šānâ wayyāmōṯ: s</p>
 <p>12 wayəḥî qênān šiḇə‘îm šānâ wayywōleḏ ’eṯ-mahălalə’ēl: </p>
 <p>13 wayəḥî qênān ’<sup>a</sup>ḥărê hwōlîḏwō ’eṯ-mahălalə’ēl ’arəbā‘îm šānâ ûšəmōneh mē’wōṯ šānâ wayywōleḏ bānîm ûḇānwōṯ: </p>
 <p>14 wayyihəyû kāl-yəmê qênān ‘eśer šānîm ûṯəš<sup>a</sup>‘ mē’wōṯ šānâ wayyāmōṯ: s</p>
 <p>15 wayəḥî mahălalə’ēl ḥāmēš šānîm wəšiššîm šānâ wayywōleḏ ’eṯ-yāreḏ: </p>
 <p>16 wayəḥî mahălalə’ēl ’<sup>a</sup>ḥărê hwōlîḏwō ’eṯ-yereḏ šəlōšîm šānâ ûšəmōneh mē’wōṯ šānâ wayywōleḏ bānîm ûḇānwōṯ: </p>
 <p>17 wayyihəyû kāl-yəmê mahălalə’ēl ḥāmēš wəṯišə‘îm šānâ ûšəmōneh mē’wōṯ šānâ wayyāmōṯ: s</p>
 <p>18 wayəḥî-yereḏ šətayim wəšiššîm šānâ ûmə’aṯ šānâ wayywōleḏ ’eṯ-ḥănwōḵə: </p>
 <p>19 wayəḥî-yereḏ ’<sup>a</sup>ḥărê hwōlîḏwō ’eṯ-ḥănwōḵə šəmōneh mē’wōṯ šānâ wayywōleḏ bānîm ûḇānwōṯ: </p>
 <p>20 wayyihəyû kāl-yəmê-yereḏ šətayim wəšiššîm šānâ ûṯəš<sup>a</sup>‘ mē’wōṯ šānâ wayyāmōṯ: f</p>
 <p>21 wayəḥî ḥănwōḵə ḥāmēš wəšiššîm šānâ wayywōleḏ ’eṯ-məṯûšāl<sup>a</sup>ḥ: </p>
 <p>22 wayyiṯəhallēḵə ḥănwōḵə ’eṯ-hā’ĕlōhîm ’<sup>a</sup>ḥărê hwōlîḏwō ’eṯ-məṯûšel<sup>a</sup>ḥ šəlōš mē’wōṯ šānâ wayywōleḏ bānîm ûḇānwōṯ: </p>
 <p>23 wayəhî kāl-yəmê ḥănwōḵə ḥāmēš wəšiššîm šānâ ûšəlōš mē’wōṯ šānâ: </p>
 <p>24 wayyiṯəhallēḵə ḥănwōḵə ’eṯ-hā’ĕlōhîm wə’ênennû kî-lāq<sup>a</sup>ḥ ’ōṯwō ’ĕlōhîm: f</p>
 <p>25 wayəḥî məṯûšel<sup>a</sup>ḥ šeḇ<sup>a</sup>‘ ûšəmōnîm šānâ ûmə’aṯ šānâ wayywōleḏ ’eṯ-lāmeḵə: </p>
 <p>26 wayəḥî məṯûšel<sup>a</sup>ḥ ’<sup>a</sup>ḥărê hwōlîḏwō ’eṯ-lemeḵə šətayim ûšəmwōnîm šānâ ûšəḇ<sup>a</sup>‘ mē’wōṯ šānâ wayywōleḏ bānîm ûḇānwōṯ: </p>
 <p>27 wayyihəyû kāl-yəmê məṯûšel<sup>a</sup>ḥ tēš<sup>a</sup>‘ wəšiššîm šānâ ûṯəš<sup>a</sup>‘ mē’wōṯ šānâ wayyāmōṯ: f</p>
 <p>28 wayəḥî-lemeḵə šətayim ûšəmōnîm šānâ ûmə’aṯ šānâ wayywōleḏ bēn: </p>
 <p>29 wayyiqərā’ ’eṯ-šəmwō nōḥa lē’mōr zeh<font color="red"><sup>3</sup></font> yən<sup>a</sup>ḥămēnû mimm<sup>a</sup>‘ăśēnû ûmē‘iṣṣəḇwōn yāḏênû min-hā’ăḏāmâ ’ăšer ’ērərāh yəhwâ: </p>
 <p>30 wayəḥî-lemeḵə ’<sup>a</sup>ḥărê hwōlîḏwō ’eṯ-nōḥa ḥāmēš wəṯišə‘îm šānâ w<sup>a</sup>ḥămēš mē’ōṯ šānâ wayywōleḏ bānîm ûḇānwōṯ: </p>
 <p>31 wayəhî kāl-yəmê-lemeḵə šeḇ<sup>a</sup>‘ wəšiḇə‘îm šānâ ûšəḇ<sup>a</sup>‘ mē’wōṯ šānâ wayyāmōṯ: s</p>
 <p>32 wayəhî-nōḥa ben-ḥămēš mē’wōṯ šānâ wayywōleḏ nōḥa ’eṯ-šēm ’eṯ-ḥām wə’eṯ-yāfeṯ: </p>
 </td>
 </tr></table>
 <p></p><hr>
 <center>
 <a href="gen006.htm">Next: Genesis (Bereshit) Chapter 6</a></center>
 </body>