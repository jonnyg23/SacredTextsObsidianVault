<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa2011.htm">Polyglot</a> 
 <a href="../kjv/sa2011.htm">KJV</a> 
 <a href="../sep/sa2011.htm">Sep</a> 
 <a href="../vul/sa2011.htm">Vul</a> 
 
 <br>
 <br><a href="sa2.htm">2 Samuel (2 Shmuel) Index</a><br>
  
 <a href="sa2010.htm">Previous</a> 
 <a href="sa2012.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Samuel (2 Shmuel) Chapter 11</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִי֩ לִתְשׁוּבַ֨ת הַשָּׁנָ֜ה לְעֵ֣ת׀ צֵ֣את הַמַּלְאֿכִ֗ים<font color="red"><sup>1</sup></font> וַיִּשְׁלַ֣ח דָּוִ֡ד אֶת־יוֹאָב֩ וְאֶת־עֲבָדָ֨יו עִמּ֜וֹ וְאֶת־כָּל־יִשְׂרָאֵ֗ל וַיַּשְׁחִ֙תוּ֙ אֶת־בְּנֵ֣י עַמּ֔וֹן וַיָּצֻ֖רוּ עַל־רַבָּ֑ה וְדָוִ֖ד יוֹשֵׁ֥ב בִּירוּשָׁלִָֽם׃ ס</span></p>
 <p align="RIGHT"><span lang="he">‎<a name="002">2</a> ‏וַיְהִ֣י׀ לְעֵ֣ת הָעֶ֗רֶב וַיָּ֨קָם דָּוִ֜ד מֵעַ֤ל מִשְׁכָּבוֹ֙ וַיִּתְהַלֵּךְ֙ עַל־גַּ֣ג בֵּית־הַמֶּ֔לֶךְ וַיַּ֥רְא אִשָּׁ֛ה רֹחֶ֖צֶת מֵעַ֣ל הַגָּ֑ג וְהָ֣אִשָּׁ֔ה טוֹבַ֥ת מַרְאֶ֖ה מְאֹֽד׃ </span></p>
 <p align="RIGHT"><span lang="he">‎<a name="003">3</a> ‏וַיִּשְׁלַ֣ח דָּוִ֔ד וַיִּדְרֹ֖שׁ לָֽאִשָּׁ֑ה וַיֹּ֗אמֶר הֲלוֹא־זֹאת֙ בַּת־שֶׁ֣בַע בַּת־אֱלִיעָ֔ם אֵ֖שֶׁת אוּרִיָּ֥ה הַחִתִּֽי׃ </span></p>
 <p align="RIGHT"><span lang="he">‎<a name="004">4</a> ‏וַיִּשְׁלַח֩ דָּוִ֨ד מַלְאָכִ֜ים וַיִּקָּחֶ֗הָ וַתָּב֤וֹא אֵלָיו֙ וַיִּשְׁכַּ֣ב עִמָּ֗הּ וְהִ֥יא מִתְקַדֶּ֖שֶׁת מִטֻּמְאָתָ֑הּ וַתָּ֖שָׁב אֶל־בֵּיתָֽהּ׃ </span></p>
 <p align="RIGHT"><span lang="he">‎<a name="005">5</a> ‏וַתַּ֖הַר הָֽאִשָּׁ֑ה וַתִּשְׁלַח֙ וַתַּגֵּ֣ד לְדָוִ֔ד וַתֹּ֖אמֶר הָרָ֥ה אָנֹֽכִי׃ </span></p>
 <p align="RIGHT"><span lang="he">‎<a name="006">6</a> ‏וַיִּשְׁלַ֤ח דָּוִד֙ אֶל־יוֹאָ֔ב שְׁלַ֣ח אֵלַ֔י אֶת־אֽוּרִיָּ֖ה הַחִתִּ֑י וַיִּשְׁלַ֥ח יוֹאָ֛ב אֶת־אֽוּרִיָּ֖ה אֶל־דָּוִֽד׃ </span></p>
 <p align="RIGHT"><span lang="he">‎<a name="007">7</a> ‏וַיָּבֹ֥א אוּרִיָּ֖ה אֵלָ֑יו וַיִּשְׁאַ֣ל דָּוִ֗ד לִשְׁל֤וֹם יוֹאָב֙ וְלִשְׁל֣וֹם הָעָ֔ם וְלִשְׁל֖וֹם הַמִּלְחָמָֽה׃ </span></p>
 <p align="RIGHT"><span lang="he">‎<a name="008">8</a> ‏וַיֹּ֤אמֶר דָּוִד֙ לְא֣וּרִיָּ֗ה רֵ֥ד לְבֵיתְךָ֖ וּרְחַ֣ץ רַגְלֶ֑יךָ וַיֵּצֵ֤א אֽוּרִיָּה֙ מִבֵּ֣ית הַמֶּ֔לֶךְ וַתֵּצֵ֥א אַחֲרָ֖יו מַשְׂאַ֥ת הַמֶּֽלֶךְ׃ </span></p>
 <p align="RIGHT"><span lang="he">‎<a name="009">9</a> ‏וַיִּשְׁכַּ֣ב אוּרִיָּ֗ה פֶּ֚תַח בֵּ֣ית הַמֶּ֔לֶךְ אֵ֖ת כָּל־עַבְדֵ֣י אֲדֹנָ֑יו וְלֹ֥א יָרַ֖ד אֶל־בֵּיתֽוֹ׃ </span></p>
 <p align="RIGHT"><span lang="he">‎<a name="010">10</a> ‏וַיַּגִּ֤דוּ לְדָוִד֙ לֵאמֹ֔ר לֹֽא־יָרַ֥ד אוּרִיָּ֖ה אֶל־בֵּית֑וֹ וַיֹּ֨אמֶר דָּוִ֜ד אֶל־אוּרִיָּ֗ה הֲל֤וֹא מִדֶּ֙רֶךְ֙ אַתָּ֣ה בָ֔א מַדּ֖וּעַ לֹֽא־יָרַ֥דְתָּ אֶל־בֵּיתֶֽךָ׃ </span></p>
 <p align="RIGHT"><span lang="he">‎<a name="011">11</a> ‏וַיֹּ֨אמֶר אוּרִיָּ֜ה אֶל־דָּוִ֗ד הָ֠אָרוֹן וְיִשְׂרָאֵ֨ל וִֽיהוּדָ֜ה יֹשְׁבִ֣ים בַּסֻּכּ֗וֹת וַאדֹנִ֨י יוֹאָ֜ב וְעַבְדֵ֤י אֲדֹנִ֨י עַל־פְּנֵ֤י הַשָּׂדֶה֙ חֹנִ֔ים וַאֲנִ֞י אָב֧וֹא אֶל־בֵּיתִ֛י לֶאֱכֹ֥ל וְלִשְׁתּ֖וֹת וְלִשְׁכַּ֣ב עִם־אִשְׁתִּ֑י חַיֶּ֙ךָ֙ וְחֵ֣י נַפְשֶׁ֔ךָ אִֽם־אֶעֱשֶׂ֖ה אֶת־הַדָּבָ֥ר הַזֶּֽה׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֨אמֶר דָּוִ֜ד אֶל־אוּרִיָּ֗ה שֵׁ֥ב בָּזֶ֛ה גַּם־הַיּ֖וֹם וּמָחָ֣ר אֲשַׁלְּחֶ֑ךָּ וַיֵּ֨שֶׁב אוּרִיָּ֧ה בִירוּשָׁלִַ֛ם<font color="red"><sup>3</sup></font> בַּיּ֥וֹם הַה֖וּא וּמִֽמָּחֳרָֽת׃ </span></p>
 <p align="RIGHT"><span lang="he">‎<a name="013">13</a> ‏וַיִּקְרָא־ל֣וֹ דָוִ֗ד וַיֹּ֧אכַל לְפָנָ֛יו וַיֵּ֖שְׁתְּ וַֽיְשַׁכְּרֵ֑הוּ וַיֵּצֵ֣א בָעֶ֗רֶב לִשְׁכַּ֤ב בְּמִשְׁכָּבוֹ֙ עִם־עַבְדֵ֣י אֲדֹנָ֔יו וְאֶל־בֵּית֖וֹ לֹ֥א יָרָֽד׃ </span></p>
 <p align="RIGHT"><span lang="he">‎<a name="014">14</a> ‏וַיְהִ֣י בַבֹּ֔קֶר וַיִּכְתֹּ֥ב דָּוִ֛ד סֵ֖פֶר אֶל־יוֹאָ֑ב וַיִּשְׁלַ֖ח בְּיַ֥ד אוּרִיָּֽה׃ </span></p>
 <p align="RIGHT"><span lang="he">‎<a name="015">15</a> ‏וַיִּכְתֹּ֥ב בַּסֵּ֖פֶר לֵאמֹ֑ר הָב֣וּ אֶת־אֽוּרִיָּ֗ה אֶל־מוּל֙ פְּנֵ֤י הַמִּלְחָמָה֙ הַֽחֲזָקָ֔ה וְשַׁבְתֶּ֥ם מֵאַחֲרָ֖יו וְנִכָּ֥ה וָמֵֽת׃ ס</span></p>
 <p align="RIGHT"><span lang="he">‎<a name="016">16</a> ‏וַיְהִ֕י בִּשְׁמ֥וֹר יוֹאָ֖ב אֶל־הָעִ֑יר וַיִּתֵּן֙ אֶת־א֣וּרִיָּ֔ה אֶל־הַמָּקוֹם֙ אֲשֶׁ֣ר יָדַ֔ע כִּ֥י אַנְשֵׁי־חַ֖יִל שָֽׁם׃ </span></p>
 <p align="RIGHT"><span lang="he">‎<a name="017">17</a> ‏וַיֵּ֨צְא֜וּ אַנְשֵׁ֤י הָעִיר֙ וַיִּלָּחֲמ֣וּ אֶת־יוֹאָ֔ב וַיִּפֹּ֥ל מִן־הָעָ֖ם מֵעַבְדֵ֣י דָוִ֑ד וַיָּ֕מָת גַּ֖ם אוּרִיָּ֥ה הַחִתִּֽי׃ </span></p>
 <p align="RIGHT"><span lang="he">‎<a name="018">18</a> ‏וַיִּשְׁלַ֖ח יוֹאָ֑ב וַיַּגֵּ֣ד לְדָוִ֔ד אֶת־כָּל־דִּבְרֵ֖י הַמִּלְחָמָֽה׃ </span></p>
 <p align="RIGHT"><span lang="he">‎<a name="019">19</a> ‏וַיְצַ֥ו אֶת־הַמַּלְאָ֖ךְ לֵאמֹ֑ר כְּכַלּוֹתְךָ֗ אֵ֛ת כָּל־דִּבְרֵ֥י הַמִּלְחָמָ֖ה לְדַבֵּ֥ר אֶל־הַמֶּֽלֶךְ׃ </span></p>
 <p align="RIGHT"><span lang="he">‎<a name="020">20</a> ‏וְהָיָ֗ה אִֽם־תַּעֲלֶה֙ חֲמַ֣ת הַמֶּ֔לֶךְ וְאָמַ֣ר לְךָ֔ מַדּ֛וּעַ נִגַּשְׁתֶּ֥ם אֶל־הָעִ֖יר לְהִלָּחֵ֑ם הֲל֣וֹא יְדַעְתֶּ֔ם אֵ֥ת אֲשֶׁר־יֹר֖וּ מֵעַ֥ל הַחוֹמָֽה׃ </span></p>
 <p align="RIGHT"><span lang="he">‎<a name="021">21</a> ‏מִֽי־הִכָּ֞ה אֶת־אֲבִימֶ֣לֶךְ בֶּן־יְרֻבֶּ֗שֶׁת הֲלֽוֹא־אִשָּׁ֡ה הִשְׁלִ֣יכָה עָלָיו֩ פֶּ֨לַח רֶ֜כֶב מֵעַ֤ל הַֽחוֹמָה֙ וַיָּ֣מָת בְּתֵבֵ֔ץ לָ֥מָּה נִגַּשְׁתֶּ֖ם אֶל־הַֽחוֹמָ֑ה וְאָ֣מַרְתָּ֔ גַּ֗ם עַבְדְּךָ֛ אוּרִיָּ֥ה הַחִתִּ֖י מֵֽת׃ </span></p>
 <p align="RIGHT"><span lang="he">‎<a name="022">22</a> ‏וַיֵּ֖לֶךְ הַמַּלְאָ֑ךְ וַיָּבֹא֙ וַיַּגֵּ֣ד לְדָוִ֔ד אֵ֛ת כָּל־אֲשֶׁ֥ר שְׁלָח֖וֹ יוֹאָֽב׃ </span></p>
 <p align="RIGHT"><span lang="he">‎<a name="023">23</a> ‏וַיֹּ֤אמֶר הַמַּלְאָךְ֙ אֶל־דָּוִ֔ד כִּֽי־גָבְר֤וּ עָלֵ֙ינוּ֙ הָֽאֲנָשִׁ֔ים וַיֵּצְא֥וּ אֵלֵ֖ינוּ הַשָּׂדֶ֑ה וַנִּהְיֶ֥ה עֲלֵיהֶ֖ם עַד־פֶּ֥תַח הַשָּֽׁעַר׃ </span></p>
 <p align="RIGHT"><span lang="he">‎<a name="024">24</a> ‏<font color="brown">ויראו</font> <font color="blue">וַיֹּר֨וּ</font> <font color="brown">המוראים</font> <font color="blue">הַמּוֹרִ֤ים</font> אֶל־עֲבָדֶ֙ךָ֙ מֵעַ֣ל הַחוֹמָ֔ה וַיָּמ֖וּתוּ מֵעַבְדֵ֣י הַמֶּ֑לֶךְ וְגַ֗ם עַבְדְּךָ֛ אוּרִיָּ֥ה הַחִתִּ֖י מֵֽת׃ ס</span></p>
 <p align="RIGHT"><span lang="he">‎<a name="025">25</a> ‏וַיֹּ֨אמֶר דָּוִ֜ד אֶל־הַמַּלְאָ֗ךְ כֹּֽה־תֹאמַ֤ר אֶל־יוֹאָב֙ אַל־יֵרַ֤ע בְּעֵינֶ֙יךָ֙ אֶת־הַדָּבָ֣ר הַזֶּ֔ה כִּֽי־כָזֹ֥ה וְכָזֶ֖ה תֹּאכַ֣ל הֶחָ֑רֶב הַחֲזֵ֨ק מִלְחַמְתְּךָ֧ אֶל־הָעִ֛יר וְהָרְסָ֖הּ וְחַזְּקֵֽהוּ׃ </span></p>
 <p align="RIGHT"><span lang="he">‎<a name="026">26</a> ‏וַתִּשְׁמַע֙ אֵ֣שֶׁת אֽוּרִיָּ֔ה כִּי־מֵ֖ת אוּרִיָּ֣ה אִישָׁ֑הּ וַתִּסְפֹּ֖ד עַל־בַּעְלָֽהּ׃ </span></p>
 <p align="RIGHT"><span lang="he">‎<a name="027">27</a> ‏וַיַּעֲבֹ֣ר הָאֵ֗בֶל וַיִּשְׁלַ֨ח דָּוִ֜ד וַיַּאַסְפָ֤הּ אֶל־בֵּיתוֹ֙ וַתְּהִי־ל֣וֹ לְאִשָּׁ֔ה וַתֵּ֥לֶד ל֖וֹ בֵּ֑ן וַיֵּ֧רַע הַדָּבָ֛ר אֲשֶׁר־עָשָׂ֥ה דָוִ֖ד בְּעֵינֵ֥י יְהוָֽה׃ פ</span></p>
 </td>
 <td width="50%">
 <p>1 wayəhî liṯəšûḇaṯ haššānâ lə‘ēṯ| ṣē’ṯ hammalə’ḵîm<font color="red"><sup>1</sup></font> wayyišəl<sup>a</sup>ḥ dāwiḏ ’eṯ-ywō’āḇ wə’eṯ-‘ăḇāḏāyw ‘immwō wə’eṯ-kāl-yiśərā’ēl wayyašəḥiṯû ’eṯ-bənê ‘ammwōn wayyāṣurû ‘al-rabâ wəḏāwiḏ ywōšēḇ bîrûšālāim: s</p>
 <p>2 wayəhî| lə‘ēṯ hā‘ereḇ wayyāqām dāwiḏ mē‘al mišəkāḇwō wayyiṯəhallēḵə ‘al-gaḡ bêṯ-hammeleḵə wayyarə’ ’iššâ rōḥeṣeṯ mē‘al hagāḡ wəhā’iššâ ṭwōḇaṯ marə’eh mə’ōḏ: </p>
 <p>3 wayyišəl<sup>a</sup>ḥ dāwiḏ wayyiḏərōš lā’iššâ wayyō’mer hălwō’-zō’ṯ baṯ-šeḇ<sup>a</sup>‘ baṯ-’ĕlî‘ām ’ēšeṯ ’ûrîyâ h<sup>a</sup>ḥitî: </p>
 <p>4 wayyišəl<sup>a</sup>ḥ dāwiḏ malə’āḵîm wayyiqqāḥehā watāḇwō’ ’ēlāyw wayyišəkaḇ ‘immāh wəhî’ miṯəqadešeṯ miṭṭumə’āṯāh watāšāḇ ’el-bêṯāh: </p>
 <p>5 watahar hā’iššâ watišəl<sup>a</sup>ḥ watagēḏ ləḏāwiḏ watō’mer hārâ ’ānōḵî: </p>
 <p>6 wayyišəl<sup>a</sup>ḥ dāwiḏ ’el-ywō’āḇ šəl<sup>a</sup>ḥ ’ēlay ’eṯ-’ûrîyâ h<sup>a</sup>ḥitî wayyišəl<sup>a</sup>ḥ ywō’āḇ ’eṯ-’ûrîyâ ’el-dāwiḏ: </p>
 <p>7 wayyāḇō’ ’ûrîyâ ’ēlāyw wayyišə’al dāwiḏ lišəlwōm ywō’āḇ wəlišəlwōm hā‘ām wəlišəlwōm hammiləḥāmâ: </p>
 <p>8 wayyō’mer dāwiḏ lə’ûrîyâ rēḏ ləḇêṯəḵā ûrəḥaṣ raḡəleyḵā wayyēṣē’ ’ûrîyâ mibêṯ hammeleḵə watēṣē’ ’<sup>a</sup>ḥărāyw maśə’aṯ hammeleḵə: </p>
 <p>9 wayyišəkaḇ ’ûrîyâ peṯ<sup>a</sup>ḥ bêṯ hammeleḵə ’ēṯ kāl-‘aḇəḏê ’ăḏōnāyw wəlō’ yāraḏ ’el-bêṯwō: </p>
 <p>10 wayyagiḏû ləḏāwiḏ lē’mōr lō’-yāraḏ ’ûrîyâ ’el-bêṯwō wayyō’mer dāwiḏ ’el-’ûrîyâ hălwō’ midereḵə ’atâ ḇā’ madû‘a lō’-yāraḏətā ’el-bêṯeḵā: </p>
 <p>11 wayyō’mer ’ûrîyâ ’el-dāwiḏ hā’ārwōn wəyiśərā’ēl wîhûḏâ yōšəḇîm bassukwōṯ wa’ḏōnî ywō’āḇ wə‘aḇəḏê ’ăḏōnî ‘al-pənê haśśāḏeh ḥōnîm wa’ănî ’āḇwō’ ’el-bêṯî le’ĕḵōl wəlišətwōṯ wəlišəkaḇ ‘im-’išətî ḥayyeḵā wəḥê nafəšeḵā ’im-’e‘ĕśeh ’eṯ-hadāḇār hazzeh: </p>
 <p>12 wayyō’mer dāwiḏ ’el-’ûrîyâ šēḇ bāzeh gam-hayywōm ûmāḥār ’ăšalləḥeḵḵā wayyēšeḇ ’ûrîyâ ḇîrûšālaim<font color="red"><sup>3</sup></font> bayywōm hahû’ ûmimmāḥŏrāṯ: </p>
 <p>13 wayyiqərā’-lwō ḏāwiḏ wayyō’ḵal ləfānāyw wayyēšətə wayəšakərēhû wayyēṣē’ ḇā‘ereḇ lišəkaḇ bəmišəkāḇwō ‘im-‘aḇəḏê ’ăḏōnāyw wə’el-bêṯwō lō’ yārāḏ: </p>
 <p>14 wayəhî ḇabōqer wayyiḵətōḇ dāwiḏ sēfer ’el-ywō’āḇ wayyišəl<sup>a</sup>ḥ bəyaḏ ’ûrîyâ: </p>
 <p>15 wayyiḵətōḇ bassēfer lē’mōr hāḇû ’eṯ-’ûrîyâ ’el-mûl pənê hammiləḥāmâ h<sup>a</sup>ḥăzāqâ wəšaḇətem mē’<sup>a</sup>ḥărāyw wənikâ wāmēṯ: s</p>
 <p>16 wayəhî bišəmwōr ywō’āḇ ’el-hā‘îr wayyitēn ’eṯ-’ûrîyâ ’el-hammāqwōm ’ăšer yāḏ<sup>a</sup>‘ kî ’anəšê-ḥayil šām: </p>
 <p>17 wayyēṣə’û ’anəšê hā‘îr wayyillāḥămû ’eṯ-ywō’āḇ wayyipōl min-hā‘ām mē‘aḇəḏê ḏāwiḏ wayyāmāṯ gam ’ûrîyâ h<sup>a</sup>ḥitî: </p>
 <p>18 wayyišəl<sup>a</sup>ḥ ywō’āḇ wayyagēḏ ləḏāwiḏ ’eṯ-kāl-diḇərê hammiləḥāmâ: </p>
 <p>19 wayəṣaw ’eṯ-hammalə’āḵə lē’mōr kəḵallwōṯəḵā ’ēṯ kāl-diḇərê hammiləḥāmâ ləḏabēr ’el-hammeleḵə: </p>
 <p>20 wəhāyâ ’im-t<sup>a</sup>‘ăleh ḥămaṯ hammeleḵə wə’āmar ləḵā madû‘a nigašətem ’el-hā‘îr ləhillāḥēm hălwō’ yəḏ<sup>a</sup>‘ətem ’ēṯ ’ăšer-yōrû mē‘al h<sup>a</sup>ḥwōmâ: </p>
 <p>21 mî-hikâ ’eṯ-’ăḇîmeleḵə ben-yərubešeṯ hălwō’-’iššâ hišəlîḵâ ‘ālāyw pel<sup>a</sup>ḥ reḵeḇ mē‘al h<sup>a</sup>ḥwōmâ wayyāmāṯ bəṯēḇēṣ lāmmâ nigašətem ’el-h<sup>a</sup>ḥwōmâ wə’āmarətā gam ‘aḇədəḵā ’ûrîyâ h<sup>a</sup>ḥitî mēṯ: </p>
 <p>22 wayyēleḵə hammalə’āḵə wayyāḇō’ wayyagēḏ ləḏāwiḏ ’ēṯ kāl-’ăšer šəlāḥwō ywō’āḇ: </p>
 <p>23 wayyō’mer hammalə’āḵə ’el-dāwiḏ kî-ḡāḇərû ‘ālênû hā’ănāšîm wayyēṣə’û ’ēlênû haśśāḏeh wannihəyeh ‘ălêhem ‘aḏ-peṯ<sup>a</sup>ḥ haššā‘ar: </p>
 <p>24 <font color="brown">wayyōrə’û</font> <font color="blue">wayyōrû</font> <font color="brown">hammwōrə’îm</font> <font color="blue">hammwōrîm</font> ’el-‘ăḇāḏeḵā mē‘al h<sup>a</sup>ḥwōmâ wayyāmûṯû mē‘aḇəḏê hammeleḵə wəḡam ‘aḇədəḵā ’ûrîyâ h<sup>a</sup>ḥitî mēṯ: s</p>
 <p>25 wayyō’mer dāwiḏ ’el-hammalə’āḵə kōh-ṯō’mar ’el-ywō’āḇ ’al-yēr<sup>a</sup>‘ bə‘êneyḵā ’eṯ-hadāḇār hazzeh kî-ḵāzōh wəḵāzeh tō’ḵal heḥāreḇ h<sup>a</sup>ḥăzēq miləḥamətəḵā ’el-hā‘îr wəhārəsāh wəḥazzəqēhû: </p>
 <p>26 watišəm<sup>a</sup>‘ ’ēšeṯ ’ûrîyâ kî-mēṯ ’ûrîyâ ’îšāh watisəpōḏ ‘al-b<sup>a</sup>‘əlāh: </p>
 <p>27 wayy<sup>a</sup>‘ăḇōr hā’ēḇel wayyišəl<sup>a</sup>ḥ dāwiḏ wayya’asəfāh ’el-bêṯwō watəhî-lwō lə’iššâ watēleḏ lwō bēn wayyēr<sup>a</sup>‘ hadāḇār ’ăšer-‘āśâ ḏāwiḏ bə‘ênê yəhwâ: f</p>
 </td>
 </tr></table>
 <p></p><hr>
 <center>
 <a href="sa2012.htm">Next: 2 Samuel (2 Shmuel) Chapter 12</a></center>
 </body>