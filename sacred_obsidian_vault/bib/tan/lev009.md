<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev009.htm">Polyglot</a> 
 <a href="../kjv/lev009.htm">KJV</a> 
 <a href="../sep/lev009.htm">Sep</a> 
 <a href="../vul/lev009.htm">Vul</a> 
 
 <br>
 <br><a href="lev.htm">Leviticus (Vayikra) Index</a><br>
  
 <a href="lev008.htm">Previous</a> 
 <a href="lev010.htm">Next</a> 
 </center>
 <hr>
 
 <h3 align="CENTER">Tanach (Hebrew): Leviticus (Vayikra) Chapter 9</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִי֙ בַּיּ֣וֹם הַשְּׁמִינִ֔י קָרָ֣א מֹשֶׁ֔ה לְאַהֲרֹ֖ן וּלְבָנָ֑יו וּלְזִקְנֵ֖י יִשְׂרָאֵֽל׃ </span></p>
 <p align="RIGHT"><span lang="he">‎<a name="002">2</a> ‏וַיֹּ֣אמֶר אֶֽל־אַהֲרֹ֗ן קַח־לְ֠ךָ עֵ֣גֶל בֶּן־בָּקָ֧ר לְחַטָּ֛את וְאַ֥יִל לְעֹלָ֖ה תְּמִימִ֑ם וְהַקְרֵ֖ב לִפְנֵ֥י יְהוָֽה׃ </span></p>
 <p align="RIGHT"><span lang="he">‎<a name="003">3</a> ‏וְאֶל־בְּנֵ֥י יִשְׂרָאֵ֖ל תְּדַבֵּ֣ר לֵאמֹ֑ר קְח֤וּ שְׂעִיר־עִזִּים֙ לְחַטָּ֔את וְעֵ֨גֶל וָכֶ֧בֶשׂ בְּנֵי־שָׁנָ֛ה תְּמִימִ֖ם לְעֹלָֽה׃ </span></p>
 <p align="RIGHT"><span lang="he">‎<a name="004">4</a> ‏וְשׁ֨וֹר וָאַ֜יִל לִשְׁלָמִ֗ים לִזְבֹּ֙חַ֙ לִפְנֵ֣י יְהוָ֔ה וּמִנְחָ֖ה בְּלוּלָ֣ה בַשָּׁ֑מֶן כִּ֣י הַיּ֔וֹם יְהוָ֖ה נִרְאָ֥ה אֲלֵיכֶֽם׃ </span></p>
 <p align="RIGHT"><span lang="he">‎<a name="005">5</a> ‏וַיִּקְח֗וּ אֵ֚ת אֲשֶׁ֣ר צִוָּ֣ה מֹשֶׁ֔ה אֶל־פְּנֵ֖י אֹ֣הֶל מוֹעֵ֑ד וַֽיִּקְרְבוּ֙ כָּל־הָ֣עֵדָ֔ה וַיַּֽעַמְד֖וּ לִפְנֵ֥י יְהוָֽה׃ </span></p>
 <p align="RIGHT"><span lang="he">‎<a name="006">6</a> ‏וַיֹּ֣אמֶר מֹשֶׁ֔ה זֶ֧ה הַדָּבָ֛ר אֲשֶׁר־צִוָּ֥ה יְהוָ֖ה תַּעֲשׂ֑וּ וְיֵרָ֥א אֲלֵיכֶ֖ם כְּב֥וֹד יְהוָֽה׃ </span></p>
 <p align="RIGHT"><span lang="he">‎<a name="007">7</a> ‏וַיֹּ֨אמֶר מֹשֶׁ֜ה אֶֽל־אַהֲרֹ֗ן קְרַ֤ב אֶל־הַמִּזְבֵּ֙חַ֙ וַעֲשֵׂ֞ה אֶת־חַטָּֽאתְךָ֙ וְאֶת־עֹ֣לָתֶ֔ךָ וְכַפֵּ֥ר בַּֽעַדְךָ֖ וּבְעַ֣ד הָעָ֑ם וַעֲשֵׂ֞ה אֶת־קָרְבַּ֤ן הָעָם֙ וְכַפֵּ֣ר בַּֽעֲדָ֔ם כַּאֲשֶׁ֖ר צִוָּ֥ה יְהוָֽה׃ </span></p>
 <p align="RIGHT"><span lang="he">‎<a name="008">8</a> ‏וַיִּקְרַ֥ב אַהֲרֹ֖ן אֶל־הַמִּזְבֵּ֑חַ וַיִּשְׁחַ֛ט אֶת־עֵ֥גֶל הַחַטָּ֖את אֲשֶׁר־לֽוֹ׃ </span></p>
 <p align="RIGHT"><span lang="he">‎<a name="009">9</a> ‏וַ֠יַּקְרִבוּ בְּנֵ֨י אַהֲרֹ֣ן אֶת־הַדָּם֮ אֵלָיו֒ וַיִּטְבֹּ֤ל אֶצְבָּעוֹ֙ בַּדָּ֔ם וַיִּתֵּ֖ן עַל־קַרְנ֣וֹת הַמִּזְבֵּ֑חַ וְאֶת־הַדָּ֣ם יָצַ֔ק אֶל־יְס֖וֹד הַמִּזְבֵּֽחַ׃ </span></p>
 <p align="RIGHT"><span lang="he">‎<a name="010">10</a> ‏וְאֶת־הַחֵ֨לֶב וְאֶת־הַכְּלָיֹ֜ת וְאֶת־הַיֹּתֶ֤רֶת מִן־הַכָּבֵד֙ מִן־הַ֣חַטָּ֔את הִקְטִ֖יר הַמִּזְבֵּ֑חָה כַּאֲשֶׁ֛ר צִוָּ֥ה יְהוָ֖ה אֶת־מֹשֶֽׁה׃ </span></p>
 <p align="RIGHT"><span lang="he">‎<a name="011">11</a> ‏וְאֶת־הַבָּשָׂ֖ר וְאֶת־הָע֑וֹר שָׂרַ֣ף בָּאֵ֔שׁ מִח֖וּץ לַֽמַּחֲנֶֽה׃ </span></p>
 <p align="RIGHT"><span lang="he">‎<a name="012">12</a> ‏וַיִּשְׁחַ֖ט אֶת־הָעֹלָ֑ה וַ֠יַּמְצִאוּ בְּנֵ֨י אַהֲרֹ֤ן אֵלָיו֙ אֶת־הַדָּ֔ם וַיִּזְרְקֵ֥הוּ עַל־הַמִּזְבֵּ֖חַ סָבִֽיב׃ </span></p>
 <p align="RIGHT"><span lang="he">‎<a name="013">13</a> ‏וְאֶת־הָעֹלָ֗ה הִמְצִ֧יאוּ אֵלָ֛יו לִנְתָחֶ֖יהָ וְאֶת־הָרֹ֑אשׁ וַיַּקְטֵ֖ר עַל־הַמִּזְבֵּֽחַ׃ </span></p>
 <p align="RIGHT"><span lang="he">‎<a name="014">14</a> ‏וַיִּרְחַ֥ץ אֶת־הַקֶּ֖רֶב וְאֶת־הַכְּרָעָ֑יִם וַיַּקְטֵ֥ר עַל־הָעֹלָ֖ה הַמִּזְבֵּֽחָה׃ </span></p>
 <p align="RIGHT"><span lang="he">‎<a name="015">15</a> ‏וַיַּקְרֵ֕ב אֵ֖ת קָרְבַּ֣ן הָעָ֑ם וַיִּקַּ֞ח אֶת־שְׂעִ֤יר הַֽחַטָּאת֙ אֲשֶׁ֣ר לָעָ֔ם וַיִּשְׁחָטֵ֥הוּ וַֽיְחַטְּאֵ֖הוּ כָּרִאשֽׁוֹן׃ </span></p>
 <p align="RIGHT"><span lang="he">‎<a name="016">16</a> ‏וַיַּקְרֵ֖ב אֶת־הָעֹלָ֑ה וַֽיַּעֲשֶׂ֖הָ כַּמִּשְׁפָּֽט׃ </span></p>
 <p align="RIGHT"><span lang="he">‎<a name="017">17</a> ‏וַיַּקְרֵב֮ אֶת־הַמִּנְחָה֒ וַיְמַלֵּ֤א כַפּוֹ֙ מִמֶּ֔נָּה וַיַּקְטֵ֖ר עַל־הַמִּזְבֵּ֑חַ מִלְּבַ֖ד עֹלַ֥ת הַבֹּֽקֶר׃ </span></p>
 <p align="RIGHT"><span lang="he">‎<a name="018">18</a> ‏וַיִּשְׁחַ֤ט אֶת־הַשּׁוֹר֙ וְאֶת־הָאַ֔יִל זֶ֥בַח הַשְּׁלָמִ֖ים אֲשֶׁ֣ר לָעָ֑ם וַ֠יַּמְצִאוּ בְּנֵ֨י אַהֲרֹ֤ן אֶת־הַדָּם֙ אֵלָ֔יו וַיִּזְרְקֵ֥הוּ עַל־הַמִּזְבֵּ֖חַ סָבִֽיב׃ </span></p>
 <p align="RIGHT"><span lang="he">‎<a name="019">19</a> ‏וְאֶת־הַחֲלָבִ֖ים מִן־הַשּׁ֑וֹר וּמִן־הָאַ֔יִל הָֽאַלְיָ֤ה וְהַֽמְכַסֶּה֙ וְהַכְּלָיֹ֔ת וְיֹתֶ֖רֶת הַכָּבֵֽד׃ </span></p>
 <p align="RIGHT"><span lang="he">‎<a name="020">20</a> ‏וַיָּשִׂ֥ימוּ אֶת־הַחֲלָבִ֖ים עַל־הֶחָז֑וֹת וַיַּקְטֵ֥ר הַחֲלָבִ֖ים הַמִּזְבֵּֽחָה׃ </span></p>
 <p align="RIGHT"><span lang="he">‎<a name="021">21</a> ‏וְאֵ֣ת הֶחָז֗וֹת וְאֵת֙ שׁ֣וֹק הַיָּמִ֔ין הֵנִ֧יף אַהֲרֹ֛ן תְּנוּפָ֖ה לִפְנֵ֣י יְהוָ֑ה כַּאֲשֶׁ֖ר צִוָּ֥ה מֹשֶֽׁה׃ </span></p>
 <p align="RIGHT"><span lang="he">‎<a name="022">22</a> ‏וַיִּשָּׂ֨א אַהֲרֹ֧ן אֶת־<font color="brown">ידו</font> <font color="blue">יָדָ֛יו</font> אֶל־הָעָ֖ם וַֽיְבָרְכֵ֑ם וַיֵּ֗רֶד מֵעֲשֹׂ֧ת הַֽחַטָּ֛את וְהָעֹלָ֖ה וְהַשְּׁלָמִֽים׃ </span></p>
 <p align="RIGHT"><span lang="he">‎<a name="023">23</a> ‏וַיָּבֹ֨א מֹשֶׁ֤ה וְאַהֲרֹן֙ אֶל־אֹ֣הֶל מוֹעֵ֔ד וַיֵּ֣צְא֔וּ וַֽיְבָרֲכ֖וּ אֶת־הָעָ֑ם וַיֵּרָ֥א כְבוֹד־יְהוָ֖ה אֶל־כָּל־הָעָֽם׃ </span></p>
 <p align="RIGHT"><span lang="he">‎<a name="024">24</a> ‏וַתֵּ֤צֵא אֵשׁ֙ מִלִּפְנֵ֣י יְהוָ֔ה וַתֹּ֙אכַל֙ עַל־הַמִּזְבֵּ֔חַ אֶת־הָעֹלָ֖ה וְאֶת־הַחֲלָבִ֑ים וַיַּ֤רְא כָּל־הָעָם֙ וַיָּרֹ֔נּוּ וַֽיִּפְּל֖וּ עַל־פְּנֵיהֶֽם׃ </span></p>
 </td>
 <td width="50%">
 <p>1 wayəhî bayywōm haššəmînî qārā’ mōšeh lə’ahărōn ûləḇānāyw ûləziqənê yiśərā’ēl: </p>
 <p>2 wayyō’mer ’el-’ahărōn q<sup>a</sup>ḥ-ləḵā ‘ēḡel ben-bāqār ləḥaṭṭā’ṯ wə’ayil lə‘ōlâ təmîmim wəhaqərēḇ lifənê yəhwâ: </p>
 <p>3 wə’el-bənê yiśərā’ēl təḏabēr lē’mōr qəḥû śə‘îr-‘izzîm ləḥaṭṭā’ṯ wə‘ēḡel wāḵeḇeś bənê-šānâ təmîmim lə‘ōlâ: </p>
 <p>4 wəšwōr wā’ayil lišəlāmîm lizəbōḥa lifənê yəhwâ ûminəḥâ bəlûlâ ḇaššāmen kî hayywōm yəhwâ nirə’â ’ălêḵem: </p>
 <p>5 wayyiqəḥû ’ēṯ ’ăšer ṣiûâ mōšeh ’el-pənê ’ōhel mwō‘ēḏ wayyiqərəḇû kāl-hā‘ēḏâ wayy<sup>a</sup>‘aməḏû lifənê yəhwâ: </p>
 <p>6 wayyō’mer mōšeh zeh hadāḇār ’ăšer-ṣiûâ yəhwâ t<sup>a</sup>‘ăśû wəyērā’ ’ălêḵem kəḇwōḏ yəhwâ: </p>
 <p>7 wayyō’mer mōšeh ’el-’ahărōn qəraḇ ’el-hammizəbēḥa w<sup>a</sup>‘ăśēh ’eṯ-ḥaṭṭā’ṯəḵā wə’eṯ-‘ōlāṯeḵā wəḵapēr b<sup>a</sup>‘aḏəḵā ûḇə‘aḏ hā‘ām w<sup>a</sup>‘ăśēh ’eṯ-qārəban hā‘ām wəḵapēr b<sup>a</sup>‘ăḏām ka’ăšer ṣiûâ yəhwâ: </p>
 <p>8 wayyiqəraḇ ’ahărōn ’el-hammizəbēḥa wayyišəḥaṭ ’eṯ-‘ēḡel h<sup>a</sup>ḥaṭṭā’ṯ ’ăšer-lwō: </p>
 <p>9 wayyaqəriḇû bənê ’ahărōn ’eṯ-hadām ’ēlāyw wayyiṭəbōl ’eṣəbā‘wō badām wayyitēn ‘al-qarənwōṯ hammizəbēḥa wə’eṯ-hadām yāṣaq ’el-yəswōḏ hammizəbēḥa: </p>
 <p>10 wə’eṯ-h<sup>a</sup>ḥēleḇ wə’eṯ-hakəlāyōṯ wə’eṯ-hayyōṯereṯ min-hakāḇēḏ min-h<sup>a</sup>ḥaṭṭā’ṯ hiqəṭîr hammizəbēḥâ ka’ăšer ṣiûâ yəhwâ ’eṯ-mōšeh: </p>
 <p>11 wə’eṯ-habāśār wə’eṯ-hā‘wōr śāraf bā’ēš miḥûṣ lamm<sup>a</sup>ḥăneh: </p>
 <p>12 wayyišəḥaṭ ’eṯ-hā‘ōlâ wayyaməṣi’û bənê ’ahărōn ’ēlāyw ’eṯ-hadām wayyizərəqēhû ‘al-hammizəbēḥa sāḇîḇ: </p>
 <p>13 wə’eṯ-hā‘ōlâ himəṣî’û ’ēlāyw linəṯāḥeyhā wə’eṯ-hārō’š wayyaqəṭēr ‘al-hammizəbēḥa: </p>
 <p>14 wayyirəḥaṣ ’eṯ-haqqereḇ wə’eṯ-hakərā‘āyim wayyaqəṭēr ‘al-hā‘ōlâ hammizəbēḥâ: </p>
 <p>15 wayyaqərēḇ ’ēṯ qārəban hā‘ām wayyiqq<sup>a</sup>ḥ ’eṯ-śə‘îr h<sup>a</sup>ḥaṭṭā’ṯ ’ăšer lā‘ām wayyišəḥāṭēhû wayəḥaṭṭə’ēhû kāri’šwōn: </p>
 <p>16 wayyaqərēḇ ’eṯ-hā‘ōlâ wayy<sup>a</sup>‘ăśehā kammišəpāṭ: </p>
 <p>17 wayyaqərēḇ ’eṯ-hamminəḥâ wayəmallē’ ḵapwō mimmennâ wayyaqəṭēr ‘al-hammizəbēḥa milləḇaḏ ‘ōlaṯ habōqer: </p>
 <p>18 wayyišəḥaṭ ’eṯ-haššwōr wə’eṯ-hā’ayil zeḇ<sup>a</sup>ḥ haššəlāmîm ’ăšer lā‘ām wayyaməṣi’û bənê ’ahărōn ’eṯ-hadām ’ēlāyw wayyizərəqēhû ‘al-hammizəbēḥa sāḇîḇ: </p>
 <p>19 wə’eṯ-h<sup>a</sup>ḥălāḇîm min-haššwōr ûmin-hā’ayil hā’aləyâ wəhaməḵasseh wəhakəlāyōṯ wəyōṯereṯ hakāḇēḏ: </p>
 <p>20 wayyāśîmû ’eṯ-h<sup>a</sup>ḥălāḇîm ‘al-heḥāzwōṯ wayyaqəṭēr h<sup>a</sup>ḥălāḇîm hammizəbēḥâ: </p>
 <p>21 wə’ēṯ heḥāzwōṯ wə’ēṯ šwōq hayyāmîn hēnîf ’ahărōn tənûfâ lifənê yəhwâ ka’ăšer ṣiûâ mōšeh: </p>
 <p>22 wayyiśśā’ ’ahărōn ’eṯ-<font color="brown">yāḏwō</font> <font color="blue">yāḏāyw</font> ’el-hā‘ām wayəḇārəḵēm wayyēreḏ mē‘ăśōṯ h<sup>a</sup>ḥaṭṭā’ṯ wəhā‘ōlâ wəhaššəlāmîm: </p>
 <p>23 wayyāḇō’ mōšeh wə’ahărōn ’el-’ōhel mwō‘ēḏ wayyēṣə’û wayəḇārăḵû ’eṯ-hā‘ām wayyērā’ ḵəḇwōḏ-yəhwâ ’el-kāl-hā‘ām: </p>
 <p>24 watēṣē’ ’ēš millifənê yəhwâ watō’ḵal ‘al-hammizəbēḥa ’eṯ-hā‘ōlâ wə’eṯ-h<sup>a</sup>ḥălāḇîm wayyarə’ kāl-hā‘ām wayyārōnnû wayyipəlû ‘al-pənêhem: </p>
 </td>
 </tr></table>
 <p></p><hr>
 <center>
 <a href="lev010.htm">Next: Leviticus (Vayikra) Chapter 10</a></center>
 </body>