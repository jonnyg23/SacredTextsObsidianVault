<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lam003.htm">Polyglot</a> 
 <a href="../kjv/lam003.htm">KJV</a> 
 <a href="../sep/lam003.htm">Sep</a> 
 <a href="../vul/lam003.htm">Vul</a> 
 
 <br>
 <br><a href="lam.htm">Lamentations (Eichah) Index</a><br>
  
 <a href="lam002.htm">Previous</a> 
 <a href="lam004.htm">Next</a> 
 </center>
 <hr>
 
 <h3 align="CENTER">Tanach (Hebrew): Lamentations (Eichah) Chapter 3</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏אֲנִ֤י הַגֶּ֙בֶר֙ רָאָ֣ה עֳנִ֔י בְּשֵׁ֖בֶט עֶבְרָתֽוֹ׃ </span></p>
 <p align="RIGHT"><span lang="he">‎<a name="002">2</a> ‏אוֹתִ֥י נָהַ֛ג וַיֹּלַ֖ךְ חֹ֥שֶׁךְ וְלֹא־אֽוֹר׃ </span></p>
 <p align="RIGHT"><span lang="he">‎<a name="003">3</a> ‏אַ֣ךְ בִּ֥י יָשֻׁ֛ב יַהֲפֹ֥ךְ יָד֖וֹ כָּל־הַיּֽוֹם׃ ס</span></p>
 <p align="RIGHT"><span lang="he">‎<a name="004">4</a> ‏בִּלָּ֤ה בְשָׂרִי֙ וְעוֹרִ֔י שִׁבַּ֖ר עַצְמוֹתָֽי׃ </span></p>
 <p align="RIGHT"><span lang="he">‎<a name="005">5</a> ‏בָּנָ֥ה עָלַ֛י וַיַּקַּ֖ף רֹ֥אשׁ וּתְלָאָֽה׃ </span></p>
 <p align="RIGHT"><span lang="he">‎<a name="006">6</a> ‏בְּמַחֲשַׁכִּ֥ים הוֹשִׁיבַ֖נִי כְּמֵתֵ֥י עוֹלָֽם׃ ס</span></p>
 <p align="RIGHT"><span lang="he">‎<a name="007">7</a> ‏גָּדַ֧ר בַּעֲדִ֛י וְלֹ֥א אֵצֵ֖א הִכְבִּ֥יד נְחָשְׁתִּֽי׃ </span></p>
 <p align="RIGHT"><span lang="he">‎<a name="008">8</a> ‏גַּ֣ם כִּ֤י אֶזְעַק֙ וַאֲשַׁוֵּ֔עַ שָׂתַ֖ם תְּפִלָּתִֽי׃ </span></p>
 <p align="RIGHT"><span lang="he">‎<a name="009">9</a> ‏גָּדַ֤ר דְּרָכַי֙ בְּגָזִ֔ית נְתִיבֹתַ֖י עִוָּֽה׃ ס</span></p>
 <p align="RIGHT"><span lang="he">‎<a name="010">10</a> ‏דֹּ֣ב אֹרֵ֥ב הוּא֙ לִ֔י <font color="brown">אריה</font> <font color="blue">אֲרִ֖י</font> בְּמִסְתָּרִֽים׃ </span></p>
 <p align="RIGHT"><span lang="he">‎<a name="011">11</a> ‏דְּרָכַ֥י סוֹרֵ֛ר וַֽיְפַשְּׁחֵ֖נִי שָׂמַ֥נִי שֹׁמֵֽם׃ </span></p>
 <p align="RIGHT"><span lang="he">‎<a name="012">12</a> ‏דָּרַ֤ךְ קַשְׁתּוֹ֙ וַיַּצִּיבֵ֔נִי כַּמַּטָּרָ֖א לַחֵֽץ׃ ס</span></p>
 <p align="RIGHT"><span lang="he">‎<a name="013">13</a> ‏הֵבִיא֙ בְּכִלְיוֹתָ֔י בְּנֵ֖י אַשְׁפָּתֽוֹ׃ </span></p>
 <p align="RIGHT"><span lang="he">‎<a name="014">14</a> ‏הָיִ֤יתִי שְּׂחֹק֙<font color="red"><sup>3</sup></font> לְכָל־עַמִּ֔י נְגִינָתָ֖ם כָּל־הַיּֽוֹם׃ </span></p>
 <p align="RIGHT"><span lang="he">‎<a name="015">15</a> ‏הִשְׂבִּיעַ֥נִי בַמְּרוֹרִ֖ים הִרְוַ֥נִי לַעֲנָֽה׃ ס</span></p>
 <p align="RIGHT"><span lang="he">‎<a name="016">16</a> ‏וַיַּגְרֵ֤ס בֶּֽחָצָץ֙ שִׁנָּ֔י הִכְפִּישַׁ֖נִי בָּאֵֽפֶר׃ </span></p>
 <p align="RIGHT"><span lang="he">‎<a name="017">17</a> ‏וַתִּזְנַ֧ח מִשָּׁל֛וֹם נַפְשִׁ֖י נָשִׁ֥יתִי טוֹבָֽה׃ </span></p>
 <p align="RIGHT"><span lang="he">‎<a name="018">18</a> ‏וָאֹמַר֙ אָבַ֣ד נִצְחִ֔י וְתוֹחַלְתִּ֖י מֵיְהוָֽה׃ ס</span></p>
 <p align="RIGHT"><span lang="he">‎<a name="019">19</a> ‏זְכָר־עָנְיִ֥י וּמְרוּדִ֖י לַעֲנָ֥ה וָרֹֽאשׁ׃ </span></p>
 <p align="RIGHT"><span lang="he">‎<a name="020">20</a> ‏זָכ֣וֹר תִּזְכּ֔וֹר <font color="brown">ותשיח</font> <font color="blue">וְתָשׁ֥וֹחַ</font> עָלַ֖י נַפְשִֽׁי׃ </span></p>
 <p align="RIGHT"><span lang="he">‎<a name="021">21</a> ‏זֹ֛את אָשִׁ֥יב אֶל־לִבִּ֖י עַל־כֵּ֥ן אוֹחִֽיל׃ ס</span></p>
 <p align="RIGHT"><span lang="he">‎<a name="022">22</a> ‏חַֽסְדֵ֤י יְהוָה֙ כִּ֣י לֹא־תָ֔מְנוּ כִּ֥י לֹא־כָל֖וּ רַחֲמָֽיו׃ </span></p>
 <p align="RIGHT"><span lang="he">‎<a name="023">23</a> ‏חֲדָשִׁים֙ לַבְּקָרִ֔ים רַבָּ֖ה אֱמוּנָתֶֽךָ׃ </span></p>
 <p align="RIGHT"><span lang="he">‎<a name="024">24</a> ‏חֶלְקִ֤י יְהוָה֙ אָמְרָ֣ה נַפְשִׁ֔י עַל־כֵּ֖ן אוֹחִ֥יל לֽוֹ׃ ס</span></p>
 <p align="RIGHT"><span lang="he">‎<a name="025">25</a> ‏ט֤וֹב יְהוָה֙ לְקוָ֔וֹ<font color="red"><sup>q</sup></font> לְנֶ֖פֶשׁ תִּדְרְשֶֽׁנּוּ׃ </span></p>
 <p align="RIGHT"><span lang="he">‎<a name="026">26</a> ‏ט֤וֹב וְיָחִיל֙ וְדוּמָ֔ם לִתְשׁוּעַ֖ת יְהוָֽה׃ </span></p>
 <p align="RIGHT"><span lang="he">‎<a name="027">27</a> ‏ט֣וֹב לַגֶּ֔בֶר כִּֽי־יִשָּׂ֥א עֹ֖ל בִּנְעוּרָֽיו׃ ס</span></p>
 <p align="RIGHT"><span lang="he">‎<a name="028">28</a> ‏יֵשֵׁ֤ב בָּדָד֙ וְיִדֹּ֔ם כִּ֥י נָטַ֖ל עָלָֽיו׃ </span></p>
 <p align="RIGHT"><span lang="he">‎<a name="029">29</a> ‏יִתֵּ֤ן בֶּֽעָפָר֙ פִּ֔יהוּ אוּלַ֖י יֵ֥שׁ תִּקְוָֽה׃ </span></p>
 <p align="RIGHT"><span lang="he">‎<a name="030">30</a> ‏יִתֵּ֧ן לְמַכֵּ֛הוּ לֶ֖חִי יִשְׂבַּ֥ע בְּחֶרְפָּֽה׃ ס</span></p>
 <p align="RIGHT"><span lang="he">‎<a name="031">31</a> ‏כִּ֣י לֹ֥א יִזְנַ֛ח לְעוֹלָ֖ם אֲדֹנָֽי׃ </span></p>
 <p align="RIGHT"><span lang="he">‎<a name="032">32</a> ‏כִּ֣י אִם־הוֹגָ֔ה וְרִחַ֖ם כְּרֹ֥ב <font color="brown">חסדו</font> <font color="blue">חֲסָדָֽיו׃</font> </span></p>
 <p align="RIGHT"><span lang="he">‎<a name="033">33</a> ‏כִּ֣י לֹ֤א עִנָּה֙ מִלִּבּ֔וֹ וַיַּגֶּ֖ה בְּנֵי־אִֽישׁ׃ ס</span></p>
 <p align="RIGHT"><span lang="he">‎<a name="034">34</a> ‏לְדַכֵּא֙ תַּ֣חַת רַגְלָ֔יו כֹּ֖ל אֲסִ֥ירֵי אָֽרֶץ׃ </span></p>
 <p align="RIGHT"><span lang="he">‎<a name="035">35</a> ‏לְהַטּוֹת֙ מִשְׁפַּט־גָּ֔בֶר נֶ֖גֶד פְּנֵ֥י עֶלְיֽוֹן׃ </span></p>
 <p align="RIGHT"><span lang="he">‎<a name="036">36</a> ‏לְעַוֵּ֤ת אָדָם֙ בְּרִיב֔וֹ אֲדֹנָ֖י לֹ֥א רָאָֽה׃ ס</span></p>
 <p align="RIGHT"><span lang="he">‎<a name="037">37</a> ‏מִ֣י זֶ֤ה אָמַר֙ וַתֶּ֔הִי אֲדֹנָ֖י לֹ֥א צִוָּֽה׃ </span></p>
 <p align="RIGHT"><span lang="he">‎<a name="038">38</a> ‏מִפִּ֤י עֶלְיוֹן֙ לֹ֣א תֵצֵ֔א הָרָע֖וֹת וְהַטּֽוֹב׃ </span></p>
 <p align="RIGHT"><span lang="he">‎<a name="039">39</a> ‏מַה־יִּתְאוֹנֵן֙ אָדָ֣ם חָ֔י גֶּ֖בֶר עַל־<font color="brown">חטאו</font> <font color="blue">חֲטָאָֽיו׃</font> ס</span></p>
 <p align="RIGHT"><span lang="he">‎<a name="040">40</a> ‏נַחְפְּשָׂ֤ה דְרָכֵ֙ינוּ֙ וְֽנַחְקֹ֔רָה וְנָשׁ֖וּבָה עַד־יְהוָֽה׃ </span></p>
 <p align="RIGHT"><span lang="he">‎<a name="041">41</a> ‏נִשָּׂ֤א לְבָבֵ֙נוּ֙ אֶל־כַּפָּ֔יִם אֶל־אֵ֖ל בַּשָּׁמָֽיִם׃ </span></p>
 <p align="RIGHT"><span lang="he">‎<a name="042">42</a> ‏נַ֤חְנוּ פָשַׁ֙עְנוּ֙ וּמָרִ֔ינוּ אַתָּ֖ה לֹ֥א סָלָֽחְתָּ׃ ס</span></p>
 <p align="RIGHT"><span lang="he">‎<a name="043">43</a> ‏סַכֹּ֤תָה בָאַף֙ וַֽתִּרְדְּפֵ֔נוּ הָרַ֖גְתָּ לֹ֥א חָמָֽלְתָּ׃ </span></p>
 <p align="RIGHT"><span lang="he">‎<a name="044">44</a> ‏סַכּ֤וֹתָה בֶֽעָנָן֙ לָ֔ךְ מֵעֲב֖וֹר תְּפִלָּֽה׃ </span></p>
 <p align="RIGHT"><span lang="he">‎<a name="045">45</a> ‏סְחִ֧י וּמָא֛וֹס תְּשִׂימֵ֖נוּ בְּקֶ֥רֶב הָעַמִּֽים׃ ס</span></p>
 <p align="RIGHT"><span lang="he">‎<a name="046">46</a> ‏פָּצ֥וּ עָלֵ֛ינוּ פִּיהֶ֖ם כָּל־אֹיְבֵֽינוּ׃ </span></p>
 <p align="RIGHT"><span lang="he">‎<a name="047">47</a> ‏פַּ֧חַד וָפַ֛חַת הָ֥יָה לָ֖נוּ הַשֵּׁ֥את וְהַשָּֽׁבֶר׃ </span></p>
 <p align="RIGHT"><span lang="he">‎<a name="048">48</a> ‏פַּלְגֵי־מַ֙יִם֙ תֵּרַ֣ד עֵינִ֔י עַל־שֶׁ֖בֶר בַּת־עַמִּֽי׃ ס</span></p>
 <p align="RIGHT"><span lang="he">‎<a name="049">49</a> ‏עֵינִ֧י נִגְּרָ֛ה וְלֹ֥א תִדְמֶ֖ה מֵאֵ֥ין הֲפֻגֽוֹת׃ </span></p>
 <p align="RIGHT"><span lang="he">‎<a name="050">50</a> ‏עַד־יַשְׁקִ֣יף וְיֵ֔רֶא יְהוָ֖ה מִשָּׁמָֽיִם׃ </span></p>
 <p align="RIGHT"><span lang="he">‎<a name="051">51</a> ‏עֵינִי֙ עֽוֹלְלָ֣ה לְנַפְשִׁ֔י מִכֹּ֖ל בְּנ֥וֹת עִירִֽי׃ ס</span></p>
 <p align="RIGHT"><span lang="he">‎<a name="052">52</a> ‏צ֥וֹד צָד֛וּנִי כַּצִּפּ֖וֹר אֹיְבַ֥י חִנָּֽם׃ </span></p>
 <p align="RIGHT"><span lang="he">‎<a name="053">53</a> ‏צָֽמְת֤וּ בַבּוֹר֙ חַיָּ֔י וַיַּדּוּ־אֶ֖בֶן בִּֽי׃ </span></p>
 <p align="RIGHT"><span lang="he">‎<a name="054">54</a> ‏צָֽפוּ־מַ֥יִם עַל־רֹאשִׁ֖י אָמַ֥רְתִּי נִגְזָֽרְתִּי׃ ס</span></p>
 <p align="RIGHT"><span lang="he">‎<a name="055">55</a> ‏קָרָ֤אתִי שִׁמְךָ֙ יְהוָ֔ה מִבּ֖וֹר תַּחְתִּיּֽוֹת׃ </span></p>
 <p align="RIGHT"><span lang="he">‎<a name="056">56</a> ‏קוֹלִ֖י שָׁמָ֑עְתָּ אַל־תַּעְלֵ֧ם אָזְנְךָ֛ לְרַוְחָתִ֖י לְשַׁוְעָתִֽי׃ </span></p>
 <p align="RIGHT"><span lang="he">‎<a name="057">57</a> ‏קָרַ֙בְתָּ֙ בְּי֣וֹם אֶקְרָאֶ֔ךָּ אָמַ֖רְתָּ אַל־תִּירָֽא׃ ס</span></p>
 <p align="RIGHT"><span lang="he">‎<a name="058">58</a> ‏רַ֧בְתָּ אֲדֹנָ֛י רִיבֵ֥י נַפְשִׁ֖י גָּאַ֥לְתָּ חַיָּֽי׃ </span></p>
 <p align="RIGHT"><span lang="he">‎<a name="059">59</a> ‏רָאִ֤יתָה יְהוָה֙ עַוָּ֣תָתִ֔י שָׁפְטָ֖ה מִשְׁפָּטִֽי׃ </span></p>
 <p align="RIGHT"><span lang="he">‎<a name="060">60</a> ‏רָאִ֙יתָה֙ כָּל־נִקְמָתָ֔ם כָּל־מַחְשְׁבֹתָ֖ם לִֽי׃ ס</span></p>
 <p align="RIGHT"><span lang="he">‎<a name="061">61</a> ‏שָׁמַ֤עְתָּ חֶרְפָּתָם֙ יְהוָ֔ה כָּל־מַחְשְׁבֹתָ֖ם עָלָֽי׃ </span></p>
 <p align="RIGHT"><span lang="he">‎<a name="062">62</a> ‏שִׂפְתֵ֤י קָמַי֙ וְהֶגְיוֹנָ֔ם עָלַ֖י כָּל־הַיּֽוֹם׃ </span></p>
 <p align="RIGHT"><span lang="he">‎<a name="063">63</a> ‏שִׁבְתָּ֤ם וְקִֽימָתָם֙ הַבִּ֔יטָה אֲנִ֖י מַנְגִּינָתָֽם׃ ס</span></p>
 <p align="RIGHT"><span lang="he">‎<a name="064">64</a> ‏תָּשִׁ֨יב לָהֶ֥ם גְּמ֛וּל יְהוָ֖ה כְּמַעֲשֵׂ֥ה יְדֵיהֶֽם׃ </span></p>
 <p align="RIGHT"><span lang="he">‎<a name="065">65</a> ‏תִּתֵּ֤ן לָהֶם֙ מְגִנַּת־לֵ֔ב תַּאֲלָֽתְךָ֖ לָהֶֽם׃ </span></p>
 <p align="RIGHT"><span lang="he">‎<a name="066">66</a> ‏תִּרְדֹּ֤ף בְּאַף֙ וְתַשְׁמִידֵ֔ם מִתַּ֖חַת שְׁמֵ֥י יְהוָֽה׃ פ</span></p>
 </td>
 <td width="50%">
 <p>1 ’ănî hageḇer rā’â ‘ŏnî bəšēḇeṭ ‘eḇərāṯwō: </p>
 <p>2 ’wōṯî nâaḡ wayyōlaḵə ḥōšeḵə wəlō’-’wōr: </p>
 <p>3 ’aḵə bî yāšuḇ yahăfōḵə yāḏwō kāl-hayywōm: s</p>
 <p>4 billâ ḇəśārî wə‘wōrî šibar ‘aṣəmwōṯāy: </p>
 <p>5 bānâ ‘ālay wayyaqqaf rō’š ûṯəlā’â: </p>
 <p>6 bəm<sup>a</sup>ḥăšakîm hwōšîḇanî kəmēṯê ‘wōlām: s</p>
 <p>7 gāḏar b<sup>a</sup>‘ăḏî wəlō’ ’ēṣē’ hiḵəbîḏ nəḥāšətî: </p>
 <p>8 gam kî ’ezə‘aq wa’ăšaûē‘a śāṯam təfillāṯî: </p>
 <p>9 gāḏar dərāḵay bəḡāzîṯ nəṯîḇōṯay ‘iûâ: s</p>
 <p>10 dōḇ ’ōrēḇ hû’ lî <font color="brown">’arəyēh</font> <font color="blue">’ărî</font> bəmisətārîm: </p>
 <p>11 dərāḵay swōrēr wayəfaššəḥēnî śāmanî šōmēm: </p>
 <p>12 dāraḵə qašətwō wayyaṣṣîḇēnî kammaṭṭārā’ l<sup>a</sup>ḥēṣ: s</p>
 <p>13 hēḇî’ bəḵiləywōṯāy bənê ’ašəpāṯwō: </p>
 <p>14 hāyîṯî śśəḥōq<font color="red"><sup>3</sup></font> ləḵāl-‘ammî nəḡînāṯām kāl-hayywōm: </p>
 <p>15 hiśəbî‘anî ḇammərwōrîm hirəwanî l<sup>a</sup>‘ănâ: s</p>
 <p>16 wayyaḡərēs beḥāṣāṣ šinnāy hiḵəpîšanî bā’ēfer: </p>
 <p>17 watizən<sup>a</sup>ḥ miššālwōm nafəšî nāšîṯî ṭwōḇâ: </p>
 <p>18 wā’ōmar ’āḇaḏ niṣəḥî wəṯwōḥalətî mêəhwâ: s</p>
 <p>19 zəḵār-‘ānəyî ûmərûḏî l<sup>a</sup>‘ănâ wārō’š: </p>
 <p>20 zāḵwōr tizəkwōr <font color="brown">wəṯāšîḥa</font> <font color="blue">wəṯāšwōḥa</font> ‘ālay nafəšî: </p>
 <p>21 zō’ṯ ’āšîḇ ’el-libî ‘al-kēn ’wōḥîl: s</p>
 <p>22 ḥasəḏê yəhwâ kî lō’-ṯāmənû kî lō’-ḵālû r<sup>a</sup>ḥămāyw: </p>
 <p>23 ḥăḏāšîm labəqārîm rabâ ’ĕmûnāṯeḵā: </p>
 <p>24 ḥeləqî yəhwâ ’āmərâ nafəšî ‘al-kēn ’wōḥîl lwō: s</p>
 <p>25 ṭwōḇ yəhwâ ləqwāwō<font color="red"><sup>q</sup></font> lənefeš tiḏərəšennû: </p>
 <p>26 ṭwōḇ wəyāḥîl wəḏûmām liṯəšû‘aṯ yəhwâ: </p>
 <p>27 ṭwōḇ lageḇer kî-yiśśā’ ‘ōl binə‘ûrāyw: s</p>
 <p>28 yēšēḇ bāḏāḏ wəyidōm kî nāṭal ‘ālāyw: </p>
 <p>29 yitēn be‘āfār pîhû ’ûlay yēš tiqəwâ: </p>
 <p>30 yitēn ləmakēhû leḥî yiśəb<sup>a</sup>‘ bəḥerəpâ: s</p>
 <p>31 kî lō’ yizən<sup>a</sup>ḥ lə‘wōlām ’ăḏōnāy: </p>
 <p>32 kî ’im-hwōḡâ wəriḥam kərōḇ <font color="brown">ḥasədwō</font> <font color="blue">ḥăsāḏāyw:</font> </p>
 <p>33 kî lō’ ‘innâ millibwō wayyageh bənê-’îš: s</p>
 <p>34 ləḏakē’ t<sup>a</sup>ḥaṯ raḡəlāyw kōl ’ăsîrê ’āreṣ: </p>
 <p>35 ləhaṭṭwōṯ mišəpaṭ-gāḇer neḡeḏ pənê ‘eləywōn: </p>
 <p>36 lə‘aûēṯ ’āḏām bərîḇwō ’ăḏōnāy lō’ rā’â: s</p>
 <p>37 mî zeh ’āmar watehî ’ăḏōnāy lō’ ṣiûâ: </p>
 <p>38 mipî ‘eləywōn lō’ ṯēṣē’ hārā‘wōṯ wəhaṭṭwōḇ: </p>
 <p>39 mah-yyiṯə’wōnēn ’āḏām ḥāy geḇer ‘al-<font color="brown">ḥeṭə’wō</font> <font color="blue">ḥăṭā’āyw:</font> s</p>
 <p>40 n<sup>a</sup>ḥəpəśâ ḏərāḵênû wən<sup>a</sup>ḥəqōrâ wənāšûḇâ ‘aḏ-yəhwâ: </p>
 <p>41 niśśā’ ləḇāḇēnû ’el-kapāyim ’el-’ēl baššāmāyim: </p>
 <p>42 n<sup>a</sup>ḥənû fāš<sup>a</sup>‘ənû ûmārînû ’atâ lō’ sālāḥətā: s</p>
 <p>43 sakōṯâ ḇā’af watirədəfēnû hāraḡətā lō’ ḥāmālətā: </p>
 <p>44 sakwōṯâ ḇe‘ānān lāḵə mē‘ăḇwōr təfillâ: </p>
 <p>45 səḥî ûmā’wōs təśîmēnû bəqereḇ hā‘ammîm: s</p>
 <p>46 pāṣû ‘ālênû pîhem kāl-’ōyəḇênû: </p>
 <p>47 p<sup>a</sup>ḥaḏ wāf<sup>a</sup>ḥaṯ hāyâ lānû haššē’ṯ wəhaššāḇer: </p>
 <p>48 paləḡê-mayim tēraḏ ‘ênî ‘al-šeḇer baṯ-‘ammî: s</p>
 <p>49 ‘ênî nigərâ wəlō’ ṯiḏəmeh mē’ên hăfuḡwōṯ: </p>
 <p>50 ‘aḏ-yašəqîf wəyēre’ yəhwâ miššāmāyim: </p>
 <p>51 ‘ênî ‘wōləlâ lənafəšî mikōl bənwōṯ ‘îrî: s</p>
 <p>52 ṣwōḏ ṣāḏûnî kaṣṣipwōr ’ōyəḇay ḥinnām: </p>
 <p>53 ṣāməṯû ḇabwōr ḥayyāy wayyadû-’eḇen bî: </p>
 <p>54 ṣāfû-mayim ‘al-rō’šî ’āmarətî niḡəzārətî: s</p>
 <p>55 qārā’ṯî šiməḵā yəhwâ mibwōr t<sup>a</sup>ḥətîywōṯ: </p>
 <p>56 qwōlî šāmā‘ətā ’al-t<sup>a</sup>‘əlēm ’āzənəḵā lərawəḥāṯî ləšawə‘āṯî: </p>
 <p>57 qāraḇətā bəywōm ’eqərā’eḵḵā ’āmarətā ’al-tîrā’: s</p>
 <p>58 raḇətā ’ăḏōnāy rîḇê nafəšî gā’alətā ḥayyāy: </p>
 <p>59 rā’îṯâ yəhwâ ‘aûāṯāṯî šāfəṭâ mišəpāṭî: </p>
 <p>60 rā’îṯâ kāl-niqəmāṯām kāl-m<sup>a</sup>ḥəšəḇōṯām lî: s</p>
 <p>61 šām<sup>a</sup>‘ətā ḥerəpāṯām yəhwâ kāl-m<sup>a</sup>ḥəšəḇōṯām ‘ālāy: </p>
 <p>62 śifəṯê qāmay wəheḡəywōnām ‘ālay kāl-hayywōm: </p>
 <p>63 šiḇətām wəqîmāṯām habîṭâ ’ănî manəgînāṯām: s</p>
 <p>64 tāšîḇ lâem gəmûl yəhwâ kəm<sup>a</sup>‘ăśēh yəḏêhem: </p>
 <p>65 titēn lâem məḡinnaṯ-lēḇ ta’ălāṯəḵā lâem: </p>
 <p>66 tirədōf bə’af wəṯašəmîḏēm mit<sup>a</sup>ḥaṯ šəmê yəhwâ: f</p>
 </td>
 </tr></table>
 <p></p><hr>
 <center>
 <a href="lam004.htm">Next: Lamentations (Eichah) Chapter 4</a></center>
 </body>