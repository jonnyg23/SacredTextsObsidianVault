<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2008.htm">Polyglot</a> 
 <a href="../kjv/kg2008.htm">KJV</a> 
 <a href="../sep/kg2008.htm">Sep</a> 
 <a href="../vul/kg2008.htm">Vul</a> 
 
 <br>
 <br><a href="kg2.htm">2 Kings (2 Melakhim) Index</a><br>
  
 <a href="kg2007.htm">Previous</a> 
 <a href="kg2009.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Kings (2 Melakhim) Chapter 8</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וֶאֱלִישָׁ֡ע דִּבֶּ֣ר אֶל־הָאִשָּׁה֩ אֲשֶׁר־הֶחֱיָ֨ה אֶת־בְּנָ֜הּ לֵאמֹ֗ר ק֤וּמִי וּלְכִי֙ <font color="brown">אתי</font> <font color="blue">אַ֣תְּ</font> וּבֵיתֵ֔ךְ וְג֖וּרִי בַּאֲשֶׁ֣ר תָּג֑וּרִי כִּֽי־קָרָ֤א יְהוָה֙ לָֽרָעָ֔ב וְגַם־בָּ֥א אֶל־הָאָ֖רֶץ שֶׁ֥בַע שָׁנִֽים׃ </span></p>
 <p align="RIGHT"><span lang="he">‎<a name="002">2</a> ‏וַתָּ֙קָם֙ הָֽאִשָּׁ֔ה וַתַּ֕עַשׂ כִּדְבַ֖ר אִ֣ישׁ הָאֱלֹהִ֑ים וַתֵּ֤לֶךְ הִיא֙ וּבֵיתָ֔הּ וַתָּ֥גָר בְּאֶֽרֶץ־פְּלִשְׁתִּ֖ים שֶׁ֥בַע שָׁנִֽים׃ </span></p>
 <p align="RIGHT"><span lang="he">‎<a name="003">3</a> ‏וַיְהִ֗י מִקְצֵה֙ שֶׁ֣בַע שָׁנִ֔ים וַתָּ֥שָׁב הָאִשָּׁ֖ה מֵאֶ֣רֶץ פְּלִשְׁתִּ֑ים וַתֵּצֵא֙ לִצְעֹ֣ק אֶל־הַמֶּ֔לֶךְ אֶל־בֵּיתָ֖הּ וְאֶל־שָׂדָֽהּ׃ </span></p>
 <p align="RIGHT"><span lang="he">‎<a name="004">4</a> ‏וְהַמֶּ֗לֶךְ מְדַבֵּר֙ אֶל־גֵּ֣חֲזִ֔י נַ֥עַר אִישׁ־הָאֱלֹהִ֖ים לֵאמֹ֑ר סַפְּרָה־נָּ֣א לִ֔י אֵ֥ת כָּל־הַגְּדֹל֖וֹת אֲשֶׁר־עָשָׂ֥ה אֱלִישָֽׁע׃ </span></p>
 <p align="RIGHT"><span lang="he">‎<a name="005">5</a> ‏וַ֠יְהִי ה֥וּא מְסַפֵּ֣ר לַמֶּלֶךְ֮ אֵ֣ת אֲשֶׁר־הֶחֱיָ֣ה אֶת־הַמֵּת֒ וְהִנֵּ֨ה הָאִשָּׁ֜ה אֲשֶׁר־הֶחֱיָ֤ה אֶת־בְּנָהּ֙ צֹעֶ֣קֶת אֶל־הַמֶּ֔לֶךְ עַל־בֵּיתָ֖הּ וְעַל־שָׂדָ֑הּ וַיֹּ֤אמֶר גֵּֽחֲזִי֙ אֲדֹנִ֣י הַמֶּ֔לֶךְ זֹ֚את<font color="red"><sup>3</sup></font> הָֽאִשָּׁ֔ה וְזֶה־בְּנָ֖הּ אֲשֶׁר־הֶחֱיָ֥ה אֱלִישָֽׁע׃ </span></p>
 <p align="RIGHT"><span lang="he">‎<a name="006">6</a> ‏וַיִּשְׁאַ֥ל הַמֶּ֛לֶךְ לָאִשָּׁ֖ה וַתְּסַפֶּר־ל֑וֹ וַיִּתֶּן־לָ֣הּ הַמֶּלֶךְ֩ סָרִ֨יס אֶחָ֜ד לֵאמֹ֗ר הָשֵׁ֤יב אֶת־כָּל־אֲשֶׁר־לָהּ֙ וְאֵת֙ כָּל־תְּבוּאֹ֣ת הַשָּׂדֶ֔ה מִיּ֛וֹם עָזְבָ֥ה אֶת־הָאָ֖רֶץ וְעַד־עָֽתָּה׃ פ</span></p>
 <p align="RIGHT"><span lang="he">‎<a name="007">7</a> ‏וַיָּבֹ֤א אֱלִישָׁע֙ דַּמֶּ֔שֶׂק וּבֶן־הֲדַ֥ד מֶֽלֶךְ־אֲרָ֖ם חֹלֶ֑ה וַיֻּגַּד־ל֣וֹ לֵאמֹ֔ר בָּ֛א אִ֥ישׁ הָאֱלֹהִ֖ים עַד־הֵֽנָּה׃ </span></p>
 <p align="RIGHT"><span lang="he">‎<a name="008">8</a> ‏וַיֹּ֨אמֶר הַמֶּ֜לֶךְ אֶל־חֲזָהאֵ֗ל קַ֤ח בְּיָֽדְךָ֙ מִנְחָ֔ה וְלֵ֕ךְ לִקְרַ֖את אִ֣ישׁ הָאֱלֹהִ֑ים וְדָרַשְׁתָּ֙ אֶת־יְהוָ֤ה מֵֽאוֹתוֹ֙ לֵאמֹ֔ר הַאֶחְיֶ֖ה מֵחֳלִ֥י זֶֽה׃ </span></p>
 <p align="RIGHT"><span lang="he">‎<a name="009">9</a> ‏וַיֵּ֣לֶךְ חֲזָאֵל֮ לִקְרָאתוֹ֒ וַיִּקַּ֨ח מִנְחָ֤ה בְיָדוֹ֙ וְכָל־ט֣וּב דַּמֶּ֔שֶׂק מַשָּׂ֖א אַרְבָּעִ֣ים גָּמָ֑ל וַיָּבֹא֙ וַיַּעֲמֹ֣ד לְפָנָ֔יו וַיֹּ֗אמֶר בִּנְךָ֙ בֶן־הֲדַ֤ד מֶֽלֶךְ־אֲרָם֙ שְׁלָחַ֤נִי אֵלֶ֙יךָ֙ לֵאמֹ֔ר הַאֶחְיֶ֖ה מֵחֳלִ֥י זֶֽה׃ </span></p>
 <p align="RIGHT"><span lang="he">‎<a name="010">10</a> ‏וַיֹּ֤אמֶר אֵלָיו֙ אֱלִישָׁ֔ע לֵ֥ךְ אֱמָר־<font color="brown">לא</font> <font color="blue">ל֖וֹ</font> חָיֹ֣ה תִחְיֶ֑ה וְהִרְאַ֥נִי יְהוָ֖ה כִּֽי־מ֥וֹת יָמֽוּת׃ </span></p>
 <p align="RIGHT"><span lang="he">‎<a name="011">11</a> ‏וַיַּעֲמֵ֥ד אֶת־פָּנָ֖יו וַיָּ֣שֶׂם עַד־בֹּ֑שׁ וַיֵּ֖בְךְּ אִ֥ישׁ הָאֱלֹהִֽים׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֣אמֶר חֲזָאֵ֔ל מַדּ֖וּעַ אֲדֹנִ֣י בֹכֶ֑ה וַיֹּ֡אמֶר כִּֽי־יָדַ֡עְתִּי אֵ֣ת אֲשֶׁר־תַּעֲשֶׂה֩ לִבְנֵ֨י יִשְׂרָאֵ֜ל רָעָ֗ה מִבְצְרֵיהֶ֞ם תְּשַׁלַּ֤ח בָּאֵשׁ֙ וּבַחֻֽרֵיהֶם֙ בַּחֶ֣רֶב תַּהֲרֹ֔ג וְעֹלְלֵיהֶ֣ם תְּרַטֵּ֔שׁ וְהָרֹתֵיהֶ֖ם תְּבַקֵּֽעַ׃ </span></p>
 <p align="RIGHT"><span lang="he">‎<a name="013">13</a> ‏וַיֹּ֣אמֶר חֲזָהאֵ֔ל כִּ֣י מָ֤ה עַבְדְּךָ֙ הַכֶּ֔לֶב כִּ֣י יַעֲשֶׂ֔ה הַדָּבָ֥ר הַגָּד֖וֹל הַזֶּ֑ה וַיֹּ֣אמֶר אֱלִישָׁ֔ע הִרְאַ֧נִי יְהוָ֛ה אֹתְךָ֖ מֶ֥לֶךְ עַל־אֲרָֽם׃ </span></p>
 <p align="RIGHT"><span lang="he">‎<a name="014">14</a> ‏וַיֵּ֣לֶךְ׀ מֵאֵ֣ת אֱלִישָׁ֗ע וַיָּבֹא֙ אֶל־אֲדֹנָ֔יו וַיֹּ֣אמֶר ל֔וֹ מָֽה־אָמַ֥ר לְךָ֖ אֱלִישָׁ֑ע וַיֹּ֕אמֶר אָ֥מַר לִ֖י חָיֹ֥ה תִחְיֶֽה׃ </span></p>
 <p align="RIGHT"><span lang="he">‎<a name="015">15</a> ‏וַיְהִ֣י מִֽמָּחֳרָ֗ת וַיִּקַּ֤ח הַמַּכְבֵּר֙ וַיִּטְבֹּ֣ל בַּמַּ֔יִם וַיִּפְרֹ֥שׂ עַל־פָּנָ֖יו וַיָּמֹ֑ת וַיִּמְלֹ֥ךְ חֲזָהאֵ֖ל תַּחְתָּֽיו׃ פ</span></p>
 <p align="RIGHT"><span lang="he">‎<a name="016">16</a> ‏וּבִשְׁנַ֣ת חָמֵ֗שׁ לְיוֹרָ֤ם בֶּן־אַחְאָב֙ מֶ֣לֶךְ יִשְׂרָאֵ֔ל וִיהוֹשָׁפָ֖ט מֶ֣לֶךְ יְהוּדָ֑ה מָלַ֛ךְ יְהוֹרָ֥ם בֶּן־יְהוֹשָׁפָ֖ט מֶ֥לֶךְ יְהוּדָֽה׃ </span></p>
 <p align="RIGHT"><span lang="he">‎<a name="017">17</a> ‏בֶּן־שְׁלֹשִׁ֥ים וּשְׁתַּ֛יִם שָׁנָ֖ה הָיָ֣ה בְמָלְכ֑וֹ וּשְׁמֹנֶ֣ה <font color="brown">שנה</font> <font color="blue">שָׁנִ֔ים</font> מָלַ֖ךְ בִּירוּשָׁלִָֽם׃ </span></p>
 <p align="RIGHT"><span lang="he">‎<a name="018">18</a> ‏וַיֵּ֨לֶךְ בְּדֶ֣רֶךְ׀ מַלְכֵ֣י יִשְׂרָאֵ֗ל כַּאֲשֶׁ֤ר עָשׂוּ֙ בֵּ֣ית אַחְאָ֔ב כִּ֚י בַּת־אַחְאָ֔ב הָֽיְתָה־לּ֖וֹ לְאִשָּׁ֑ה וַיַּ֥עַשׂ הָרַ֖ע בְּעֵינֵ֥י יְהוָֽה׃ </span></p>
 <p align="RIGHT"><span lang="he">‎<a name="019">19</a> ‏וְלֹֽא־אָבָ֤ה יְהוָה֙ לְהַשְׁחִ֣ית אֶת־יְהוּדָ֔ה לְמַ֖עַן דָּוִ֣ד עַבְדּ֑וֹ כַּאֲשֶׁ֣ר אָֽמַר־ל֗וֹ לָתֵ֨ת ל֥וֹ נִ֛יר לְבָנָ֖יו כָּל־הַיָּמִֽים׃ </span></p>
 <p align="RIGHT"><span lang="he">‎<a name="020">20</a> ‏בְּיָמָיו֙ פָּשַׁ֣ע אֱד֔וֹם מִתַּ֖חַת יַד־יְהוּדָ֑ה וַיַּמְלִ֥כוּ עֲלֵיהֶ֖ם מֶֽלֶךְ׃ </span></p>
 <p align="RIGHT"><span lang="he">‎<a name="021">21</a> ‏וַיַּעֲבֹ֤ר יוֹרָם֙ צָעִ֔ירָה וְכָל־הָרֶ֖כֶב עִמּ֑וֹ וַֽיְהִי־ה֞וּא קָ֣ם לַ֗יְלָה וַיַּכֶּ֨ה אֶת־אֱד֜וֹם הַסֹּבֵ֤יב אֵלָיו֙ וְאֵת֙ שָׂרֵ֣י הָרֶ֔כֶב וַיָּ֥נָס הָעָ֖ם לְאֹהָלָֽיו׃ </span></p>
 <p align="RIGHT"><span lang="he">‎<a name="022">22</a> ‏וַיִּפְשַׁ֣ע אֱד֗וֹם מִתַּ֙חַת֙ יַד־יְהוּדָ֔ה עַ֖ד הַיּ֣וֹם הַזֶּ֑ה אָ֛ז תִּפְשַׁ֥ע לִבְנָ֖ה בָּעֵ֥ת הַהִֽיא׃ </span></p>
 <p align="RIGHT"><span lang="he">‎<a name="023">23</a> ‏וְיֶ֛תֶר דִּבְרֵ֥י יוֹרָ֖ם וְכָל־אֲשֶׁ֣ר עָשָׂ֑ה הֲלֽוֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יְהוּדָֽה׃ </span></p>
 <p align="RIGHT"><span lang="he">‎<a name="024">24</a> ‏וַיִּשְׁכַּ֤ב יוֹרָם֙ עִם־אֲבֹתָ֔יו וַיִּקָּבֵ֥ר עִם־אֲבֹתָ֖יו בְּעִ֣יר דָּוִ֑ד וַיִּמְלֹ֛ךְ אֲחַזְיָ֥הוּ בְנ֖וֹ תַּחְתָּֽיו׃ פ</span></p>
 <p align="RIGHT"><span lang="he">‎<a name="025">25</a> ‏בִּשְׁנַת֙ שְׁתֵּים־עֶשְׂרֵ֣ה שָׁנָ֔ה לְיוֹרָ֥ם בֶּן־אַחְאָ֖ב מֶ֣לֶךְ יִשְׂרָאֵ֑ל מָלַ֛ךְ אֲחַזְיָ֥הוּ בֶן־יְהוֹרָ֖ם מֶ֥לֶךְ יְהוּדָֽה׃ </span></p>
 <p align="RIGHT"><span lang="he">‎<a name="026">26</a> ‏בֶּן־עֶשְׂרִ֨ים וּשְׁתַּ֤יִם שָׁנָה֙ אֲחַזְיָ֣הוּ בְמָלְכ֔וֹ וְשָׁנָ֣ה אַחַ֔ת מָלַ֖ךְ בִּירוּשָׁלִָ֑ם וְשֵׁ֤ם אִמּוֹ֙ עֲתַלְיָ֔הוּ בַּת־עָמְרִ֖י מֶ֥לֶךְ יִשְׂרָאֵֽל׃ </span></p>
 <p align="RIGHT"><span lang="he">‎<a name="027">27</a> ‏וַיֵּ֗לֶךְ בְּדֶ֙רֶךְ֙ בֵּ֣ית אַחְאָ֔ב וַיַּ֧עַשׂ הָרַ֛ע בְּעֵינֵ֥י יְהוָ֖ה כְּבֵ֣ית אַחְאָ֑ב כִּ֛י חֲתַ֥ן בֵּית־אַחְאָ֖ב הֽוּא׃ </span></p>
 <p align="RIGHT"><span lang="he">‎<a name="028">28</a> ‏וַיֵּ֜לֶךְ אֶת־יוֹרָ֣ם בֶּן־אַחְאָ֗ב לַמִּלְחָמָ֛ה עִם־חֲזָהאֵ֥ל מֶֽלֶךְ־אֲרָ֖ם בְּרָמֹ֣ת גִּלְעָ֑ד וַיַּכּ֥וּ אֲרַמִּ֖ים אֶת־יוֹרָֽם׃ </span></p>
 <p align="RIGHT"><span lang="he">‎<a name="029">29</a> ‏וַיָּשָׁב֩ יוֹרָ֨ם הַמֶּ֜לֶךְ לְהִתְרַפֵּ֣א בְיִזְרְעֶ֗אל מִן־הַמַּכִּים֙ אֲשֶׁ֨ר יַכֻּ֤הוּ אֲרַמִּים֙ בָּֽרָמָ֔ה בְּהִלָּ֣חֲמ֔וֹ אֶת־חֲזָהאֵ֖ל מֶ֣לֶךְ אֲרָ֑ם וַאֲחַזְיָ֨הוּ בֶן־יְהוֹרָ֜ם מֶ֣לֶךְ יְהוּדָ֗ה יָרַ֡ד לִרְא֞וֹת אֶת־יוֹרָ֧ם בֶּן־אַחְאָ֛ב בְּיִזְרְעֶ֖אל כִּֽי־חֹלֶ֥ה הֽוּא׃ פ</span></p>
 </td>
 <td width="50%">
 <p>1 we’ĕlîšā‘ diber ’el-hā’iššâ ’ăšer-heḥĕyâ ’eṯ-bənāh lē’mōr qûmî ûləḵî <font color="brown">’atî</font> <font color="blue">’atə</font> ûḇêṯēḵə wəḡûrî ba’ăšer tāḡûrî kî-qārā’ yəhwâ lārā‘āḇ wəḡam-bā’ ’el-hā’āreṣ šeḇ<sup>a</sup>‘ šānîm: </p>
 <p>2 watāqām hā’iššâ wat<sup>a</sup>‘aś kiḏəḇar ’îš hā’ĕlōhîm watēleḵə hî’ ûḇêṯāh watāḡār bə’ereṣ-pəlišətîm šeḇ<sup>a</sup>‘ šānîm: </p>
 <p>3 wayəhî miqəṣēh šeḇ<sup>a</sup>‘ šānîm watāšāḇ hā’iššâ mē’ereṣ pəlišətîm watēṣē’ liṣə‘ōq ’el-hammeleḵə ’el-bêṯāh wə’el-śāḏāh: </p>
 <p>4 wəhammeleḵə məḏabēr ’el-gēḥăzî n<sup>a</sup>‘ar ’îš-hā’ĕlōhîm lē’mōr sapərâ-nnā’ lî ’ēṯ kāl-hagəḏōlwōṯ ’ăšer-‘āśâ ’ĕlîšā‘: </p>
 <p>5 wayəhî hû’ məsapēr lammeleḵə ’ēṯ ’ăšer-heḥĕyâ ’eṯ-hammēṯ wəhinnēh hā’iššâ ’ăšer-heḥĕyâ ’eṯ-bənāh ṣō‘eqeṯ ’el-hammeleḵə ‘al-bêṯāh wə‘al-śāḏāh wayyō’mer gēḥăzî ’ăḏōnî hammeleḵə zō’ṯ<font color="red"><sup>3</sup></font> hā’iššâ wəzeh-bənāh ’ăšer-heḥĕyâ ’ĕlîšā‘: </p>
 <p>6 wayyišə’al hammeleḵə lā’iššâ watəsaper-lwō wayyiten-lāh hammeleḵə sārîs ’eḥāḏ lē’mōr hāšêḇ ’eṯ-kāl-’ăšer-lāh wə’ēṯ kāl-təḇû’ōṯ haśśāḏeh mîywōm ‘āzəḇâ ’eṯ-hā’āreṣ wə‘aḏ-‘ātâ: f</p>
 <p>7 wayyāḇō’ ’ĕlîšā‘ dammeśeq ûḇen-hăḏaḏ meleḵə-’ărām ḥōleh wayyugaḏ-lwō lē’mōr bā’ ’îš hā’ĕlōhîm ‘aḏ-hēnnâ: </p>
 <p>8 wayyō’mer hammeleḵə ’el-ḥăzâ’ēl q<sup>a</sup>ḥ bəyāḏəḵā minəḥâ wəlēḵə liqəra’ṯ ’îš hā’ĕlōhîm wəḏārašətā ’eṯ-yəhwâ mē’wōṯwō lē’mōr ha’eḥəyeh mēḥŏlî zeh: </p>
 <p>9 wayyēleḵə ḥăzā’ēl liqərā’ṯwō wayyiqq<sup>a</sup>ḥ minəḥâ ḇəyāḏwō wəḵāl-ṭûḇ dammeśeq maśśā’ ’arəbā‘îm gāmāl wayyāḇō’ wayy<sup>a</sup>‘ămōḏ ləfānāyw wayyō’mer binəḵā ḇen-hăḏaḏ meleḵə-’ărām šəlāḥanî ’ēleyḵā lē’mōr ha’eḥəyeh mēḥŏlî zeh: </p>
 <p>10 wayyō’mer ’ēlāyw ’ĕlîšā‘ lēḵə ’ĕmār-<font color="brown">lō’</font> <font color="blue">lwō</font> ḥāyōh ṯiḥəyeh wəhirə’anî yəhwâ kî-mwōṯ yāmûṯ: </p>
 <p>11 wayy<sup>a</sup>‘ămēḏ ’eṯ-pānāyw wayyāśem ‘aḏ-bōš wayyēḇəḵḵə ’îš hā’ĕlōhîm: </p>
 <p>12 wayyō’mer ḥăzā’ēl madû‘a ’ăḏōnî ḇōḵeh wayyō’mer kî-yāḏ<sup>a</sup>‘ətî ’ēṯ ’ăšer-t<sup>a</sup>‘ăśeh liḇənê yiśərā’ēl rā‘â miḇəṣərêhem təšall<sup>a</sup>ḥ bā’ēš ûḇ<sup>a</sup>ḥurêhem b<sup>a</sup>ḥereḇ tahărōḡ wə‘ōləlêhem təraṭṭēš wəhārōṯêhem təḇaqqē‘a: </p>
 <p>13 wayyō’mer ḥăzâ’ēl kî mâ ‘aḇədəḵā hakeleḇ kî y<sup>a</sup>‘ăśeh hadāḇār hagāḏwōl hazzeh wayyō’mer ’ĕlîšā‘ hirə’anî yəhwâ ’ōṯəḵā meleḵə ‘al-’ărām: </p>
 <p>14 wayyēleḵə| mē’ēṯ ’ĕlîšā‘ wayyāḇō’ ’el-’ăḏōnāyw wayyō’mer lwō mâ-’āmar ləḵā ’ĕlîšā‘ wayyō’mer ’āmar lî ḥāyōh ṯiḥəyeh: </p>
 <p>15 wayəhî mimmāḥŏrāṯ wayyiqq<sup>a</sup>ḥ hammaḵəbēr wayyiṭəbōl bammayim wayyifərōś ‘al-pānāyw wayyāmōṯ wayyiməlōḵə ḥăzâ’ēl t<sup>a</sup>ḥətāyw: f</p>
 <p>16 ûḇišənaṯ ḥāmēš ləywōrām ben-’<sup>a</sup>ḥə’āḇ meleḵə yiśərā’ēl wîhwōšāfāṭ meleḵə yəhûḏâ mālaḵə yəhwōrām ben-yəhwōšāfāṭ meleḵə yəhûḏâ: </p>
 <p>17 ben-šəlōšîm ûšətayim šānâ hāyâ ḇəmāləḵwō ûšəmōneh <font color="brown">šānâ</font> <font color="blue">šānîm</font> mālaḵə bîrûšālāim: </p>
 <p>18 wayyēleḵə bəḏereḵə| maləḵê yiśərā’ēl ka’ăšer ‘āśû bêṯ ’<sup>a</sup>ḥə’āḇ kî baṯ-’<sup>a</sup>ḥə’āḇ hāyəṯâ-llwō lə’iššâ wayy<sup>a</sup>‘aś hār<sup>a</sup>‘ bə‘ênê yəhwâ: </p>
 <p>19 wəlō’-’āḇâ yəhwâ ləhašəḥîṯ ’eṯ-yəhûḏâ ləm<sup>a</sup>‘an dāwiḏ ‘aḇədwō ka’ăšer ’āmar-lwō lāṯēṯ lwō nîr ləḇānāyw kāl-hayyāmîm: </p>
 <p>20 bəyāmāyw pāš<sup>a</sup>‘ ’ĕḏwōm mit<sup>a</sup>ḥaṯ yaḏ-yəhûḏâ wayyaməliḵû ‘ălêhem meleḵə: </p>
 <p>21 wayy<sup>a</sup>‘ăḇōr ywōrām ṣā‘îrâ wəḵāl-hāreḵeḇ ‘immwō wayəhî-hû’ qām layəlâ wayyakeh ’eṯ-’ĕḏwōm hassōḇêḇ ’ēlāyw wə’ēṯ śārê hāreḵeḇ wayyānās hā‘ām lə’ōhālāyw: </p>
 <p>22 wayyifəš<sup>a</sup>‘ ’ĕḏwōm mit<sup>a</sup>ḥaṯ yaḏ-yəhûḏâ ‘aḏ hayywōm hazzeh ’āz tifəš<sup>a</sup>‘ liḇənâ bā‘ēṯ hahî’: </p>
 <p>23 wəyeṯer diḇərê ywōrām wəḵāl-’ăšer ‘āśâ hălwō’-hēm kəṯûḇîm ‘al-sēfer diḇərê hayyāmîm ləmaləḵê yəhûḏâ: </p>
 <p>24 wayyišəkaḇ ywōrām ‘im-’ăḇōṯāyw wayyiqqāḇēr ‘im-’ăḇōṯāyw bə‘îr dāwiḏ wayyiməlōḵə ’ăḥazəyâû ḇənwō t<sup>a</sup>ḥətāyw: f</p>
 <p>25 bišənaṯ šətêm-‘eśərēh šānâ ləywōrām ben-’<sup>a</sup>ḥə’āḇ meleḵə yiśərā’ēl mālaḵə ’ăḥazəyâû ḇen-yəhwōrām meleḵə yəhûḏâ: </p>
 <p>26 ben-‘eśərîm ûšətayim šānâ ’ăḥazəyâû ḇəmāləḵwō wəšānâ ’<sup>a</sup>ḥaṯ mālaḵə bîrûšālāim wəšēm ’immwō ‘ăṯaləyâû baṯ-‘āmərî meleḵə yiśərā’ēl: </p>
 <p>27 wayyēleḵə bəḏereḵə bêṯ ’<sup>a</sup>ḥə’āḇ wayy<sup>a</sup>‘aś hār<sup>a</sup>‘ bə‘ênê yəhwâ kəḇêṯ ’<sup>a</sup>ḥə’āḇ kî ḥăṯan bêṯ-’<sup>a</sup>ḥə’āḇ hû’: </p>
 <p>28 wayyēleḵə ’eṯ-ywōrām ben-’<sup>a</sup>ḥə’āḇ lammiləḥāmâ ‘im-ḥăzâ’ēl meleḵə-’ărām bərāmōṯ gilə‘āḏ wayyakû ’ărammîm ’eṯ-ywōrām: </p>
 <p>29 wayyāšāḇ ywōrām hammeleḵə ləhiṯərapē’ ḇəyizərə‘e’l min-hammakîm ’ăšer yakuhû ’ărammîm bārāmâ bəhillāḥămwō ’eṯ-ḥăzâ’ēl meleḵə ’ărām wa’ăḥazəyâû ḇen-yəhwōrām meleḵə yəhûḏâ yāraḏ lirə’wōṯ ’eṯ-ywōrām ben-’<sup>a</sup>ḥə’āḇ bəyizərə‘e’l kî-ḥōleh hû’: f</p>
 </td>
 </tr></table>
 <p></p><hr>
 <center>
 <a href="kg2009.htm">Next: 2 Kings (2 Melakhim) Chapter 9</a></center>
 </body>