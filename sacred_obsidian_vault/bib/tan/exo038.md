<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/exo038.htm">Polyglot</a> 
 <a href="../kjv/exo038.htm">KJV</a> 
 <a href="../sep/exo038.htm">Sep</a> 
 <a href="../vul/exo038.htm">Vul</a> 
 
 <br>
 <br><a href="exo.htm">Exodus (Shemot) Index</a><br>
  
 <a href="exo037.htm">Previous</a> 
 <a href="exo039.htm">Next</a> 
 </center>
 <hr>
 
 <h3 align="CENTER">Tanach (Hebrew): Exodus (Shemot) Chapter 38</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיַּ֛עַשׂ אֶת־מִזְבַּ֥ח הָעֹלָ֖ה עֲצֵ֣י שִׁטִּ֑ים חָמֵשׁ֩ אַמּ֨וֹת אָרְכּ֜וֹ וְחָֽמֵשׁ־אַמּ֤וֹת רָחְבּוֹ֙ רָב֔וּעַ וְשָׁלֹ֥שׁ אַמּ֖וֹת קֹמָתֽוֹ׃ </span></p>
 <p align="RIGHT"><span lang="he">‎<a name="002">2</a> ‏וַיַּ֣עַשׂ קַרְנֹתָ֗יו עַ֚ל אַרְבַּ֣ע פִּנֹּתָ֔יו מִמֶּ֖נּוּ הָי֣וּ קַרְנֹתָ֑יו וַיְצַ֥ף אֹת֖וֹ נְחֹֽשֶׁת׃ </span></p>
 <p align="RIGHT"><span lang="he">‎<a name="003">3</a> ‏וַיַּ֜עַשׂ אֶֽת־כָּל־כְּלֵ֣י הַמִּזְבֵּ֗חַ אֶת־הַסִּירֹ֤ת וְאֶת־הַיָּעִים֙ וְאֶת־הַמִּזְרָקֹ֔ת אֶת־הַמִּזְלָגֹ֖ת וְאֶת־הַמַּחְתֹּ֑ת כָּל־כֵּלָ֖יו עָשָׂ֥ה נְחֹֽשֶׁת׃ </span></p>
 <p align="RIGHT"><span lang="he">‎<a name="004">4</a> ‏וַיַּ֤עַשׂ לַמִּזְבֵּ֙חַ֙ מִכְבָּ֔ר מַעֲשֵׂ֖ה רֶ֣שֶׁת נְחֹ֑שֶׁת תַּ֧חַת כַּרְכֻּבּ֛וֹ מִלְּמַ֖טָּה עַד־חֶצְיֽוֹ׃ </span></p>
 <p align="RIGHT"><span lang="he">‎<a name="005">5</a> ‏וַיִּצֹ֞ק אַרְבַּ֧ע טַבָּעֹ֛ת בְּאַרְבַּ֥ע הַקְּצָוֹ֖ת לְמִכְבַּ֣ר הַנְּחֹ֑שֶׁת בָּתִּ֖ים לַבַּדִּֽים׃ </span></p>
 <p align="RIGHT"><span lang="he">‎<a name="006">6</a> ‏וַיַּ֥עַשׂ אֶת־הַבַּדִּ֖ים עֲצֵ֣י שִׁטִּ֑ים וַיְצַ֥ף אֹתָ֖ם נְחֹֽשֶׁת׃ </span></p>
 <p align="RIGHT"><span lang="he">‎<a name="007">7</a> ‏וַיָּבֵ֨א אֶת־הַבַּדִּ֜ים בַּטַּבָּעֹ֗ת עַ֚ל צַלְעֹ֣ת הַמִּזְבֵּ֔חַ לָשֵׂ֥את אֹת֖וֹ בָּהֶ֑ם נְב֥וּב לֻחֹ֖ת עָשָׂ֥ה אֹתֽוֹ׃ ס</span></p>
 <p align="RIGHT"><span lang="he">‎<a name="008">8</a> ‏וַיַּ֗עַשׂ אֵ֚ת הַכִּיּ֣וֹר נְחֹ֔שֶׁת וְאֵ֖ת כַּנּ֣וֹ נְחֹ֑שֶׁת בְּמַרְאֹת֙ הַצֹּ֣בְאֹ֔ת אֲשֶׁ֣ר צָֽבְא֔וּ פֶּ֖תַח אֹ֥הֶל מוֹעֵֽד׃ ס</span></p>
 <p align="RIGHT"><span lang="he">‎<a name="009">9</a> ‏וַיַּ֖עַשׂ אֶת־הֶחָצֵ֑ר לִפְאַ֣ת׀ נֶ֣גֶב תֵּימָ֗נָה קַלְעֵ֤י הֶֽחָצֵר֙ שֵׁ֣שׁ מָשְׁזָ֔ר מֵאָ֖ה בָּאַמָּֽה׃ </span></p>
 <p align="RIGHT"><span lang="he">‎<a name="010">10</a> ‏עַמּוּדֵיהֶ֣ם עֶשְׂרִ֔ים וְאַדְנֵיהֶ֥ם עֶשְׂרִ֖ים נְחֹ֑שֶׁת וָוֵ֧י הָעַמֻּדִ֛ים וַחֲשֻׁקֵיהֶ֖ם כָּֽסֶף׃ </span></p>
 <p align="RIGHT"><span lang="he">‎<a name="011">11</a> ‏וְלִפְאַ֤ת צָפוֹן֙ מֵאָ֣ה בָֽאַמָּ֔ה עַמּוּדֵיהֶ֣ם עֶשְׂרִ֔ים וְאַדְנֵיהֶ֥ם עֶשְׂרִ֖ים נְחֹ֑שֶׁת וָוֵ֧י הָֽעַמּוּדִ֛ים וַחֲשֻׁקֵיהֶ֖ם כָּֽסֶף׃ </span></p>
 <p align="RIGHT"><span lang="he">‎<a name="012">12</a> ‏וְלִפְאַת־יָ֗ם קְלָעִים֙ חֲמִשִּׁ֣ים בָּֽאַמָּ֔ה עַמּוּדֵיהֶ֥ם עֲשָׂרָ֔ה וְאַדְנֵיהֶ֖ם עֲשָׂרָ֑ה וָוֵ֧י הָעַמֻּדִ֛ים וַחֲשׁוּקֵיהֶ֖ם כָּֽסֶף׃ </span></p>
 <p align="RIGHT"><span lang="he">‎<a name="013">13</a> ‏וְלִפְאַ֛ת קֵ֥דְמָה מִזְרָ֖חָה חֲמִשִּׁ֥ים אַמָּֽה׃ </span></p>
 <p align="RIGHT"><span lang="he">‎<a name="014">14</a> ‏קְלָעִ֛ים חֲמֵשׁ־עֶשְׂרֵ֥ה אַמָּ֖ה אֶל־הַכָּתֵ֑ף עַמּוּדֵיהֶ֣ם שְׁלֹשָׁ֔ה וְאַדְנֵיהֶ֖ם שְׁלֹשָֽׁה׃ </span></p>
 <p align="RIGHT"><span lang="he">‎<a name="015">15</a> ‏וְלַכָּתֵ֣ף הַשֵּׁנִ֗ית מִזֶּ֤ה וּמִזֶּה֙ לְשַׁ֣עַר הֶֽחָצֵ֔ר קְלָעִ֕ים חֲמֵ֥שׁ עֶשְׂרֵ֖ה אַמָּ֑ה עַמֻּדֵיהֶ֣ם שְׁלֹשָׁ֔ה וְאַדְנֵיהֶ֖ם שְׁלֹשָֽׁה׃ </span></p>
 <p align="RIGHT"><span lang="he">‎<a name="016">16</a> ‏כָּל־קַלְעֵ֧י הֶחָצֵ֛ר סָבִ֖יב שֵׁ֥שׁ מָשְׁזָֽר׃ </span></p>
 <p align="RIGHT"><span lang="he">‎<a name="017">17</a> ‏וְהָאֲדָנִ֣ים לָֽעַמֻּדִים֮ נְחֹשֶׁת֒ וָוֵ֨י הָֽעַמּוּדִ֜ים וַחֲשׁוּקֵיהֶם֙ כֶּ֔סֶף וְצִפּ֥וּי רָאשֵׁיהֶ֖ם כָּ֑סֶף וְהֵם֙ מְחֻשָּׁקִ֣ים כֶּ֔סֶף כֹּ֖ל עַמֻּדֵ֥י הֶחָצֵֽר׃ </span></p>
 <p align="RIGHT"><span lang="he">‎<a name="018">18</a> ‏וּמָסַ֞ךְ שַׁ֤עַר הֶחָצֵר֙ מַעֲשֵׂ֣ה רֹקֵ֔ם תְּכֵ֧לֶת וְאַרְגָּמָ֛ן וְתוֹלַ֥עַת שָׁנִ֖י וְשֵׁ֣שׁ מָשְׁזָ֑ר וְעֶשְׂרִ֤ים אַמָּה֙ אֹ֔רֶךְ וְקוֹמָ֤ה בְרֹ֙חַב֙ חָמֵ֣שׁ אַמּ֔וֹת לְעֻמַּ֖ת קַלְעֵ֥י הֶחָצֵֽר׃ </span></p>
 <p align="RIGHT"><span lang="he">‎<a name="019">19</a> ‏וְעַמֻּֽדֵיהֶם֙ אַרְבָּעָ֔ה וְאַדְנֵיהֶ֥ם אַרְבָּעָ֖ה נְחֹ֑שֶׁת וָוֵיהֶ֣ם כֶּ֔סֶף וְצִפּ֧וּי רָאשֵׁיהֶ֛ם וַחֲשֻׁקֵיהֶ֖ם כָּֽסֶף׃ </span></p>
 <p align="RIGHT"><span lang="he">‎<a name="020">20</a> ‏וְֽכָל־הַיְתֵדֹ֞ת לַמִּשְׁכָּ֧ן וְלֶחָצֵ֛ר סָבִ֖יב נְחֹֽשֶׁת׃ ס</span></p>
 <p align="RIGHT"><span lang="he">‎<a name="021">21</a> ‏אֵ֣לֶּה פְקוּדֵ֤י הַמִּשְׁכָּן֙ מִשְׁכַּ֣ן הָעֵדֻ֔ת אֲשֶׁ֥ר פֻּקַּ֖ד עַל־פִּ֣י מֹשֶׁ֑ה עֲבֹדַת֙ הַלְוִיִּ֔ם בְּיַד֙ אִֽיתָמָ֔ר בֶּֽן־אַהֲרֹ֖ן הַכֹּהֵֽן׃ </span></p>
 <p align="RIGHT"><span lang="he">‎<a name="022">22</a> ‏וּבְצַלְאֵ֛ל בֶּן־אוּרִ֥י בֶן־ח֖וּר לְמַטֵּ֣ה יְהוּדָ֑ה עָשָׂ֕ה אֵ֛ת כָּל־אֲשֶׁר־צִוָּ֥ה יְהוָ֖ה אֶת־מֹשֶֽׁה׃ </span></p>
 <p align="RIGHT"><span lang="he">‎<a name="023">23</a> ‏וְאִתּ֗וֹ אָהֳלִיאָ֞ב בֶּן־אֲחִיסָמָ֛ךְ לְמַטֵּה־דָ֖ן חָרָ֣שׁ וְחֹשֵׁ֑ב וְרֹקֵ֗ם בַּתְּכֵ֙לֶת֙ וּבָֽאַרְגָּמָ֔ן וּבְתוֹלַ֥עַת הַשָּׁנִ֖י וּבַשֵּֽׁשׁ׃ ס</span></p>
 <p align="RIGHT"><span lang="he">‎<a name="024">24</a> ‏כָּל־הַזָּהָ֗ב הֶֽעָשׂוּי֙ לַמְּלָאכָ֔ה בְּכֹ֖ל מְלֶ֣אכֶת הַקֹּ֑דֶשׁ וַיְהִ֣י׀ זְהַ֣ב הַתְּנוּפָ֗ה תֵּ֤שַׁע וְעֶשְׂרִים֙ כִּכָּ֔ר וּשְׁבַ֨ע מֵא֧וֹת וּשְׁלֹשִׁ֛ים שֶׁ֖קֶל בְּשֶׁ֥קֶל הַקֹּֽדֶשׁ׃ </span></p>
 <p align="RIGHT"><span lang="he">‎<a name="025">25</a> ‏וְכֶ֛סֶף פְּקוּדֵ֥י הָעֵדָ֖ה מְאַ֣ת כִּכָּ֑ר וְאֶלֶף֩ וּשְׁבַ֨ע מֵא֜וֹת וַחֲמִשָּׁ֧ה וְשִׁבְעִ֛ים שֶׁ֖קֶל בְּשֶׁ֥קֶל הַקֹּֽדֶשׁ׃ </span></p>
 <p align="RIGHT"><span lang="he">‎<a name="026">26</a> ‏בֶּ֚קַע לַגֻּלְגֹּ֔לֶת מַחֲצִ֥ית הַשֶּׁ֖קֶל בְּשֶׁ֣קֶל הַקֹּ֑דֶשׁ לְכֹ֨ל הָעֹבֵ֜ר עַל־הַפְּקֻדִ֗ים מִבֶּ֨ן עֶשְׂרִ֤ים שָׁנָה֙ וָמַ֔עְלָה לְשֵׁשׁ־מֵא֥וֹת אֶ֙לֶף֙ וּשְׁלֹ֣שֶׁת אֲלָפִ֔ים וַחֲמֵ֥שׁ מֵא֖וֹת וַחֲמִשִּֽׁים׃ </span></p>
 <p align="RIGHT"><span lang="he">‎<a name="027">27</a> ‏וַיְהִ֗י מְאַת֙ כִּכַּ֣ר הַכֶּ֔סֶף לָצֶ֗קֶת אֵ֚ת אַדְנֵ֣י הַקֹּ֔דֶשׁ וְאֵ֖ת אַדְנֵ֣י הַפָּרֹ֑כֶת מְאַ֧ת אֲדָנִ֛ים לִמְאַ֥ת הַכִּכָּ֖ר כִּכָּ֥ר לָאָֽדֶן׃ </span></p>
 <p align="RIGHT"><span lang="he">‎<a name="028">28</a> ‏וְאֶת־הָאֶ֜לֶף וּשְׁבַ֤ע הַמֵּאוֹת֙ וַחֲמִשָּׁ֣ה וְשִׁבְעִ֔ים עָשָׂ֥ה וָוִ֖ים לָעַמּוּדִ֑ים וְצִפָּ֥ה רָאשֵׁיהֶ֖ם וְחִשַּׁ֥ק אֹתָֽם׃ </span></p>
 <p align="RIGHT"><span lang="he">‎<a name="029">29</a> ‏וּנְחֹ֥שֶׁת הַתְּנוּפָ֖ה שִׁבְעִ֣ים כִּכָּ֑ר וְאַלְפַּ֥יִם וְאַרְבַּע־מֵא֖וֹת שָֽׁקֶל׃ </span></p>
 <p align="RIGHT"><span lang="he">‎<a name="030">30</a> ‏וַיַּ֣עַשׂ בָּ֗הּ אֶת־אַדְנֵי֙ פֶּ֚תַח אֹ֣הֶל מוֹעֵ֔ד וְאֵת֙ מִזְבַּ֣ח הַנְּחֹ֔שֶׁת וְאֶת־מִכְבַּ֥ר הַנְּחֹ֖שֶׁת אֲשֶׁר־ל֑וֹ וְאֵ֖ת כָּל־כְּלֵ֥י הַמִּזְבֵּֽחַ׃ </span></p>
 <p align="RIGHT"><span lang="he">‎<a name="031">31</a> ‏וְאֶת־אַדְנֵ֤י הֶֽחָצֵר֙ סָבִ֔יב וְאֶת־אַדְנֵ֖י שַׁ֣עַר הֶחָצֵ֑ר וְאֵ֨ת כָּל־יִתְדֹ֧ת הַמִּשְׁכָּ֛ן וְאֶת־כָּל־יִתְדֹ֥ת הֶחָצֵ֖ר סָבִֽיב׃ </span></p>
 </td>
 <td width="50%">
 <p>1 wayy<sup>a</sup>‘aś ’eṯ-mizəb<sup>a</sup>ḥ hā‘ōlâ ‘ăṣê šiṭṭîm ḥāmēš ’ammwōṯ ’ārəkwō wəḥāmēš-’ammwōṯ rāḥəbwō rāḇû‘a wəšālōš ’ammwōṯ qōmāṯwō: </p>
 <p>2 wayy<sup>a</sup>‘aś qarənōṯāyw ‘al ’arəb<sup>a</sup>‘ pinnōṯāyw mimmennû hāyû qarənōṯāyw wayəṣaf ’ōṯwō nəḥōšeṯ: </p>
 <p>3 wayy<sup>a</sup>‘aś ’eṯ-kāl-kəlê hammizəbēḥa ’eṯ-hassîrōṯ wə’eṯ-hayyā‘îm wə’eṯ-hammizərāqōṯ ’eṯ-hammizəlāḡōṯ wə’eṯ-hamm<sup>a</sup>ḥətōṯ kāl-kēlāyw ‘āśâ nəḥōšeṯ: </p>
 <p>4 wayy<sup>a</sup>‘aś lammizəbēḥa miḵəbār m<sup>a</sup>‘ăśēh rešeṯ nəḥōšeṯ t<sup>a</sup>ḥaṯ karəkubwō milləmaṭṭâ ‘aḏ-ḥeṣəywō: </p>
 <p>5 wayyiṣōq ’arəb<sup>a</sup>‘ ṭabā‘ōṯ bə’arəb<sup>a</sup>‘ haqqəṣāwōṯ ləmiḵəbar hannəḥōšeṯ bātîm labadîm: </p>
 <p>6 wayy<sup>a</sup>‘aś ’eṯ-habadîm ‘ăṣê šiṭṭîm wayəṣaf ’ōṯām nəḥōšeṯ: </p>
 <p>7 wayyāḇē’ ’eṯ-habadîm baṭṭabā‘ōṯ ‘al ṣalə‘ōṯ hammizəbēḥa lāśē’ṯ ’ōṯwō bâem nəḇûḇ luḥōṯ ‘āśâ ’ōṯwō: s</p>
 <p>8 wayy<sup>a</sup>‘aś ’ēṯ hakîywōr nəḥōšeṯ wə’ēṯ kannwō nəḥōšeṯ bəmarə’ōṯ haṣṣōḇə’ōṯ ’ăšer ṣāḇə’û peṯ<sup>a</sup>ḥ ’ōhel mwō‘ēḏ: s</p>
 <p>9 wayy<sup>a</sup>‘aś ’eṯ-heḥāṣēr lifə’aṯ| neḡeḇ têmānâ qalə‘ê heḥāṣēr šēš māšəzār mē’â bā’ammâ: </p>
 <p>10 ‘ammûḏêhem ‘eśərîm wə’aḏənêhem ‘eśərîm nəḥōšeṯ wāwê hā‘ammuḏîm w<sup>a</sup>ḥăšuqêhem kāsef: </p>
 <p>11 wəlifə’aṯ ṣāfwōn mē’â ḇā’ammâ ‘ammûḏêhem ‘eśərîm wə’aḏənêhem ‘eśərîm nəḥōšeṯ wāwê hā‘ammûḏîm w<sup>a</sup>ḥăšuqêhem kāsef: </p>
 <p>12 wəlifə’aṯ-yām qəlā‘îm ḥămiššîm bā’ammâ ‘ammûḏêhem ‘ăśārâ wə’aḏənêhem ‘ăśārâ wāwê hā‘ammuḏîm w<sup>a</sup>ḥăšûqêhem kāsef: </p>
 <p>13 wəlifə’aṯ qēḏəmâ mizərāḥâ ḥămiššîm ’ammâ: </p>
 <p>14 qəlā‘îm ḥămēš-‘eśərēh ’ammâ ’el-hakāṯēf ‘ammûḏêhem šəlōšâ wə’aḏənêhem šəlōšâ: </p>
 <p>15 wəlakāṯēf haššēnîṯ mizzeh ûmizzeh ləš<sup>a</sup>‘ar heḥāṣēr qəlā‘îm ḥămēš ‘eśərēh ’ammâ ‘ammuḏêhem šəlōšâ wə’aḏənêhem šəlōšâ: </p>
 <p>16 kāl-qalə‘ê heḥāṣēr sāḇîḇ šēš māšəzār: </p>
 <p>17 wəhā’ăḏānîm lā‘ammuḏîm nəḥōšeṯ wāwê hā‘ammûḏîm w<sup>a</sup>ḥăšûqêhem kesef wəṣipûy rā’šêhem kāsef wəhēm məḥuššāqîm kesef kōl ‘ammuḏê heḥāṣēr: </p>
 <p>18 ûmāsaḵə š<sup>a</sup>‘ar heḥāṣēr m<sup>a</sup>‘ăśēh rōqēm təḵēleṯ wə’arəgāmān wəṯwōl<sup>a</sup>‘aṯ šānî wəšēš māšəzār wə‘eśərîm ’ammâ ’ōreḵə wəqwōmâ ḇərōḥaḇ ḥāmēš ’ammwōṯ lə‘ummaṯ qalə‘ê heḥāṣēr: </p>
 <p>19 wə‘ammuḏêhem ’arəbā‘â wə’aḏənêhem ’arəbā‘â nəḥōšeṯ wāwêhem kesef wəṣipûy rā’šêhem w<sup>a</sup>ḥăšuqêhem kāsef: </p>
 <p>20 wəḵāl-hayəṯēḏōṯ lammišəkān wəleḥāṣēr sāḇîḇ nəḥōšeṯ: s</p>
 <p>21 ’ēlleh fəqûḏê hammišəkān mišəkan hā‘ēḏuṯ ’ăšer puqqaḏ ‘al-pî mōšeh ‘ăḇōḏaṯ haləwîyim bəyaḏ ’îṯāmār ben-’ahărōn hakōhēn: </p>
 <p>22 ûḇəṣalə’ēl ben-’ûrî ḇen-ḥûr ləmaṭṭēh yəhûḏâ ‘āśâ ’ēṯ kāl-’ăšer-ṣiûâ yəhwâ ’eṯ-mōšeh: </p>
 <p>23 wə’itwō ’âŏlî’āḇ ben-’ăḥîsāmāḵə ləmaṭṭēh-ḏān ḥārāš wəḥōšēḇ wərōqēm batəḵēleṯ ûḇā’arəgāmān ûḇəṯwōl<sup>a</sup>‘aṯ haššānî ûḇaššēš: s</p>
 <p>24 kāl-hazzâāḇ he‘āśûy lamməlā’ḵâ bəḵōl məle’ḵeṯ haqqōḏeš wayəhî| zəhaḇ hatənûfâ tēš<sup>a</sup>‘ wə‘eśərîm kikār ûšəḇ<sup>a</sup>‘ mē’wōṯ ûšəlōšîm šeqel bəšeqel haqqōḏeš: </p>
 <p>25 wəḵesef pəqûḏê hā‘ēḏâ mə’aṯ kikār wə’elef ûšəḇ<sup>a</sup>‘ mē’wōṯ w<sup>a</sup>ḥămiššâ wəšiḇə‘îm šeqel bəšeqel haqqōḏeš: </p>
 <p>26 beq<sup>a</sup>‘ laguləgōleṯ m<sup>a</sup>ḥăṣîṯ haššeqel bəšeqel haqqōḏeš ləḵōl hā‘ōḇēr ‘al-hapəquḏîm miben ‘eśərîm šānâ wām<sup>a</sup>‘əlâ ləšēš-mē’wōṯ ’elef ûšəlōšeṯ ’ălāfîm w<sup>a</sup>ḥămēš mē’wōṯ w<sup>a</sup>ḥămiššîm: </p>
 <p>27 wayəhî mə’aṯ kikar hakesef lāṣeqeṯ ’ēṯ ’aḏənê haqqōḏeš wə’ēṯ ’aḏənê hapārōḵeṯ mə’aṯ ’ăḏānîm limə’aṯ hakikār kikār lā’āḏen: </p>
 <p>28 wə’eṯ-hā’elef ûšəḇ<sup>a</sup>‘ hammē’wōṯ w<sup>a</sup>ḥămiššâ wəšiḇə‘îm ‘āśâ wāwîm lā‘ammûḏîm wəṣipâ rā’šêhem wəḥiššaq ’ōṯām: </p>
 <p>29 ûnəḥōšeṯ hatənûfâ šiḇə‘îm kikār wə’aləpayim wə’arəb<sup>a</sup>‘-mē’wōṯ šāqel: </p>
 <p>30 wayy<sup>a</sup>‘aś bāh ’eṯ-’aḏənê peṯ<sup>a</sup>ḥ ’ōhel mwō‘ēḏ wə’ēṯ mizəb<sup>a</sup>ḥ hannəḥōšeṯ wə’eṯ-miḵəbar hannəḥōšeṯ ’ăšer-lwō wə’ēṯ kāl-kəlê hammizəbēḥa: </p>
 <p>31 wə’eṯ-’aḏənê heḥāṣēr sāḇîḇ wə’eṯ-’aḏənê š<sup>a</sup>‘ar heḥāṣēr wə’ēṯ kāl-yiṯəḏōṯ hammišəkān wə’eṯ-kāl-yiṯəḏōṯ heḥāṣēr sāḇîḇ: </p>
 </td>
 </tr></table>
 <p></p><hr>
 <center>
 <a href="exo039.htm">Next: Exodus (Shemot) Chapter 39</a></center>
 </body>