<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze012.htm">Polyglot</a> 
 <a href="../kjv/eze012.htm">KJV</a> 
 <a href="../sep/eze012.htm">Sep</a> 
 <a href="../vul/eze012.htm">Vul</a> 
 
 <br>
 <br><a href="eze.htm">Ezekiel (Yechezqel) Index</a><br>
  
 <a href="eze011.htm">Previous</a> 
 <a href="eze013.htm">Next</a> 
 </center>
 <hr>
 
 <h3 align="CENTER">Tanach (Hebrew): Ezekiel (Yechezqel) Chapter 12</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏בֶּן־אָדָ֕ם בְּת֥וֹךְ בֵּית־הַמֶּ֖רִי אַתָּ֣ה יֹשֵׁ֑ב אֲשֶׁ֣ר עֵינַיִם֩ לָהֶ֨ם לִרְא֜וֹת וְלֹ֣א רָא֗וּ אָזְנַ֨יִם לָהֶ֤ם לִשְׁמֹ֙עַ֙ וְלֹ֣א שָׁמֵ֔עוּ כִּ֛י בֵּ֥ית מְרִ֖י הֵֽם׃ </span></p>
 <p align="RIGHT"><span lang="he">‎<a name="003">3</a> ‏וְאַתָּ֣ה בֶן־אָדָ֗ם עֲשֵׂ֤ה לְךָ֙ כְּלֵ֣י גוֹלָ֔ה וּגְלֵ֥ה יוֹמָ֖ם לְעֵֽינֵיהֶ֑ם וְגָלִ֨יתָ מִמְּקוֹמְךָ֜ אֶל־מָק֤וֹם אַחֵר֙ לְעֵ֣ינֵיהֶ֔ם אוּלַ֣י יִרְא֔וּ כִּ֛י בֵּ֥ית מְרִ֖י הֵֽמָּה׃ </span></p>
 <p align="RIGHT"><span lang="he">‎<a name="004">4</a> ‏וְהוֹצֵאתָ֨ כֵלֶ֜יךָ כִּכְלֵ֥י גוֹלָ֛ה יוֹמָ֖ם לְעֵֽינֵיהֶ֑ם וְאַתָּ֗ה תֵּצֵ֤א בָעֶ֙רֶב֙ לְעֵ֣ינֵיהֶ֔ם כְּמוֹצָאֵ֖י גּוֹלָֽה׃ </span></p>
 <p align="RIGHT"><span lang="he">‎<a name="005">5</a> ‏לְעֵינֵיהֶ֖ם חֲתָר־לְךָ֣ בַקִּ֑יר וְהוֹצֵאתָ֖ בּֽוֹ׃ </span></p>
 <p align="RIGHT"><span lang="he">‎<a name="006">6</a> ‏לְעֵ֨ינֵיהֶ֜ם עַל־כָּתֵ֤ף תִּשָּׂא֙ בָּעֲלָטָ֣ה תוֹצִ֔יא פָּנֶ֣יךָ תְכַסֶּ֔ה וְלֹ֥א תִרְאֶ֖ה אֶת־הָאָ֑רֶץ כִּֽי־מוֹפֵ֥ת נְתַתִּ֖יךָ לְבֵ֥ית יִשְׂרָאֵֽל׃ </span></p>
 <p align="RIGHT"><span lang="he">‎<a name="007">7</a> ‏וָאַ֣עַשׂ כֵּן֮ כַּאֲשֶׁ֣ר צֻוֵּיתִי֒ כֵּ֠לַי הוֹצֵ֜אתִי כִּכְלֵ֤י גוֹלָה֙ יוֹמָ֔ם וּבָעֶ֛רֶב חָתַֽרְתִּי־לִ֥י בַקִּ֖יר בְּיָ֑ד בָּעֲלָטָ֥ה הוֹצֵ֛אתִי עַל־כָּתֵ֥ף נָשָׂ֖אתִי לְעֵינֵיהֶֽם׃ פ</span></p>
 <p align="RIGHT"><span lang="he">‎<a name="008">8</a> ‏וַיְהִ֧י דְבַר־יְהוָ֛ה אֵלַ֖י בַּבֹּ֥קֶר לֵאמֹֽר׃ </span></p>
 <p align="RIGHT"><span lang="he">‎<a name="009">9</a> ‏בֶּן־אָדָ֕ם הֲלֹ֨א אָמְר֥וּ אֵלֶ֛יךָ בֵּ֥ית יִשְׂרָאֵ֖ל בֵּ֣ית הַמֶּ֑רִי מָ֖ה אַתָּ֥ה עֹשֶֽׂה׃ </span></p>
 <p align="RIGHT"><span lang="he">‎<a name="010">10</a> ‏אֱמֹ֣ר אֲלֵיהֶ֔ם כֹּ֥ה אָמַ֖ר אֲדֹנָ֣י יְהוִֹ֑ה הַנָּשִׂ֞יא הַמַּשָּׂ֤א הַזֶּה֙ בִּיר֣וּשָׁלַ֔ם<font color="red"><sup>1</sup></font> וְכָל־בֵּ֥ית יִשְׂרָאֵ֖ל אֲשֶׁר־הֵ֥מָּה בְתוֹכָֽם׃ </span></p>
 <p align="RIGHT"><span lang="he">‎<a name="011">11</a> ‏אֱמֹ֖ר אֲנִ֣י מֽוֹפֶתְכֶ֑ם כַּאֲשֶׁ֣ר עָשִׂ֗יתִי כֵּ֚ן יֵעָשֶׂ֣ה לָהֶ֔ם בַּגּוֹלָ֥ה בַשְּׁבִ֖י יֵלֵֽכוּ׃ </span></p>
 <p align="RIGHT"><span lang="he">‎<a name="012">12</a> ‏וְהַנָּשִׂ֨יא אֲשֶׁר־בְּתוֹכָ֜ם אֶל־כָּתֵ֤ף יִשָּׂא֙ בָּעֲלָטָ֣ה וְיֵצֵ֔א בַּקִּ֥יר יַחְתְּר֖וּ לְה֣וֹצִיא ב֑וֹ פָּנָ֣יו יְכַסֶּ֔ה יַ֗עַן אֲשֶׁ֨ר לֹא־יִרְאֶ֥ה לַעַ֣יִן ה֖וּא אֶת־הָאָֽרֶץ׃ </span></p>
 <p align="RIGHT"><span lang="he">‎<a name="013">13</a> ‏וּפָרַשְׂתִּ֤י אֶת־רִשְׁתִּי֙ עָלָ֔יו וְנִתְפַּ֖שׂ בִּמְצֽוּדָתִ֑י וְהֵבֵאתִ֨י אֹת֤וֹ בָבֶ֙לָה֙ אֶ֣רֶץ כַּשְׂדִּ֔ים וְאוֹתָ֥הּ לֹֽא־יִרְאֶ֖ה וְשָׁ֥ם יָמֽוּת׃ </span></p>
 <p align="RIGHT"><span lang="he">‎<a name="014">14</a> ‏וְכֹל֩ אֲשֶׁ֨ר סְבִיבֹתָ֥יו <font color="brown">עזרה</font> <font color="blue">עֶזְר֛וֹ</font> וְכָל־אֲגַפָּ֖יו אֱזָרֶ֣ה לְכָל־ר֑וּחַ וְחֶ֖רֶב אָרִ֥יק אַחֲרֵיהֶֽם׃ </span></p>
 <p align="RIGHT"><span lang="he">‎<a name="015">15</a> ‏וְיָדְע֖וּ כִּֽי־אֲנִ֣י יְהוָ֑ה בַּהֲפִיצִ֤י אוֹתָם֙ בַּגּוֹיִ֔ם וְזֵרִיתִ֥י אוֹתָ֖ם בָּאֲרָצֽוֹת׃ </span></p>
 <p align="RIGHT"><span lang="he">‎<a name="016">16</a> ‏וְהוֹתַרְתִּ֤י מֵהֶם֙ אַנְשֵׁ֣י מִסְפָּ֔ר מֵחֶ֖רֶב מֵרָעָ֣ב וּמִדָּ֑בֶר לְמַ֨עַן יְסַפְּר֜וּ אֶת־כָּל־תּוֹעֲבֽוֹתֵיהֶ֗ם בַּגּוֹיִם֙ אֲשֶׁר־בָּ֣אוּ שָׁ֔ם וְיָדְע֖וּ כִּֽי־אֲנִ֥י יְהוָֽה׃ פ</span></p>
 <p align="RIGHT"><span lang="he">‎<a name="017">17</a> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃ </span></p>
 <p align="RIGHT"><span lang="he">‎<a name="018">18</a> ‏בֶּן־אָדָ֕ם לַחְמְךָ֖ בְּרַ֣עַשׁ תֹּאכֵ֑ל וּמֵימֶ֕יךָ בְּרָגְזָ֥ה וּבִדְאָגָ֖ה תִּשְׁתֶּֽה׃ </span></p>
 <p align="RIGHT"><span lang="he">‎<a name="019">19</a> ‏וְאָמַרְתָּ֣ אֶל־עַ֣ם הָאָ֡רֶץ כֹּֽה־אָמַר֩ אֲדֹנָ֨י יְהוִ֜ה לְיוֹשְׁבֵ֤י יְרוּשָׁלִַ֙ם֙ אֶל־אַדְמַ֣ת יִשְׂרָאֵ֔ל לַחְמָם֙ בִּדְאָגָ֣ה יֹאכֵ֔לוּ וּמֵֽימֵיהֶ֖ם בְּשִׁמָּמ֣וֹן יִשְׁתּ֑וּ לְמַ֜עַן תֵּשַׁ֤ם אַרְצָהּ֙ מִמְּלֹאָ֔הּ מֵחֲמַ֖ס כָּֽל־הַיֹּשְׁבִ֥ים בָּֽהּ׃ </span></p>
 <p align="RIGHT"><span lang="he">‎<a name="020">20</a> ‏וְהֶעָרִ֤ים הַנּֽוֹשָׁבוֹת֙ תֶּחֱרַ֔בְנָה וְהָאָ֖רֶץ שְׁמָמָ֣ה תִֽהְיֶ֑ה וִֽידַעְתֶּ֖ם כִּֽי־אֲנִ֥י יְהוָֽה׃ פ</span></p>
 <p align="RIGHT"><span lang="he">‎<a name="021">21</a> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃ </span></p>
 <p align="RIGHT"><span lang="he">‎<a name="022">22</a> ‏בֶּן־אָדָ֗ם מָֽה־הַמָּשָׁ֤ל הַזֶּה֙ לָכֶ֔ם עַל־אַדְמַ֥ת יִשְׂרָאֵ֖ל לֵאמֹ֑ר יַֽאַרְכוּ֙ הַיָּמִ֔ים וְאָבַ֖ד כָּל־חָזֽוֹן׃ </span></p>
 <p align="RIGHT"><span lang="he">‎<a name="023">23</a> ‏לָכֵ֞ן אֱמֹ֣ר אֲלֵיהֶ֗ם כֹּֽה־אָמַר֮ אֲדֹנָ֣י יְהוִה֒ הִשְׁבַּ֙תִּי֙ אֶת־הַמָּשָׁ֣ל הַזֶּ֔ה וְלֹֽא־יִמְשְׁל֥וּ אֹת֛וֹ<font color="red"><sup>3</sup></font> ע֖וֹד בְּיִשְׂרָאֵ֑ל כִּ֚י אִם־דַּבֵּ֣ר אֲלֵיהֶ֔ם קָֽרְבוּ֙ הַיָּמִ֔ים וּדְבַ֖ר כָּל־חָזֽוֹן׃ </span></p>
 <p align="RIGHT"><span lang="he">‎<a name="024">24</a> ‏כִּ֠י לֹ֣א יִֽהְיֶ֥ה ע֛וֹד כָּל־חֲז֥וֹן שָׁ֖וְא וּמִקְסַ֣ם חָלָ֑ק בְּת֖וֹךְ בֵּ֥ית יִשְׂרָאֵֽל׃ </span></p>
 <p align="RIGHT"><span lang="he">‎<a name="025">25</a> ‏כִּ֣י׀ אֲנִ֣י יְהוָ֗ה אֲדַבֵּר֙ אֵת֩ אֲשֶׁ֨ר אֲדַבֵּ֤ר דָּבָר֙ וְיֵ֣עָשֶׂ֔ה לֹ֥א תִמָּשֵׁ֖ךְ ע֑וֹד כִּ֣י בִֽימֵיכֶ֞ם בֵּ֣ית הַמֶּ֗רִי אֲדַבֵּ֤ר דָּבָר֙ וַעֲשִׂיתִ֔יו נְאֻ֖ם אֲדֹנָ֥י יְהוִֽה׃ פ</span></p>
 <p align="RIGHT"><span lang="he">‎<a name="026">26</a> ‏וַיְהִ֥י דְבַר־יְהוָ֖ה אֵלַ֥י לֵאמֹֽר׃ </span></p>
 <p align="RIGHT"><span lang="he">‎<a name="027">27</a> ‏בֶּן־אָדָ֗ם הִנֵּ֤ה בֵֽית־יִשְׂרָאֵל֙ אֹֽמְרִ֔ים הֶחָז֛וֹן אֲשֶׁר־ה֥וּא חֹזֶ֖ה לְיָמִ֣ים רַבִּ֑ים וּלְעִתִּ֥ים רְחוֹק֖וֹת ה֥וּא נִבָּֽא׃ </span></p>
 <p align="RIGHT"><span lang="he">‎<a name="028">28</a> ‏לָכֵ֞ן אֱמֹ֣ר אֲלֵיהֶ֗ם כֹּ֤ה אָמַר֙ אֲדֹנָ֣י יְהוִ֔ה לֹא־תִמָּשֵׁ֥ךְ ע֖וֹד כָּל־דְּבָרָ֑י אֲשֶׁ֨ר אֲדַבֵּ֤ר דָּבָר֙ וְיֵ֣עָשֶׂ֔ה נְאֻ֖ם אֲדֹנָ֥י יְהוִֽה׃ ס</span></p>
 </td>
 <td width="50%">
 <p>1 wayəhî ḏəḇar-yəhwâ ’ēlay lē’mōr: </p>
 <p>2 ben-’āḏām bəṯwōḵə bêṯ-hammerî ’atâ yōšēḇ ’ăšer ‘ênayim lâem lirə’wōṯ wəlō’ rā’û ’āzənayim lâem lišəmō‘a wəlō’ šāmē‘û kî bêṯ mərî hēm: </p>
 <p>3 wə’atâ ḇen-’āḏām ‘ăśēh ləḵā kəlê ḡwōlâ ûḡəlēh ywōmām lə‘ênêhem wəḡālîṯā mimməqwōməḵā ’el-māqwōm ’<sup>a</sup>ḥēr lə‘ênêhem ’ûlay yirə’û kî bêṯ mərî hēmmâ: </p>
 <p>4 wəhwōṣē’ṯā ḵēleyḵā kiḵəlê ḡwōlâ ywōmām lə‘ênêhem wə’atâ tēṣē’ ḇā‘ereḇ lə‘ênêhem kəmwōṣā’ê gwōlâ: </p>
 <p>5 lə‘ênêhem ḥăṯār-ləḵā ḇaqqîr wəhwōṣē’ṯā bwō: </p>
 <p>6 lə‘ênêhem ‘al-kāṯēf tiśśā’ bā‘ălāṭâ ṯwōṣî’ pāneyḵā ṯəḵasseh wəlō’ ṯirə’eh ’eṯ-hā’āreṣ kî-mwōfēṯ nəṯatîḵā ləḇêṯ yiśərā’ēl: </p>
 <p>7 wā’<sup>a</sup>‘aś kēn ka’ăšer ṣuûêṯî kēlay hwōṣē’ṯî kiḵəlê ḡwōlâ ywōmām ûḇā‘ereḇ ḥāṯarətî-lî ḇaqqîr bəyāḏ bā‘ălāṭâ hwōṣē’ṯî ‘al-kāṯēf nāśā’ṯî lə‘ênêhem: f</p>
 <p>8 wayəhî ḏəḇar-yəhwâ ’ēlay babōqer lē’mōr: </p>
 <p>9 ben-’āḏām hălō’ ’āmərû ’ēleyḵā bêṯ yiśərā’ēl bêṯ hammerî mâ ’atâ ‘ōśeh: </p>
 <p>10 ’ĕmōr ’ălêhem kōh ’āmar ’ăḏōnāy yəhwōih hannāśî’ hammaśśā’ hazzeh bîrûšālam<font color="red"><sup>1</sup></font> wəḵāl-bêṯ yiśərā’ēl ’ăšer-hēmmâ ḇəṯwōḵām: </p>
 <p>11 ’ĕmōr ’ănî mwōfeṯəḵem ka’ăšer ‘āśîṯî kēn yē‘āśeh lâem bagwōlâ ḇaššəḇî yēlēḵû: </p>
 <p>12 wəhannāśî’ ’ăšer-bəṯwōḵām ’el-kāṯēf yiśśā’ bā‘ălāṭâ wəyēṣē’ baqqîr y<sup>a</sup>ḥətərû ləhwōṣî’ ḇwō pānāyw yəḵasseh y<sup>a</sup>‘an ’ăšer lō’-yirə’eh l<sup>a</sup>‘ayin hû’ ’eṯ-hā’āreṣ: </p>
 <p>13 ûfāraśətî ’eṯ-rišətî ‘ālāyw wəniṯəpaś biməṣûḏāṯî wəhēḇē’ṯî ’ōṯwō ḇāḇelâ ’ereṣ kaśədîm wə’wōṯāh lō’-yirə’eh wəšām yāmûṯ: </p>
 <p>14 wəḵōl ’ăšer səḇîḇōṯāyw <font color="brown">‘ezərōh</font> <font color="blue">‘ezərwō</font> wəḵāl-’ăḡapāyw ’ĕzāreh ləḵāl-rûḥa wəḥereḇ ’ārîq ’<sup>a</sup>ḥărêhem: </p>
 <p>15 wəyāḏə‘û kî-’ănî yəhwâ bahăfîṣî ’wōṯām bagwōyim wəzērîṯî ’wōṯām bā’ărāṣwōṯ: </p>
 <p>16 wəhwōṯarətî mēhem ’anəšê misəpār mēḥereḇ mērā‘āḇ ûmidāḇer ləm<sup>a</sup>‘an yəsapərû ’eṯ-kāl-twō‘ăḇwōṯêhem bagwōyim ’ăšer-bā’û šām wəyāḏə‘û kî-’ănî yəhwâ: f</p>
 <p>17 wayəhî ḏəḇar-yəhwâ ’ēlay lē’mōr: </p>
 <p>18 ben-’āḏām l<sup>a</sup>ḥəməḵā bər<sup>a</sup>‘aš tō’ḵēl ûmêmeyḵā bərāḡəzâ ûḇiḏə’āḡâ tišəteh: </p>
 <p>19 wə’āmarətā ’el-‘am hā’āreṣ kōh-’āmar ’ăḏōnāy yəhwih ləywōšəḇê yərûšālaim ’el-’aḏəmaṯ yiśərā’ēl l<sup>a</sup>ḥəmām biḏə’āḡâ yō’ḵēlû ûmêmêhem bəšimmāmwōn yišətû ləm<sup>a</sup>‘an tēšam ’arəṣāh mimməlō’āh mēḥămas kāl-hayyōšəḇîm bāh: </p>
 <p>20 wəhe‘ārîm hannwōšāḇwōṯ teḥĕraḇənâ wəhā’āreṣ šəmāmâ ṯihəyeh wîḏ<sup>a</sup>‘ətem kî-’ănî yəhwâ: f</p>
 <p>21 wayəhî ḏəḇar-yəhwâ ’ēlay lē’mōr: </p>
 <p>22 ben-’āḏām mâ-hammāšāl hazzeh lāḵem ‘al-’aḏəmaṯ yiśərā’ēl lē’mōr ya’arəḵû hayyāmîm wə’āḇaḏ kāl-ḥāzwōn: </p>
 <p>23 lāḵēn ’ĕmōr ’ălêhem kōh-’āmar ’ăḏōnāy yəhwih hišəbatî ’eṯ-hammāšāl hazzeh wəlō’-yiməšəlû ’ōṯwō<font color="red"><sup>3</sup></font> ‘wōḏ bəyiśərā’ēl kî ’im-dabēr ’ălêhem qārəḇû hayyāmîm ûḏəḇar kāl-ḥāzwōn: </p>
 <p>24 kî lō’ yihəyeh ‘wōḏ kāl-ḥăzwōn šāwə’ ûmiqəsam ḥālāq bəṯwōḵə bêṯ yiśərā’ēl: </p>
 <p>25 kî| ’ănî yəhwâ ’ăḏabēr ’ēṯ ’ăšer ’ăḏabēr dāḇār wəyē‘āśeh lō’ ṯimmāšēḵə ‘wōḏ kî ḇîmêḵem bêṯ hammerî ’ăḏabēr dāḇār w<sup>a</sup>‘ăśîṯîw nə’um ’ăḏōnāy yəhwih: f</p>
 <p>26 wayəhî ḏəḇar-yəhwâ ’ēlay lē’mōr: </p>
 <p>27 ben-’āḏām hinnēh ḇêṯ-yiśərā’ēl ’ōmərîm heḥāzwōn ’ăšer-hû’ ḥōzeh ləyāmîm rabîm ûlə‘itîm rəḥwōqwōṯ hû’ nibā’: </p>
 <p>28 lāḵēn ’ĕmōr ’ălêhem kōh ’āmar ’ăḏōnāy yəhwih lō’-ṯimmāšēḵə ‘wōḏ kāl-dəḇārāy ’ăšer ’ăḏabēr dāḇār wəyē‘āśeh nə’um ’ăḏōnāy yəhwih: s</p>
 </td>
 </tr></table>
 <p></p><hr>
 <center>
 <a href="eze013.htm">Next: Ezekiel (Yechezqel) Chapter 13</a></center>
 </body>