<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ecc011.htm">Polyglot</a> 
 <a href="../kjv/ecc011.htm">KJV</a> 
 <a href="../sep/ecc011.htm">Sep</a> 
 <a href="../vul/ecc011.htm">Vul</a> 
 
 <br>
 <br><a href="ecc.htm">Ecclesiastes (Qohelet) Index</a><br>
  
 <a href="ecc010.htm">Previous</a> 
 <a href="ecc012.htm">Next</a> 
 </center>
 <hr>
 
 <h3 align="CENTER">Tanach (Hebrew): Ecclesiastes (Qohelet) Chapter 11</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏שַׁלַּ֥ח לַחְמְךָ֖ עַל־פְּנֵ֣י הַמָּ֑יִם כִּֽי־בְרֹ֥ב הַיָּמִ֖ים תִּמְצָאֶֽנּוּ׃ </span></p>
 <p align="RIGHT"><span lang="he">‎<a name="002">2</a> ‏תֶּן־חֵ֥לֶק לְשִׁבְעָ֖ה וְגַ֣ם לִשְׁמוֹנָ֑ה כִּ֚י לֹ֣א תֵדַ֔ע מַה־יִּהְיֶ֥ה רָעָ֖ה עַל־הָאָֽרֶץ׃ </span></p>
 <p align="RIGHT"><span lang="he">‎<a name="003">3</a> ‏אִם־יִמָּלְא֨וּ הֶעָבִ֥ים גֶּ֙שֶׁם֙ עַל־הָאָ֣רֶץ יָרִ֔יקוּ וְאִם־יִפּ֥וֹל עֵ֛ץ בַּדָּר֖וֹם וְאִ֣ם בַּצָּפ֑וֹן מְק֛וֹם שֶׁיִּפּ֥וֹל הָעֵ֖ץ שָׁ֥ם יְהֽוּא׃ </span></p>
 <p align="RIGHT"><span lang="he">‎<a name="004">4</a> ‏שֹׁמֵ֥ר ר֖וּחַ לֹ֣א יִזְרָ֑ע וְרֹאֶ֥ה בֶעָבִ֖ים לֹ֥א יִקְצֽוֹר׃ </span></p>
 <p align="RIGHT"><span lang="he">‎<a name="005">5</a> ‏כַּאֲשֶׁ֨ר אֵֽינְךָ֤ יוֹדֵ֙עַ֙ מַה־דֶּ֣רֶךְ הָר֔וּחַ כַּעֲצָמִ֖ים בְּבֶ֣טֶן הַמְּלֵאָ֑ה כָּ֗כָה לֹ֤א תֵדַע֙ אֶת־מַעֲשֵׂ֣ה הָֽאֱלֹהִ֔ים אֲשֶׁ֥ר יַעֲשֶׂ֖ה אֶת־הַכֹּֽל׃ </span></p>
 <p align="RIGHT"><span lang="he">‎<a name="006">6</a> ‏בַּבֹּ֙קֶר֙ זְרַ֣ע אֶת־זַרְעֶ֔ךָ וְלָעֶ֖רֶב אַל־תַּנַּ֣ח יָדֶ֑ךָ כִּי֩ אֵֽינְךָ֨ יוֹדֵ֜ע אֵ֣י זֶ֤ה יִכְשָׁר֙ הֲזֶ֣ה אוֹ־זֶ֔ה וְאִם־שְׁנֵיהֶ֥ם כְּאֶחָ֖ד טוֹבִֽים׃ </span></p>
 <p align="RIGHT"><span lang="he">‎<a name="007">7</a> ‏וּמָת֖וֹק הָא֑וֹר וְט֥וֹב לַֽעֵינַ֖יִם לִרְא֥וֹת אֶת־הַשָּֽׁמֶשׁ׃ </span></p>
 <p align="RIGHT"><span lang="he">‎<a name="008">8</a> ‏כִּ֣י אִם־שָׁנִ֥ים הַרְבֵּ֛ה יִחְיֶ֥ה הָאָדָ֖ם בְּכֻלָּ֣ם יִשְׂמָ֑ח וְיִזְכֹּר֙ אֶת־יְמֵ֣י הַחֹ֔שֶׁךְ כִּֽי־הַרְבֵּ֥ה יִהְי֖וּ כָּל־שֶׁבָּ֥א הָֽבֶל׃ </span></p>
 <p align="RIGHT"><span lang="he">‎<a name="009">9</a> ‏שְׂמַ֧ח בָּח֣וּר בְּיַלְדוּתֶ֗יךָ וִֽיטִֽיבְךָ֤ לִבְּךָ֙ בִּימֵ֣י בְחוּרוֹתֶ֔ךָ וְהַלֵּךְ֙ בְּדַרְכֵ֣י לִבְּךָ֔ וּבְמַרְאֵ֖י עֵינֶ֑יךָ וְדָ֕ע כִּ֧י עַל־כָּל־אֵ֛לֶּה יְבִֽיאֲךָ֥ הָאֱלֹהִ֖ים בַּמִּשְׁפָּֽט׃ </span></p>
 <p align="RIGHT"><span lang="he">‎<a name="010">10</a> ‏וְהָסֵ֥ר כַּ֙עַס֙ מִלִּבֶּ֔ךָ וְהַעֲבֵ֥ר רָעָ֖ה מִבְּשָׂרֶ֑ךָ כִּֽי־הַיַּלְד֥וּת וְהַֽשַּׁחֲר֖וּת הָֽבֶל׃ </span></p>
 </td>
 <td width="50%">
 <p>1 šall<sup>a</sup>ḥ l<sup>a</sup>ḥəməḵā ‘al-pənê hammāyim kî-ḇərōḇ hayyāmîm timəṣā’ennû: </p>
 <p>2 ten-ḥēleq ləšiḇə‘â wəḡam lišəmwōnâ kî lō’ ṯēḏ<sup>a</sup>‘ mah-yyihəyeh rā‘â ‘al-hā’āreṣ: </p>
 <p>3 ’im-yimmālə’û he‘āḇîm gešem ‘al-hā’āreṣ yārîqû wə’im-yipwōl ‘ēṣ badārwōm wə’im baṣṣāfwōn məqwōm šeyyipwōl hā‘ēṣ šām yəhû’: </p>
 <p>4 šōmēr rûḥa lō’ yizərā‘ wərō’eh ḇe‘āḇîm lō’ yiqəṣwōr: </p>
 <p>5 ka’ăšer ’ênəḵā ywōḏē‘a mah-dereḵə hārûḥa k<sup>a</sup>‘ăṣāmîm bəḇeṭen hamməlē’â kāḵâ lō’ ṯēḏ<sup>a</sup>‘ ’eṯ-m<sup>a</sup>‘ăśēh hā’ĕlōhîm ’ăšer y<sup>a</sup>‘ăśeh ’eṯ-hakōl: </p>
 <p>6 babōqer zər<sup>a</sup>‘ ’eṯ-zarə‘eḵā wəlā‘ereḇ ’al-tann<sup>a</sup>ḥ yāḏeḵā kî ’ênəḵā ywōḏē‘ ’ê zeh yiḵəšār hăzeh ’wō-zeh wə’im-šənêhem kə’eḥāḏ ṭwōḇîm: </p>
 <p>7 ûmāṯwōq hā’wōr wəṭwōḇ l<sup>a</sup>‘ênayim lirə’wōṯ ’eṯ-haššāmeš: </p>
 <p>8 kî ’im-šānîm harəbēh yiḥəyeh hā’āḏām bəḵullām yiśəmāḥ wəyizəkōr ’eṯ-yəmê h<sup>a</sup>ḥōšeḵə kî-harəbēh yihəyû kāl-šebā’ hāḇel: </p>
 <p>9 śəm<sup>a</sup>ḥ bāḥûr bəyaləḏûṯeyḵā wîṭîḇəḵā libəḵā bîmê ḇəḥûrwōṯeḵā wəhallēḵə bəḏarəḵê libəḵā ûḇəmarə’ê ‘êneyḵā wəḏā‘ kî ‘al-kāl-’ēlleh yəḇî’ăḵā hā’ĕlōhîm bammišəpāṭ: </p>
 <p>10 wəhāsēr k<sup>a</sup>‘as millibeḵā wəh<sup>a</sup>‘ăḇēr rā‘â mibəśāreḵā kî-hayyaləḏûṯ wəhašš<sup>a</sup>ḥărûṯ hāḇel: </p>
 </td>
 </tr></table>
 <p></p><hr>
 <center>
 <a href="ecc012.htm">Next: Ecclesiastes (Qohelet) Chapter 12</a></center>
 </body>