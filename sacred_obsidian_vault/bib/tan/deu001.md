<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/deu001.htm">Polyglot</a> 
 <a href="../kjv/deu001.htm">KJV</a> 
 <a href="../sep/deu001.htm">Sep</a> 
 <a href="../vul/deu001.htm">Vul</a> 
 
 <br>
 <br><a href="deu.htm">Deuteronomy (Devarim) Index</a><br>
  
 <a href="num036.htm">Previous</a> 
 <a href="deu002.htm">Next</a> 
 </center>
 <hr>
 
 <h3 align="CENTER">Tanach (Hebrew): Deuteronomy (Devarim) Chapter 1</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏אֵ֣לֶּה הַדְּבָרִ֗ים אֲשֶׁ֨ר דִּבֶּ֤ר מֹשֶׁה֙ אֶל־כָּל־יִשְׂרָאֵ֔ל בְּעֵ֖בֶר הַיַּרְדֵּ֑ן בַּמִּדְבָּ֡ר בָּֽעֲרָבָה֩ מ֨וֹל ס֜וּף בֵּֽין־פָּארָ֧ן וּבֵֽין־תֹּ֛פֶל וְלָבָ֥ן וַחֲצֵרֹ֖ת וְדִ֥י זָהָֽב׃ </span></p>
 <p align="RIGHT"><span lang="he">‎<a name="002">2</a> ‏אַחַ֨ד עָשָׂ֥ר יוֹם֙ מֵֽחֹרֵ֔ב דֶּ֖רֶךְ הַר־שֵׂעִ֑יר עַ֖ד קָדֵ֥שׁ בַּרְנֵֽעַ׃ </span></p>
 <p align="RIGHT"><span lang="he">‎<a name="003">3</a> ‏וַיְהִי֙ בְּאַרְבָּעִ֣ים שָׁנָ֔ה בְּעַשְׁתֵּֽי־עָשָׂ֥ר חֹ֖דֶשׁ בְּאֶחָ֣ד לַחֹ֑דֶשׁ דִּבֶּ֤ר מֹשֶׁה֙ אֶל־בְּנֵ֣י יִשְׂרָאֵ֔ל כְּ֠כֹל אֲשֶׁ֨ר צִוָּ֧ה יְהוָ֛ה אֹת֖וֹ אֲלֵהֶֽם׃ </span></p>
 <p align="RIGHT"><span lang="he">‎<a name="004">4</a> ‏אַחֲרֵ֣י הַכֹּת֗וֹ אֵ֚ת סִיחֹן֙ מֶ֣לֶךְ הָֽאֱמֹרִ֔י אֲשֶׁ֥ר יוֹשֵׁ֖ב בְּחֶשְׁבּ֑וֹן וְאֵ֗ת ע֚וֹג מֶ֣לֶךְ הַבָּשָׁ֔ן אֲשֶׁר־יוֹשֵׁ֥ב בְּעַשְׁתָּרֹ֖ת בְּאֶדְרֶֽעִי׃ </span></p>
 <p align="RIGHT"><span lang="he">‎<a name="005">5</a> ‏בְּעֵ֥בֶר הַיַּרְדֵּ֖ן בְּאֶ֣רֶץ מוֹאָ֑ב הוֹאִ֣יל מֹשֶׁ֔ה בֵּאֵ֛ר אֶת־הַתּוֹרָ֥ה הַזֹּ֖את לֵאמֹֽר׃ </span></p>
 <p align="RIGHT"><span lang="he">‎<a name="006">6</a> ‏יְהוָ֧ה אֱלֹהֵ֛ינוּ דִּבֶּ֥ר אֵלֵ֖ינוּ בְּחֹרֵ֣ב לֵאמֹ֑ר רַב־לָכֶ֥ם שֶׁ֖בֶת בָּהָ֥ר הַזֶּֽה׃ </span></p>
 <p align="RIGHT"><span lang="he">‎<a name="007">7</a> ‏פְּנ֣וּ׀ וּסְע֣וּ לָכֶ֗ם וּבֹ֨אוּ הַ֥ר הָֽאֱמֹרִי֮ וְאֶל־כָּל־שְׁכֵנָיו֒ בָּעֲרָבָ֥ה בָהָ֛ר וּבַשְּׁפֵלָ֥ה וּבַנֶּ֖גֶב וּבְח֣וֹף הַיָּ֑ם אֶ֤רֶץ הַֽכְּנַעֲנִי֙ וְהַלְּבָנ֔וֹן עַד־הַנָּהָ֥ר הַגָּדֹ֖ל נְהַר־פְּרָֽת׃ </span></p>
 <p align="RIGHT"><span lang="he">‎<a name="008">8</a> ‏רְאֵ֛ה נָתַ֥תִּי לִפְנֵיכֶ֖ם אֶת־הָאָ֑רֶץ בֹּ֚אוּ וּרְשׁ֣וּ אֶת־הָאָ֔רֶץ אֲשֶׁ֣ר נִשְׁבַּ֣ע יְ֠הוָה לַאֲבֹ֨תֵיכֶ֜ם לְאַבְרָהָ֨ם לְיִצְחָ֤ק וּֽלְיַעֲקֹב֙ לָתֵ֣ת לָהֶ֔ם וּלְזַרְעָ֖ם אַחֲרֵיהֶֽם׃ </span></p>
 <p align="RIGHT"><span lang="he">‎<a name="009">9</a> ‏וָאֹמַ֣ר אֲלֵכֶ֔ם בָּעֵ֥ת הַהִ֖וא לֵאמֹ֑ר לֹא־אוּכַ֥ל לְבַדִּ֖י שְׂאֵ֥ת אֶתְכֶֽם׃ </span></p>
 <p align="RIGHT"><span lang="he">‎<a name="010">10</a> ‏יְהוָ֥ה אֱלֹהֵיכֶ֖ם הִרְבָּ֣ה אֶתְכֶ֑ם וְהִנְּכֶ֣ם הַיּ֔וֹם כְּכוֹכְבֵ֥י הַשָּׁמַ֖יִם לָרֹֽב׃ </span></p>
 <p align="RIGHT"><span lang="he">‎<a name="011">11</a> ‏יְהוָ֞ה אֱלֹהֵ֣י אֲבֽוֹתֵכֶ֗ם יֹסֵ֧ף עֲלֵיכֶ֛ם כָּכֶ֖ם אֶ֣לֶף פְּעָמִ֑ים וִיבָרֵ֣ךְ אֶתְכֶ֔ם כַּאֲשֶׁ֖ר דִּבֶּ֥ר לָכֶֽם׃ </span></p>
 <p align="RIGHT"><span lang="he">‎<a name="012">12</a> ‏אֵיכָ֥ה אֶשָּׂ֖א לְבַדִּ֑י טָרְחֲכֶ֥ם וּמַֽשַּׂאֲכֶ֖ם וְרִֽיבְכֶֽם׃ </span></p>
 <p align="RIGHT"><span lang="he">‎<a name="013">13</a> ‏הָב֣וּ לָ֠כֶם אֲנָשִׁ֨ים חֲכָמִ֧ים וּנְבֹנִ֛ים וִידֻעִ֖ים לְשִׁבְטֵיכֶ֑ם וַאֲשִׂימֵ֖ם בְּרָאשֵׁיכֶֽם׃ </span></p>
 <p align="RIGHT"><span lang="he">‎<a name="014">14</a> ‏וַֽתַּעֲנ֖וּ אֹתִ֑י וַתֹּ֣אמְר֔וּ טֽוֹב־הַדָּבָ֥ר אֲשֶׁר־דִּבַּ֖רְתָּ לַעֲשֽׂוֹת׃ </span></p>
 <p align="RIGHT"><span lang="he">‎<a name="015">15</a> ‏וָאֶקַּ֞ח אֶת־רָאשֵׁ֣י שִׁבְטֵיכֶ֗ם אֲנָשִׁ֤ים חֲכָמִים֙ וִֽידֻעִ֔ים וָאֶתֵּ֥ן אֹתָ֛ם רָאשִׁ֖ים עֲלֵיכֶ֑ם שָׂרֵ֨י אֲלָפִ֜ים וְשָׂרֵ֣י מֵא֗וֹת וְשָׂרֵ֤י חֲמִשִּׁים֙ וְשָׂרֵ֣י עֲשָׂרֹ֔ת וְשֹׁטְרִ֖ים לְשִׁבְטֵיכֶֽם׃ </span></p>
 <p align="RIGHT"><span lang="he">‎<a name="016">16</a> ‏וָאֲצַוֶּה֙ אֶת־שֹׁ֣פְטֵיכֶ֔ם בָּעֵ֥ת הַהִ֖וא לֵאמֹ֑ר שָׁמֹ֤עַ בֵּין־אֲחֵיכֶם֙ וּשְׁפַטְתֶּ֣ם צֶ֔דֶק בֵּֽין־אִ֥ישׁ וּבֵין־אָחִ֖יו וּבֵ֥ין גֵּרֽוֹ׃ </span></p>
 <p align="RIGHT"><span lang="he">‎<a name="017">17</a> ‏לֹֽא־תַכִּ֨ירוּ פָנִ֜ים בַּמִּשְׁפָּ֗ט כַּקָּטֹ֤ן כַּגָּדֹל֙ תִּשְׁמָע֔וּן לֹ֤א תָג֙וּרוּ֙ מִפְּנֵי־אִ֔ישׁ כִּ֥י הַמִּשְׁפָּ֖ט לֵאלֹהִ֣ים ה֑וּא וְהַדָּבָר֙ אֲשֶׁ֣ר יִקְשֶׁ֣ה מִכֶּ֔ם תַּקְרִב֥וּן אֵלַ֖י וּשְׁמַעְתִּֽיו׃ </span></p>
 <p align="RIGHT"><span lang="he">‎<a name="018">18</a> ‏וָאֲצַוֶּ֥ה אֶתְכֶ֖ם בָּעֵ֣ת הַהִ֑וא אֵ֥ת כָּל־הַדְּבָרִ֖ים אֲשֶׁ֥ר תַּעֲשֽׂוּן׃ </span></p>
 <p align="RIGHT"><span lang="he">‎<a name="019">19</a> ‏וַנִּסַּ֣ע מֵחֹרֵ֗ב וַנֵּ֡לֶךְ אֵ֣ת כָּל־הַמִּדְבָּ֣ר הַגָּדוֹל֩ וְהַנּוֹרָ֨א הַה֜וּא אֲשֶׁ֣ר רְאִיתֶ֗ם דֶּ֚רֶךְ הַ֣ר הָֽאֱמֹרִ֔י כַּאֲשֶׁ֥ר צִוָּ֛ה יְהוָ֥ה אֱלֹהֵ֖ינוּ אֹתָ֑נוּ וַנָּבֹ֕א עַ֖ד קָדֵ֥שׁ בַּרְנֵֽעַ׃ </span></p>
 <p align="RIGHT"><span lang="he">‎<a name="020">20</a> ‏וָאֹמַ֖ר אֲלֵכֶ֑ם בָּאתֶם֙ עַד־הַ֣ר הָאֱמֹרִ֔י אֲשֶׁר־יְהוָ֥ה אֱלֹהֵ֖ינוּ נֹתֵ֥ן לָֽנוּ׃ </span></p>
 <p align="RIGHT"><span lang="he">‎<a name="021">21</a> ‏רְ֠אֵה נָתַ֨ן יְהוָ֧ה אֱלֹהֶ֛יךָ לְפָנֶ֖יךָ אֶת־הָאָ֑רֶץ עֲלֵ֣ה רֵ֗שׁ כַּאֲשֶׁר֩ דִּבֶּ֨ר יְהוָ֜ה אֱלֹהֵ֤י אֲבֹתֶ֙יךָ֙ לָ֔ךְ אַל־תִּירָ֖א וְאַל־תֵּחָֽת׃ </span></p>
 <p align="RIGHT"><span lang="he">‎<a name="022">22</a> ‏וַתִּקְרְב֣וּן אֵלַי֮ כֻּלְּכֶם֒ וַתֹּאמְר֗וּ נִשְׁלְחָ֤ה אֲנָשִׁים֙ לְפָנֵ֔ינוּ וְיַחְפְּרוּ־לָ֖נוּ אֶת־הָאָ֑רֶץ וְיָשִׁ֤בוּ אֹתָ֙נוּ֙ דָּבָ֔ר אֶת־הַדֶּ֙רֶךְ֙ אֲשֶׁ֣ר נַעֲלֶה־בָּ֔הּ וְאֵת֙ הֶֽעָרִ֔ים אֲשֶׁ֥ר נָבֹ֖א אֲלֵיהֶֽן׃ </span></p>
 <p align="RIGHT"><span lang="he">‎<a name="023">23</a> ‏וַיִּיטַ֥ב בְּעֵינַ֖י הַדָּבָ֑ר וָאֶקַּ֤ח מִכֶּם֙ שְׁנֵ֣ים עָשָׂ֣ר אֲנָשִׁ֔ים אִ֥ישׁ אֶחָ֖ד לַשָּֽׁבֶט׃ </span></p>
 <p align="RIGHT"><span lang="he">‎<a name="024">24</a> ‏וַיִּפְנוּ֙ וַיַּעֲל֣וּ הָהָ֔רָה וַיָּבֹ֖אוּ עַד־נַ֣חַל אֶשְׁכֹּ֑ל וַֽיְרַגְּל֖וּ אֹתָֽהּ׃ </span></p>
 <p align="RIGHT"><span lang="he">‎<a name="025">25</a> ‏וַיִּקְח֤וּ בְיָדָם֙ מִפְּרִ֣י הָאָ֔רֶץ וַיּוֹרִ֖דוּ אֵלֵ֑ינוּ וַיָּשִׁ֨בוּ אֹתָ֤נוּ דָבָר֙ וַיֹּ֣אמְר֔וּ טוֹבָ֣ה הָאָ֔רֶץ אֲשֶׁר־יְהוָ֥ה אֱלֹהֵ֖ינוּ נֹתֵ֥ן לָֽנוּ׃ </span></p>
 <p align="RIGHT"><span lang="he">‎<a name="026">26</a> ‏וְלֹ֥א אֲבִיתֶ֖ם לַעֲלֹ֑ת וַתַּמְר֕וּ אֶת־פִּ֥י יְהוָ֖ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="027">27</a> ‏וַתֵּרָגְנ֤וּ בְאָהֳלֵיכֶם֙ וַתֹּ֣אמְר֔וּ בְּשִׂנְאַ֤ת יְהוָה֙ אֹתָ֔נוּ הוֹצִיאָ֖נוּ מֵאֶ֣רֶץ מִצְרָ֑יִם לָתֵ֥ת אֹתָ֛נוּ בְּיַ֥ד הָאֱמֹרִ֖י לְהַשְׁמִידֵֽנוּ׃ </span></p>
 <p align="RIGHT"><span lang="he">‎<a name="028">28</a> ‏אָנָ֣ה׀ אֲנַ֣חְנוּ עֹלִ֗ים אַחֵינוּ֩ הֵמַ֨סּוּ אֶת־לְבָבֵ֜נוּ לֵאמֹ֗ר עַ֣ם גָּד֤וֹל וָרָם֙ מִמֶּ֔נּוּ עָרִ֛ים גְּדֹלֹ֥ת וּבְצוּרֹ֖ת בַּשָּׁמָ֑יִם וְגַם־בְּנֵ֥י עֲנָקִ֖ים רָאִ֥ינוּ שָֽׁם׃ </span></p>
 <p align="RIGHT"><span lang="he">‎<a name="029">29</a> ‏וָאֹמַ֖ר אֲלֵכֶ֑ם לֹא־תַֽעַרְצ֥וּן וְֽלֹא־תִֽירְא֖וּן מֵהֶֽם׃ </span></p>
 <p align="RIGHT"><span lang="he">‎<a name="030">30</a> ‏יְהוָ֤ה אֱלֹֽהֵיכֶם֙ הַהֹלֵ֣ךְ לִפְנֵיכֶ֔ם ה֖וּא יִלָּחֵ֣ם לָכֶ֑ם כְּ֠כֹל אֲשֶׁ֨ר עָשָׂ֧ה אִתְּכֶ֛ם בְּמִצְרַ֖יִם לְעֵינֵיכֶֽם׃ </span></p>
 <p align="RIGHT"><span lang="he">‎<a name="031">31</a> ‏וּבַמִּדְבָּר֙ אֲשֶׁ֣ר רָאִ֔יתָ אֲשֶׁ֤ר נְשָׂאֲךָ֙ יְהוָ֣ה אֱלֹהֶ֔יךָ כַּאֲשֶׁ֥ר יִשָּׂא־אִ֖ישׁ אֶת־בְּנ֑וֹ בְּכָל־הַדֶּ֙רֶךְ֙ אֲשֶׁ֣ר הֲלַכְתֶּ֔ם עַד־בֹּאֲכֶ֖ם עַד־הַמָּק֥וֹם הַזֶּֽה׃ </span></p>
 <p align="RIGHT"><span lang="he">‎<a name="032">32</a> ‏וּבַדָּבָ֖ר הַזֶּ֑ה אֵֽינְכֶם֙ מַאֲמִינִ֔ם בַּיהוָ֖ה אֱלֹהֵיכֶֽם׃ </span></p>
 <p align="RIGHT"><span lang="he">‎<a name="033">33</a> ‏הַהֹלֵ֨ךְ לִפְנֵיכֶ֜ם בַּדֶּ֗רֶךְ לָת֥וּר לָכֶ֛ם מָק֖וֹם לַֽחֲנֹֽתְכֶ֑ם בָּאֵ֣שׁ׀ לַ֗יְלָה לַרְאֹֽתְכֶם֙ בַּדֶּ֙רֶךְ֙ אֲשֶׁ֣ר תֵּֽלְכוּ־בָ֔הּ וּבֶעָנָ֖ן יוֹמָֽם׃ </span></p>
 <p align="RIGHT"><span lang="he">‎<a name="034">34</a> ‏וַיִּשְׁמַ֥ע יְהוָ֖ה אֶת־ק֣וֹל דִּבְרֵיכֶ֑ם וַיִּקְצֹ֖ף וַיִּשָּׁבַ֥ע לֵאמֹֽר׃ </span></p>
 <p align="RIGHT"><span lang="he">‎<a name="035">35</a> ‏אִם־יִרְאֶ֥ה אִישׁ֙ בָּאֲנָשִׁ֣ים הָאֵ֔לֶּה הַדּ֥וֹר הָרָ֖ע הַזֶּ֑ה אֵ֚ת הָאָ֣רֶץ הַטּוֹבָ֔ה אֲשֶׁ֣ר נִשְׁבַּ֔עְתִּי לָתֵ֖ת לַאֲבֹתֵיכֶֽם׃ </span></p>
 <p align="RIGHT"><span lang="he">‎<a name="036">36</a> ‏זֽוּלָתִ֞י כָּלֵ֤ב בֶּן־יְפֻנֶּה֙ ה֣וּא יִרְאֶ֔נָּה וְלֽוֹ־אֶתֵּ֧ן אֶת־הָאָ֛רֶץ אֲשֶׁ֥ר דָּֽרַךְ־בָּ֖הּ וּלְבָנָ֑יו יַ֕עַן אֲשֶׁ֥ר מִלֵּ֖א אַחֲרֵ֥י יְהוָֽה׃ </span></p>
 <p align="RIGHT"><span lang="he">‎<a name="037">37</a> ‏גַּם־בִּי֙ הִתְאַנַּ֣ף יְהוָ֔ה בִּגְלַלְכֶ֖ם לֵאמֹ֑ר גַּם־אַתָּ֖ה לֹא־תָבֹ֥א שָֽׁם׃ </span></p>
 <p align="RIGHT"><span lang="he">‎<a name="038">38</a> ‏יְהוֹשֻׁ֤עַ בִּן־נוּן֙ הָעֹמֵ֣ד לְפָנֶ֔יךָ ה֖וּא יָ֣בֹא שָׁ֑מָּה אֹת֣וֹ חַזֵּ֔ק כִּי־ה֖וּא יַנְחִלֶ֥נָּה אֶת־יִשְׂרָאֵֽל׃ </span></p>
 <p align="RIGHT"><span lang="he">‎<a name="039">39</a> ‏וְטַפְּכֶם֩ אֲשֶׁ֨ר אֲמַרְתֶּ֜ם לָבַ֣ז יִהְיֶ֗ה וּ֠בְנֵיכֶם אֲשֶׁ֨ר לֹא־יָדְע֤וּ הַיּוֹם֙ ט֣וֹב וָרָ֔ע הֵ֖מָּה יָבֹ֣אוּ שָׁ֑מָּה וְלָהֶ֣ם אֶתְּנֶ֔נָּה וְהֵ֖ם יִירָשֽׁוּהָ׃ </span></p>
 <p align="RIGHT"><span lang="he">‎<a name="040">40</a> ‏וְאַתֶּ֖ם פְּנ֣וּ לָכֶ֑ם וּסְע֥וּ הַמִּדְבָּ֖רָה דֶּ֥רֶךְ יַם־סֽוּף׃ </span></p>
 <p align="RIGHT"><span lang="he">‎<a name="041">41</a> ‏וַֽתַּעֲנ֣וּ׀ וַתֹּאמְר֣וּ אֵלַ֗י חָטָאנוּ֮ לַֽיהוָה֒ אֲנַ֤חְנוּ נַעֲלֶה֙ וְנִלְחַ֔מְנוּ כְּכֹ֥ל אֲשֶׁר־צִוָּ֖נוּ יְהוָ֣ה אֱלֹהֵ֑ינוּ וַֽתַּחְגְּר֗וּ אִ֚ישׁ אֶת־כְּלֵ֣י מִלְחַמְתּ֔וֹ וַתָּהִ֖ינוּ לַעֲלֹ֥ת הָהָֽרָה׃ </span></p>
 <p align="RIGHT"><span lang="he">‎<a name="042">42</a> ‏וַיֹּ֨אמֶר יְהוָ֜ה אֵלַ֗י אֱמֹ֤ר לָהֶם֙ לֹ֤א תַֽעֲלוּ֙ וְלֹא־תִלָּ֣חֲמ֔וּ כִּ֥י אֵינֶ֖נִּי בְּקִרְבְּכֶ֑ם וְלֹא֙ תִּנָּֽגְפ֔וּ לִפְנֵ֖י אֹיְבֵיכֶֽם׃ </span></p>
 <p align="RIGHT"><span lang="he">‎<a name="043">43</a> ‏וָאֲדַבֵּ֥ר אֲלֵיכֶ֖ם וְלֹ֣א שְׁמַעְתֶּ֑ם וַתַּמְרוּ֙ אֶת־פִּ֣י יְהוָ֔ה וַתָּזִ֖דוּ וַתַּעֲל֥וּ הָהָֽרָה׃ </span></p>
 <p align="RIGHT"><span lang="he">‎<a name="044">44</a> ‏וַיֵּצֵ֨א הָאֱמֹרִ֜י הַיֹּשֵׁ֨ב בָּהָ֤ר הַהוּא֙ לִקְרַאתְכֶ֔ם וַיִּרְדְּפ֣וּ אֶתְכֶ֔ם כַּאֲשֶׁ֥ר תַּעֲשֶׂ֖ינָה הַדְּבֹרִ֑ים וַֽיַּכְּת֥וּ אֶתְכֶ֛ם בְּשֵׂעִ֖יר עַד־חָרְמָֽה׃ </span></p>
 <p align="RIGHT"><span lang="he">‎<a name="045">45</a> ‏וַתָּשֻׁ֥בוּ וַתִּבְכּ֖וּ לִפְנֵ֣י יְהוָ֑ה וְלֹֽא־שָׁמַ֤ע יְהוָה֙ בְּקֹ֣לְכֶ֔ם וְלֹ֥א הֶאֱזִ֖ין אֲלֵיכֶֽם׃ </span></p>
 <p align="RIGHT"><span lang="he">‎<a name="046">46</a> ‏וַתֵּשְׁב֥וּ בְקָדֵ֖שׁ יָמִ֣ים רַבִּ֑ים כַּיָּמִ֖ים אֲשֶׁ֥ר יְשַׁבְתֶּֽם׃ </span></p>
 </td>
 <td width="50%">
 <p>1 ’ēlleh hadəḇārîm ’ăšer diber mōšeh ’el-kāl-yiśərā’ēl bə‘ēḇer hayyarədēn bammiḏəbār bā‘ărāḇâ mwōl sûf bên-pā’rān ûḇên-tōfel wəlāḇān w<sup>a</sup>ḥăṣērōṯ wəḏî zâāḇ: </p>
 <p>2 ’<sup>a</sup>ḥaḏ ‘āśār ywōm mēḥōrēḇ dereḵə har-śē‘îr ‘aḏ qāḏēš barənē‘a: </p>
 <p>3 wayəhî bə’arəbā‘îm šānâ bə‘ašətê-‘āśār ḥōḏeš bə’eḥāḏ l<sup>a</sup>ḥōḏeš diber mōšeh ’el-bənê yiśərā’ēl kəḵōl ’ăšer ṣiûâ yəhwâ ’ōṯwō ’ălēhem: </p>
 <p>4 ’<sup>a</sup>ḥărê hakōṯwō ’ēṯ sîḥōn meleḵə hā’ĕmōrî ’ăšer ywōšēḇ bəḥešəbwōn wə’ēṯ ‘wōḡ meleḵə habāšān ’ăšer-ywōšēḇ bə‘ašətārōṯ bə’eḏəre‘î: </p>
 <p>5 bə‘ēḇer hayyarədēn bə’ereṣ mwō’āḇ hwō’îl mōšeh bē’ēr ’eṯ-hatwōrâ hazzō’ṯ lē’mōr: </p>
 <p>6 yəhwâ ’ĕlōhênû diber ’ēlênû bəḥōrēḇ lē’mōr raḇ-lāḵem šeḇeṯ bâār hazzeh: </p>
 <p>7 pənû| ûsə‘û lāḵem ûḇō’û har hā’ĕmōrî wə’el-kāl-šəḵēnāyw bā‘ărāḇâ ḇâār ûḇaššəfēlâ ûḇanneḡeḇ ûḇəḥwōf hayyām ’ereṣ hakən<sup>a</sup>‘ănî wəhalləḇānwōn ‘aḏ-hannâār hagāḏōl nəhar-pərāṯ: </p>
 <p>8 rə’ēh nāṯatî lifənêḵem ’eṯ-hā’āreṣ bō’û ûrəšû ’eṯ-hā’āreṣ ’ăšer nišəb<sup>a</sup>‘ yəhwâ la’ăḇōṯêḵem lə’aḇərâām ləyiṣəḥāq ûləy<sup>a</sup>‘ăqōḇ lāṯēṯ lâem ûləzarə‘ām ’<sup>a</sup>ḥărêhem: </p>
 <p>9 wā’ōmar ’ălēḵem bā‘ēṯ hahiw’ lē’mōr lō’-’ûḵal ləḇadî śə’ēṯ ’eṯəḵem: </p>
 <p>10 yəhwâ ’ĕlōhêḵem hirəbâ ’eṯəḵem wəhinnəḵem hayywōm kəḵwōḵəḇê haššāmayim lārōḇ: </p>
 <p>11 yəhwâ ’ĕlōhê ’ăḇwōṯēḵem yōsēf ‘ălêḵem kāḵem ’elef pə‘āmîm wîḇārēḵə ’eṯəḵem ka’ăšer diber lāḵem: </p>
 <p>12 ’êḵâ ’eśśā’ ləḇadî ṭārəḥăḵem ûmaśśa’ăḵem wərîḇəḵem: </p>
 <p>13 hāḇû lāḵem ’ănāšîm ḥăḵāmîm ûnəḇōnîm wîḏu‘îm ləšiḇəṭêḵem wa’ăśîmēm bərā’šêḵem: </p>
 <p>14 wat<sup>a</sup>‘ănû ’ōṯî watō’mərû ṭwōḇ-hadāḇār ’ăšer-dibarətā l<sup>a</sup>‘ăśwōṯ: </p>
 <p>15 wā’eqq<sup>a</sup>ḥ ’eṯ-rā’šê šiḇəṭêḵem ’ănāšîm ḥăḵāmîm wîḏu‘îm wā’etēn ’ōṯām rā’šîm ‘ălêḵem śārê ’ălāfîm wəśārê mē’wōṯ wəśārê ḥămiššîm wəśārê ‘ăśārōṯ wəšōṭərîm ləšiḇəṭêḵem: </p>
 <p>16 wā’ăṣaûeh ’eṯ-šōfəṭêḵem bā‘ēṯ hahiw’ lē’mōr šāmō‘a bên-’ăḥêḵem ûšəfaṭətem ṣeḏeq bên-’îš ûḇên-’āḥîw ûḇên gērwō: </p>
 <p>17 lō’-ṯakîrû fānîm bammišəpāṭ kaqqāṭōn kagāḏōl tišəmā‘ûn lō’ ṯāḡûrû mipənê-’îš kî hammišəpāṭ lē’lōhîm hû’ wəhadāḇār ’ăšer yiqəšeh mikem taqəriḇûn ’ēlay ûšəm<sup>a</sup>‘ətîw: </p>
 <p>18 wā’ăṣaûeh ’eṯəḵem bā‘ēṯ hahiw’ ’ēṯ kāl-hadəḇārîm ’ăšer t<sup>a</sup>‘ăśûn: </p>
 <p>19 wanniss<sup>a</sup>‘ mēḥōrēḇ wannēleḵə ’ēṯ kāl-hammiḏəbār hagāḏwōl wəhannwōrā’ hahû’ ’ăšer rə’îṯem dereḵə har hā’ĕmōrî ka’ăšer ṣiûâ yəhwâ ’ĕlōhênû ’ōṯānû wannāḇō’ ‘aḏ qāḏēš barənē‘a: </p>
 <p>20 wā’ōmar ’ălēḵem bā’ṯem ‘aḏ-har hā’ĕmōrî ’ăšer-yəhwâ ’ĕlōhênû nōṯēn lānû: </p>
 <p>21 rə’ēh nāṯan yəhwâ ’ĕlōheyḵā ləfāneyḵā ’eṯ-hā’āreṣ ‘ălēh rēš ka’ăšer diber yəhwâ ’ĕlōhê ’ăḇōṯeyḵā lāḵə ’al-tîrā’ wə’al-tēḥāṯ: </p>
 <p>22 watiqərəḇûn ’ēlay kulləḵem watō’mərû nišələḥâ ’ănāšîm ləfānênû wəy<sup>a</sup>ḥəpərû-lānû ’eṯ-hā’āreṣ wəyāšiḇû ’ōṯānû dāḇār ’eṯ-hadereḵə ’ăšer n<sup>a</sup>‘ăleh-bāh wə’ēṯ he‘ārîm ’ăšer nāḇō’ ’ălêhen: </p>
 <p>23 wayyîṭaḇ bə‘ênay hadāḇār wā’eqq<sup>a</sup>ḥ mikem šənêm ‘āśār ’ănāšîm ’îš ’eḥāḏ laššāḇeṭ: </p>
 <p>24 wayyifənû wayy<sup>a</sup>‘ălû hâārâ wayyāḇō’û ‘aḏ-n<sup>a</sup>ḥal ’ešəkōl wayəragəlû ’ōṯāh: </p>
 <p>25 wayyiqəḥû ḇəyāḏām mipərî hā’āreṣ wayywōriḏû ’ēlênû wayyāšiḇû ’ōṯānû ḏāḇār wayyō’mərû ṭwōḇâ hā’āreṣ ’ăšer-yəhwâ ’ĕlōhênû nōṯēn lānû: </p>
 <p>26 wəlō’ ’ăḇîṯem l<sup>a</sup>‘ălōṯ watamərû ’eṯ-pî yəhwâ ’ĕlōhêḵem: </p>
 <p>27 watērāḡənû ḇə’âŏlêḵem watō’mərû bəśinə’aṯ yəhwâ ’ōṯānû hwōṣî’ānû mē’ereṣ miṣərāyim lāṯēṯ ’ōṯānû bəyaḏ hā’ĕmōrî ləhašəmîḏēnû: </p>
 <p>28 ’ānâ| ’ăn<sup>a</sup>ḥənû ‘ōlîm ’<sup>a</sup>ḥênû hēmassû ’eṯ-ləḇāḇēnû lē’mōr ‘am gāḏwōl wārām mimmennû ‘ārîm gəḏōlōṯ ûḇəṣûrōṯ baššāmāyim wəḡam-bənê ‘ănāqîm rā’înû šām: </p>
 <p>29 wā’ōmar ’ălēḵem lō’-ṯ<sup>a</sup>‘arəṣûn wəlō’-ṯîrə’ûn mēhem: </p>
 <p>30 yəhwâ ’ĕlōhêḵem hahōlēḵə lifənêḵem hû’ yillāḥēm lāḵem kəḵōl ’ăšer ‘āśâ ’itəḵem bəmiṣərayim lə‘ênêḵem: </p>
 <p>31 ûḇammiḏəbār ’ăšer rā’îṯā ’ăšer nəśā’ăḵā yəhwâ ’ĕlōheyḵā ka’ăšer yiśśā’-’îš ’eṯ-bənwō bəḵāl-hadereḵə ’ăšer hălaḵətem ‘aḏ-bō’ăḵem ‘aḏ-hammāqwōm hazzeh: </p>
 <p>32 ûḇadāḇār hazzeh ’ênəḵem ma’ămînim bayhwâ ’ĕlōhêḵem: </p>
 <p>33 hahōlēḵə lifənêḵem badereḵə lāṯûr lāḵem māqwōm l<sup>a</sup>ḥănōṯəḵem bā’ēš| layəlâ larə’ōṯəḵem badereḵə ’ăšer tēləḵû-ḇāh ûḇe‘ānān ywōmām: </p>
 <p>34 wayyišəm<sup>a</sup>‘ yəhwâ ’eṯ-qwōl diḇərêḵem wayyiqəṣōf wayyiššāḇ<sup>a</sup>‘ lē’mōr: </p>
 <p>35 ’im-yirə’eh ’îš bā’ănāšîm hā’ēlleh hadwōr hārā‘ hazzeh ’ēṯ hā’āreṣ haṭṭwōḇâ ’ăšer nišəb<sup>a</sup>‘ətî lāṯēṯ la’ăḇōṯêḵem: </p>
 <p>36 zûlāṯî kālēḇ ben-yəfunneh hû’ yirə’ennâ wəlwō-’etēn ’eṯ-hā’āreṣ ’ăšer dāraḵə-bāh ûləḇānāyw y<sup>a</sup>‘an ’ăšer millē’ ’<sup>a</sup>ḥărê yəhwâ: </p>
 <p>37 gam-bî hiṯə’annaf yəhwâ biḡəlaləḵem lē’mōr gam-’atâ lō’-ṯāḇō’ šām: </p>
 <p>38 yəhwōšu‘a bin-nûn hā‘ōmēḏ ləfāneyḵā hû’ yāḇō’ šāmmâ ’ōṯwō ḥazzēq kî-hû’ yanəḥilennâ ’eṯ-yiśərā’ēl: </p>
 <p>39 wəṭapəḵem ’ăšer ’ămarətem lāḇaz yihəyeh ûḇənêḵem ’ăšer lō’-yāḏə‘û hayywōm ṭwōḇ wārā‘ hēmmâ yāḇō’û šāmmâ wəlâem ’etənennâ wəhēm yîrāšûhā: </p>
 <p>40 wə’atem pənû lāḵem ûsə‘û hammiḏəbārâ dereḵə yam-sûf: </p>
 <p>41 wat<sup>a</sup>‘ănû| watō’mərû ’ēlay ḥāṭā’nû layhwâ ’ăn<sup>a</sup>ḥənû n<sup>a</sup>‘ăleh wəniləḥamənû kəḵōl ’ăšer-ṣiûānû yəhwâ ’ĕlōhênû wat<sup>a</sup>ḥəgərû ’îš ’eṯ-kəlê miləḥamətwō watâînû l<sup>a</sup>‘ălōṯ hâārâ: </p>
 <p>42 wayyō’mer yəhwâ ’ēlay ’ĕmōr lâem lō’ ṯ<sup>a</sup>‘ălû wəlō’-ṯillāḥămû kî ’ênennî bəqirəbəḵem wəlō’ tinnāḡəfû lifənê ’ōyəḇêḵem: </p>
 <p>43 wā’ăḏabēr ’ălêḵem wəlō’ šəm<sup>a</sup>‘ətem watamərû ’eṯ-pî yəhwâ watāziḏû wat<sup>a</sup>‘ălû hâārâ: </p>
 <p>44 wayyēṣē’ hā’ĕmōrî hayyōšēḇ bâār hahû’ liqəra’ṯəḵem wayyirədəfû ’eṯəḵem ka’ăšer t<sup>a</sup>‘ăśeynâ hadəḇōrîm wayyakəṯû ’eṯəḵem bəśē‘îr ‘aḏ-ḥārəmâ: </p>
 <p>45 watāšuḇû watiḇəkû lifənê yəhwâ wəlō’-šām<sup>a</sup>‘ yəhwâ bəqōləḵem wəlō’ he’ĕzîn ’ălêḵem: </p>
 <p>46 watēšəḇû ḇəqāḏēš yāmîm rabîm kayyāmîm ’ăšer yəšaḇətem: </p>
 </td>
 </tr></table>
 <p></p><hr>
 <center>
 <a href="deu002.htm">Next: Deuteronomy (Devarim) Chapter 2</a></center>
 </body>