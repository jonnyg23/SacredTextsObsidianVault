<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/lev006.htm">Polyglot</a> 
 <a href="../kjv/lev006.htm">KJV</a> 
 <a href="../sep/lev006.htm">Sep</a> 
 <a href="../vul/lev006.htm">Vul</a> 
 
 <br>
 <br><a href="lev.htm">Leviticus (Vayikra) Index</a><br>
  
 <a href="lev005.htm">Previous</a> 
 <a href="lev007.htm">Next</a> 
 </center>
 <hr>
 
 <h3 align="CENTER">Tanach (Hebrew): Leviticus (Vayikra) Chapter 6</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="002">2</a> ‏צַ֤ו אֶֽת־אַהֲרֹן֙ וְאֶת־בָּנָ֣יו לֵאמֹ֔ר זֹ֥את תּוֹרַ֖ת הָעֹלָ֑ה הִ֣וא הָעֹלָ֡ה עַל֩ מוֹקְדָ֨ה עַל־הַמִּזְבֵּ֤חַ כָּל־הַלַּ֙יְלָה֙ עַד־הַבֹּ֔קֶר וְאֵ֥שׁ הַמִּזְבֵּ֖חַ תּ֥וּקַד בּֽוֹ׃ </span></p>
 <p align="RIGHT"><span lang="he">‎<a name="003">3</a> ‏וְלָבַ֨שׁ הַכֹּהֵ֜ן מִדּ֣וֹ בַ֗ד וּמִֽכְנְסֵי־בַד֮ יִלְבַּ֣שׁ עַל־בְּשָׂרוֹ֒ וְהֵרִ֣ים אֶת־הַדֶּ֗שֶׁן אֲשֶׁ֨ר תֹּאכַ֥ל הָאֵ֛שׁ אֶת־הָעֹלָ֖ה עַל־הַמִּזְבֵּ֑חַ וְשָׂמ֕וֹ אֵ֖צֶל הַמִּזְבֵּֽחַ׃ </span></p>
 <p align="RIGHT"><span lang="he">‎<a name="004">4</a> ‏וּפָשַׁט֙ אֶת־בְּגָדָ֔יו וְלָבַ֖שׁ בְּגָדִ֣ים אֲחֵרִ֑ים וְהוֹצִ֤יא אֶת־הַדֶּ֙שֶׁן֙ אֶל־מִח֣וּץ לַֽמַּחֲנֶ֔ה אֶל־מָק֖וֹם טָהֽוֹר׃ </span></p>
 <p align="RIGHT"><span lang="he">‎<a name="005">5</a> ‏וְהָאֵ֨שׁ עַל־הַמִּזְבֵּ֤חַ תּֽוּקַד־בּוֹ֙ לֹ֣א תִכְבֶּ֔ה וּבִעֵ֨ר עָלֶ֧יהָ הַכֹּהֵ֛ן עֵצִ֖ים בַּבֹּ֣קֶר בַּבֹּ֑קֶר וְעָרַ֤ךְ עָלֶ֙יהָ֙ הָֽעֹלָ֔ה וְהִקְטִ֥יר עָלֶ֖יהָ חֶלְבֵ֥י הַשְּׁלָמִֽים׃ </span></p>
 <p align="RIGHT"><span lang="he">‎<a name="006">6</a> ‏אֵ֗שׁ תָּמִ֛יד תּוּקַ֥ד עַל־הַמִּזְבֵּ֖חַ לֹ֥א תִכְבֶֽה׃<font color="red"><sup>1</sup></font> ס</span></p>
 <p align="RIGHT"><span lang="he">‎<a name="007">7</a> ‏וְזֹ֥את תּוֹרַ֖ת הַמִּנְחָ֑ה הַקְרֵ֨ב אֹתָ֤הּ בְּנֵֽי־אַהֲרֹן֙ לִפְנֵ֣י יְהוָ֔ה אֶל־פְּנֵ֖י הַמִּזְבֵּֽחַ׃ </span></p>
 <p align="RIGHT"><span lang="he">‎<a name="008">8</a> ‏וְהֵרִ֨ים מִמֶּ֜נּוּ בְּקֻמְצ֗וֹ מִסֹּ֤לֶת הַמִּנְחָה֙ וּמִשַּׁמְנָ֔הּ וְאֵת֙ כָּל־הַלְּבֹנָ֔ה אֲשֶׁ֖ר עַל־הַמִּנְחָ֑ה וְהִקְטִ֣יר הַמִּזְבֵּ֗חַ רֵ֧יחַ נִיחֹ֛חַ אַזְכָּרָתָ֖הּ לַיהוָֽה׃ </span></p>
 <p align="RIGHT"><span lang="he">‎<a name="009">9</a> ‏וְהַנּוֹתֶ֣רֶת מִמֶּ֔נָּה יֹאכְל֖וּ אַהֲרֹ֣ן וּבָנָ֑יו מַצּ֤וֹת תֵּֽאָכֵל֙ בְּמָק֣וֹם קָדֹ֔שׁ בַּחֲצַ֥ר אֹֽהֶל־מוֹעֵ֖ד יֹאכְלֽוּהָ׃ </span></p>
 <p align="RIGHT"><span lang="he">‎<a name="010">10</a> ‏לֹ֤א תֵאָפֶה֙ חָמֵ֔ץ חֶלְקָ֛ם נָתַ֥תִּי אֹתָ֖הּ מֵאִשָּׁ֑י קֹ֤דֶשׁ קָֽדָשִׁים֙ הִ֔וא כַּחַטָּ֖את וְכָאָשָֽׁם׃ </span></p>
 <p align="RIGHT"><span lang="he">‎<a name="011">11</a> ‏כָּל־זָכָ֞ר בִּבְנֵ֤י אַהֲרֹן֙ יֹֽאכֲלֶ֔נָּה<font color="red"><sup>3</sup></font> חָק־עוֹלָם֙ לְדֹרֹ֣תֵיכֶ֔ם מֵאִשֵּׁ֖י יְהוָ֑ה כֹּ֛ל<font color="red"><sup>3</sup></font> אֲשֶׁר־יִגַּ֥ע בָּהֶ֖ם יִקְדָּֽשׁ׃ פ</span></p>
 <p align="RIGHT"><span lang="he">‎<a name="012">12</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="013">13</a> ‏זֶ֡ה קָרְבַּן֩ אַהֲרֹ֨ן וּבָנָ֜יו אֲשֶׁר־יַקְרִ֣יבוּ לַֽיהוָ֗ה בְּיוֹם֙ הִמָּשַׁ֣ח אֹת֔וֹ עֲשִׂירִ֨ת הָאֵפָ֥ה סֹ֛לֶת מִנְחָ֖ה תָּמִ֑יד מַחֲצִיתָ֣הּ בַּבֹּ֔קֶר וּמַחֲצִיתָ֖הּ בָּעָֽרֶב׃ </span></p>
 <p align="RIGHT"><span lang="he">‎<a name="014">14</a> ‏עַֽל־מַחֲבַ֗ת בַּשֶּׁ֛מֶן תֵּעָשֶׂ֖ה מֻרְבֶּ֣כֶת תְּבִיאֶ֑נָּה תֻּפִינֵי֙ מִנְחַ֣ת פִּתִּ֔ים תַּקְרִ֥יב רֵֽיחַ־נִיחֹ֖חַ לַיהוָֽה׃ </span></p>
 <p align="RIGHT"><span lang="he">‎<a name="015">15</a> ‏וְהַכֹּהֵ֨ן הַמָּשִׁ֧יחַ תַּחְתָּ֛יו מִבָּנָ֖יו יַעֲשֶׂ֣ה אֹתָ֑הּ חָק־עוֹלָ֕ם לַיהוָ֖ה כָּלִ֥יל תָּקְטָֽר׃ </span></p>
 <p align="RIGHT"><span lang="he">‎<a name="016">16</a> ‏וְכָל־מִנְחַ֥ת כֹּהֵ֛ן כָּלִ֥יל תִּהְיֶ֖ה לֹ֥א תֵאָכֵֽל׃ פ</span></p>
 <p align="RIGHT"><span lang="he">‎<a name="017">17</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="018">18</a> ‏דַּבֵּ֤ר אֶֽל־אַהֲרֹן֙ וְאֶל־בָּנָ֣יו לֵאמֹ֔ר זֹ֥את תּוֹרַ֖ת הַֽחַטָּ֑את בִּמְק֡וֹם אֲשֶׁר֩ תִּשָּׁחֵ֨ט הָעֹלָ֜ה תִּשָּׁחֵ֤ט הַֽחַטָּאת֙ לִפְנֵ֣י יְהוָ֔ה קֹ֥דֶשׁ קָֽדָשִׁ֖ים הִֽוא׃ </span></p>
 <p align="RIGHT"><span lang="he">‎<a name="019">19</a> ‏הַכֹּהֵ֛ן הַֽמְחַטֵּ֥א אֹתָ֖הּ יֹאכֲלֶ֑נָּה בְּמָק֤וֹם קָדֹשׁ֙ תֵּֽאָכֵ֔ל בַּחֲצַ֖ר אֹ֥הֶל מוֹעֵֽד׃ </span></p>
 <p align="RIGHT"><span lang="he">‎<a name="020">20</a> ‏כֹּ֛ל אֲשֶׁר־יִגַּ֥ע בִּבְשָׂרָ֖הּ יִקְדָּ֑שׁ וַאֲשֶׁ֨ר יִזֶּ֤ה מִדָּמָהּ֙ עַל־הַבֶּ֔גֶד אֲשֶׁר֙ יִזֶּ֣ה עָלֶ֔יהָ תְּכַבֵּ֖ס בְּמָק֥וֹם קָדֹֽשׁ׃ </span></p>
 <p align="RIGHT"><span lang="he">‎<a name="021">21</a> ‏וּכְלִי־חֶ֛רֶשׂ אֲשֶׁ֥ר תְּבֻשַּׁל־בּ֖וֹ יִשָּׁבֵ֑ר וְאִם־בִּכְלִ֤י נְחֹ֙שֶׁת֙ בֻּשָּׁ֔לָה וּמֹרַ֥ק וְשֻׁטַּ֖ף בַּמָּֽיִם׃ </span></p>
 <p align="RIGHT"><span lang="he">‎<a name="022">22</a> ‏כָּל־זָכָ֥ר בַּכֹּהֲנִ֖ים יֹאכַ֣ל אֹתָ֑הּ קֹ֥דֶשׁ קָֽדָשִׁ֖ים הִֽוא׃ </span></p>
 <p align="RIGHT"><span lang="he">‎<a name="023">23</a> ‏וְכָל־חַטָּ֡את אֲשֶׁר֩ יוּבָ֨א מִדָּמָ֜הּ אֶל־אֹ֧הֶל מוֹעֵ֛ד לְכַפֵּ֥ר בַּקֹּ֖דֶשׁ לֹ֣א תֵאָכֵ֑ל בָּאֵ֖שׁ תִּשָּׂרֵֽף׃ פ</span></p>
 </td>
 <td width="50%">
 <p>1 wayəḏabēr yəhwâ ’el-mōšeh llē’mōr: </p>
 <p>2 ṣaw ’eṯ-’ahărōn wə’eṯ-bānāyw lē’mōr zō’ṯ twōraṯ hā‘ōlâ hiw’ hā‘ōlâ ‘al mwōqəḏâ ‘al-hammizəbēḥa kāl-hallayəlâ ‘aḏ-habōqer wə’ēš hammizəbēḥa tûqaḏ bwō: </p>
 <p>3 wəlāḇaš hakōhēn midwō ḇaḏ ûmiḵənəsê-ḇaḏ yiləbaš ‘al-bəśārwō wəhērîm ’eṯ-hadešen ’ăšer tō’ḵal hā’ēš ’eṯ-hā‘ōlâ ‘al-hammizəbēḥa wəśāmwō ’ēṣel hammizəbēḥa: </p>
 <p>4 ûfāšaṭ ’eṯ-bəḡāḏāyw wəlāḇaš bəḡāḏîm ’ăḥērîm wəhwōṣî’ ’eṯ-hadešen ’el-miḥûṣ lamm<sup>a</sup>ḥăneh ’el-māqwōm ṭâwōr: </p>
 <p>5 wəhā’ēš ‘al-hammizəbēḥa tûqaḏ-bwō lō’ ṯiḵəbeh ûḇi‘ēr ‘āleyhā hakōhēn ‘ēṣîm babōqer babōqer wə‘āraḵə ‘āleyhā hā‘ōlâ wəhiqəṭîr ‘āleyhā ḥeləḇê haššəlāmîm: </p>
 <p>6 ’ēš tāmîḏ tûqaḏ ‘al-hammizəbēḥa lō’ ṯiḵəḇeh:<font color="red"><sup>1</sup></font> s</p>
 <p>7 wəzō’ṯ twōraṯ hamminəḥâ haqərēḇ ’ōṯāh bənê-’ahărōn lifənê yəhwâ ’el-pənê hammizəbēḥa: </p>
 <p>8 wəhērîm mimmennû bəquməṣwō missōleṯ hamminəḥâ ûmiššamənāh wə’ēṯ kāl-halləḇōnâ ’ăšer ‘al-hamminəḥâ wəhiqəṭîr hammizəbēḥa rêḥa nîḥōḥa ’azəkārāṯāh layhwâ: </p>
 <p>9 wəhannwōṯereṯ mimmennâ yō’ḵəlû ’ahărōn ûḇānāyw maṣṣwōṯ tē’āḵēl bəmāqwōm qāḏōš b<sup>a</sup>ḥăṣar ’ōhel-mwō‘ēḏ yō’ḵəlûhā: </p>
 <p>10 lō’ ṯē’āfeh ḥāmēṣ ḥeləqām nāṯatî ’ōṯāh mē’iššāy qōḏeš qāḏāšîm hiw’ k<sup>a</sup>ḥaṭṭā’ṯ wəḵā’āšām: </p>
 <p>11 kāl-zāḵār biḇənê ’ahărōn yō’ḵălennâ<font color="red"><sup>3</sup></font> ḥāq-‘wōlām ləḏōrōṯêḵem mē’iššê yəhwâ kōl<font color="red"><sup>3</sup></font> ’ăšer-yig<sup>a</sup>‘ bâem yiqədāš: f</p>
 <p>12 wayəḏabēr yəhwâ ’el-mōšeh llē’mōr: </p>
 <p>13 zeh qārəban ’ahărōn ûḇānāyw ’ăšer-yaqərîḇû layhwâ bəywōm himmāš<sup>a</sup>ḥ ’ōṯwō ‘ăśîriṯ hā’ēfâ sōleṯ minəḥâ tāmîḏ m<sup>a</sup>ḥăṣîṯāh babōqer ûm<sup>a</sup>ḥăṣîṯāh bā‘āreḇ: </p>
 <p>14 ‘al-m<sup>a</sup>ḥăḇaṯ baššemen tē‘āśeh murəbeḵeṯ təḇî’ennâ tufînê minəḥaṯ pitîm taqərîḇ rêḥa-nîḥōḥa layhwâ: </p>
 <p>15 wəhakōhēn hammāšîḥa t<sup>a</sup>ḥətāyw mibānāyw y<sup>a</sup>‘ăśeh ’ōṯāh ḥāq-‘wōlām layhwâ kālîl tāqəṭār: </p>
 <p>16 wəḵāl-minəḥaṯ kōhēn kālîl tihəyeh lō’ ṯē’āḵēl: f</p>
 <p>17 wayəḏabēr yəhwâ ’el-mōšeh llē’mōr: </p>
 <p>18 dabēr ’el-’ahărōn wə’el-bānāyw lē’mōr zō’ṯ twōraṯ h<sup>a</sup>ḥaṭṭā’ṯ biməqwōm ’ăšer tiššāḥēṭ hā‘ōlâ tiššāḥēṭ h<sup>a</sup>ḥaṭṭā’ṯ lifənê yəhwâ qōḏeš qāḏāšîm hiw’: </p>
 <p>19 hakōhēn haməḥaṭṭē’ ’ōṯāh yō’ḵălennâ bəmāqwōm qāḏōš tē’āḵēl b<sup>a</sup>ḥăṣar ’ōhel mwō‘ēḏ: </p>
 <p>20 kōl ’ăšer-yig<sup>a</sup>‘ biḇəśārāh yiqədāš wa’ăšer yizzeh midāmāh ‘al-habeḡeḏ ’ăšer yizzeh ‘āleyhā təḵabēs bəmāqwōm qāḏōš: </p>
 <p>21 ûḵəlî-ḥereś ’ăšer təḇuššal-bwō yiššāḇēr wə’im-biḵəlî nəḥōšeṯ buššālâ ûmōraq wəšuṭṭaf bammāyim: </p>
 <p>22 kāl-zāḵār bakōhănîm yō’ḵal ’ōṯāh qōḏeš qāḏāšîm hiw’: </p>
 <p>23 wəḵāl-ḥaṭṭā’ṯ ’ăšer yûḇā’ midāmāh ’el-’ōhel mwō‘ēḏ ləḵapēr baqqōḏeš lō’ ṯē’āḵēl bā’ēš tiśśārēf: f</p>
 </td>
 </tr></table>
 <p></p><hr>
 <center>
 <a href="lev007.htm">Next: Leviticus (Vayikra) Chapter 7</a></center>
 </body>