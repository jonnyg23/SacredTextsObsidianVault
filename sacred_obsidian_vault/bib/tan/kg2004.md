<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2004.htm">Polyglot</a> 
 <a href="../kjv/kg2004.htm">KJV</a> 
 <a href="../sep/kg2004.htm">Sep</a> 
 <a href="../vul/kg2004.htm">Vul</a> 
 
 <br>
 <br><a href="kg2.htm">2 Kings (2 Melakhim) Index</a><br>
  
 <a href="kg2003.htm">Previous</a> 
 <a href="kg2005.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Kings (2 Melakhim) Chapter 4</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְאִשָּׁ֣ה אַחַ֣ת מִנְּשֵׁ֣י בְנֵֽי־הַ֠נְּבִיאִים צָעֲקָ֨ה אֶל־אֱלִישָׁ֜ע לֵאמֹ֗ר עַבְדְּךָ֤ אִישִׁי֙ מֵ֔ת וְאַתָּ֣ה יָדַ֔עְתָּ כִּ֣י עַבְדְּךָ֔ הָיָ֥ה יָרֵ֖א אֶת־יְהוָ֑ה וְהַ֨נֹּשֶׁ֔ה בָּ֗א לָקַ֜חַת אֶת־שְׁנֵ֧י יְלָדַ֛י ל֖וֹ לַעֲבָדִֽים׃ </span></p>
 <p align="RIGHT"><span lang="he">‎<a name="002">2</a> ‏וַיֹּ֨אמֶר אֵלֶ֤יהָ אֱלִישָׁע֙ מָ֣ה אֶֽעֱשֶׂה־לָּ֔ךְ הַגִּ֣ידִי לִ֔י מַה־יֶּשׁ־<font color="brown">לכי</font> <font color="blue">לָ֖ךְ</font> בַּבָּ֑יִת וַתֹּ֗אמֶר אֵ֣ין לְשִׁפְחָתְךָ֥ כֹל֙ בַּבַּ֔יִת כִּ֖י אִם־אָס֥וּךְ שָֽׁמֶן׃ </span></p>
 <p align="RIGHT"><span lang="he">‎<a name="003">3</a> ‏וַיֹּ֗אמֶר לְכִ֨י שַׁאֲלִי־לָ֤ךְ כֵּלִים֙ מִן־הַח֔וּץ מֵאֵ֖ת כָּל־<font color="brown">שכנכי</font> <font color="blue">שְׁכֵנָ֑יִךְ<font color="red"><sup>a</sup></font></font> כֵּלִ֥ים רֵקִ֖ים אַל־תַּמְעִֽיטִי׃ </span></p>
 <p align="RIGHT"><span lang="he">‎<a name="004">4</a> ‏וּבָ֗את וְסָגַ֤רְתְּ הַדֶּ֙לֶת֙ בַּעֲדֵ֣ךְ וּבְעַד־בָּנַ֔יִךְ וְיָצַ֕קְתְּ עַ֥ל כָּל־הַכֵּלִ֖ים הָאֵ֑לֶּה וְהַמָּלֵ֖א תַּסִּֽיעִי׃ </span></p>
 <p align="RIGHT"><span lang="he">‎<a name="005">5</a> ‏וַתֵּ֙לֶךְ֙ מֵֽאִתּ֔וֹ וַתִּסְגֹּ֣ר הַדֶּ֔לֶת בַּעֲדָ֖הּ וּבְעַ֣ד בָּנֶ֑יהָ הֵ֛ם מַגִּשִׁ֥ים אֵלֶ֖יהָ וְהִ֥יא <font color="brown">מיצקת</font> <font color="blue">מוֹצָֽקֶת׃</font> </span></p>
 <p align="RIGHT"><span lang="he">‎<a name="006">6</a> ‏וַיְהִ֣י׀ כִּמְלֹ֣את הַכֵּלִ֗ים וַתֹּ֤אמֶר אֶל־בְּנָהּ֙ הַגִּ֨ישָׁה אֵלַ֥י עוֹד֙ כֶּ֔לִי וַיֹּ֣אמֶר אֵלֶ֔יהָ אֵ֥ין ע֖וֹד כֶּ֑לִי וַֽיַּעֲמֹ֖ד הַשָּֽׁמֶן׃ </span></p>
 <p align="RIGHT"><span lang="he">‎<a name="007">7</a> ‏וַתָּבֹ֗א וַתַּגֵּד֙ לְאִ֣ישׁ הָאֱלֹהִ֔ים וַיֹּ֗אמֶר לְכִי֙ מִכְרִ֣י אֶת־הַשֶּׁ֔מֶן וְשַׁלְּמִ֖י אֶת־<font color="brown">נשיכי</font> <font color="blue">נִשְׁיֵ֑ךְ</font> וְאַ֣תְּ <font color="brown">בניכי</font> <font color="blue">וּבָנַ֔יִךְ</font> תִֽחְיִ֖י בַּנּוֹתָֽר׃ פ</span></p>
 <p align="RIGHT"><span lang="he">‎<a name="008">8</a> ‏וַיְהִ֨י הַיּ֜וֹם וַיַּעֲבֹ֧ר אֱלִישָׁ֣ע אֶל־שׁוּנֵ֗ם וְשָׁם֙ אִשָּׁ֣ה גְדוֹלָ֔ה וַתַּחֲזֶק־בּ֖וֹ לֶאֱכָל־לָ֑חֶם וַֽיְהִי֙ מִדֵּ֣י עָבְר֔וֹ יָסֻ֥ר שָׁ֖מָּה לֶאֱכָל־לָֽחֶם׃ </span></p>
 <p align="RIGHT"><span lang="he">‎<a name="009">9</a> ‏וַתֹּ֙אמֶר֙ אֶל־אִישָׁ֔הּ הִנֵּה־נָ֣א יָדַ֔עְתִּי כִּ֛י אִ֥ישׁ אֱלֹהִ֖ים קָד֣וֹשׁ ה֑וּא עֹבֵ֥ר עָלֵ֖ינוּ תָּמִֽיד׃ </span></p>
 <p align="RIGHT"><span lang="he">‎<a name="010">10</a> ‏נַֽעֲשֶׂה־נָּ֤א עֲלִיַּת־קִיר֙ קְטַנָּ֔ה וְנָשִׂ֨ים ל֥וֹ שָׁ֛ם מִטָּ֥ה וְשֻׁלְחָ֖ן וְכִסֵּ֣א וּמְנוֹרָ֑ה וְהָיָ֛ה בְּבֹא֥וֹ אֵלֵ֖ינוּ יָס֥וּר שָֽׁמָּה׃ </span></p>
 <p align="RIGHT"><span lang="he">‎<a name="011">11</a> ‏וַיְהִ֥י הַיּ֖וֹם וַיָּ֣בֹא שָׁ֑מָּה וַיָּ֥סַר אֶל־הָעֲלִיָּ֖ה וַיִּשְׁכַּב־שָֽׁמָּה׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֙אמֶר֙ אֶל־גֵּחֲזִ֣י נַעֲר֔וֹ קְרָ֖א לַשּׁוּנַמִּ֣ית הַזֹּ֑את וַיִּקְרָא־לָ֔הּ וַֽתַּעֲמֹ֖ד לְפָנָֽיו׃ </span></p>
 <p align="RIGHT"><span lang="he">‎<a name="013">13</a> ‏וַיֹּ֣אמֶר ל֗וֹ אֱמָר־נָ֣א אֵלֶיהָ֮ הִנֵּ֣ה חָרַ֣דְתְּ׀ אֵלֵינוּ֮ אֶת־כָּל־הַחֲרָדָ֣ה הַזֹּאת֒ מֶ֚ה לַעֲשׂ֣וֹת לָ֔ךְ הֲיֵ֤שׁ לְדַבֶּר־לָךְ֙ אֶל־הַמֶּ֔לֶךְ א֖וֹ אֶל־שַׂ֣ר הַצָּבָ֑א וַתֹּ֕אמֶר בְּת֥וֹךְ עַמִּ֖י אָנֹכִ֥י יֹשָֽׁבֶת׃ </span></p>
 <p align="RIGHT"><span lang="he">‎<a name="014">14</a> ‏וַיֹּ֕אמֶר וּמֶ֖ה לַעֲשׂ֣וֹת לָ֑הּ וַיֹּ֣אמֶר גֵּיחֲזִ֗י אֲבָ֛ל בֵּ֥ן אֵֽין־לָ֖הּ וְאִישָׁ֥הּ זָקֵֽן׃ </span></p>
 <p align="RIGHT"><span lang="he">‎<a name="015">15</a> ‏וַיֹּ֖אמֶר קְרָא־לָ֑הּ וַיִּקְרָא־לָ֔הּ וַֽתַּעֲמֹ֖ד בַּפָּֽתַח׃ </span></p>
 <p align="RIGHT"><span lang="he">‎<a name="016">16</a> ‏וַיֹּ֗אמֶר לַמּוֹעֵ֤ד הַזֶּה֙ כָּעֵ֣ת חַיָּ֔ה <font color="brown">אתי</font> <font color="blue">אַ֖תְּ</font> חֹבֶ֣קֶת בֵּ֑ן וַתֹּ֗אמֶר אַל־אֲדֹנִי֙ אִ֣ישׁ הָאֱלֹהִ֔ים אַל־תְּכַזֵּ֖ב בְּשִׁפְחָתֶֽךָ׃ </span></p>
 <p align="RIGHT"><span lang="he">‎<a name="017">17</a> ‏וַתַּ֥הַר הָאִשָּׁ֖ה וַתֵּ֣לֶד בֵּ֑ן לַמּוֹעֵ֤ד הַזֶּה֙ כָּעֵ֣ת חַיָּ֔ה אֲשֶׁר־דִּבֶּ֥ר אֵלֶ֖יהָ אֱלִישָֽׁע׃ </span></p>
 <p align="RIGHT"><span lang="he">‎<a name="018">18</a> ‏וַיִּגְדַּ֖ל הַיָּ֑לֶד וַיְהִ֣י הַיּ֔וֹם וַיֵּצֵ֥א אֶל־אָבִ֖יו אֶל־הַקֹּצְרִֽים׃ </span></p>
 <p align="RIGHT"><span lang="he">‎<a name="019">19</a> ‏וַיֹּ֥אמֶר אֶל־אָבִ֖יו רֹאשִׁ֣י׀ רֹאשִׁ֑י וַיֹּ֙אמֶר֙ אֶל־הַנַּ֔עַר שָׂאֵ֖הוּ אֶל־אִמּֽוֹ׃ </span></p>
 <p align="RIGHT"><span lang="he">‎<a name="020">20</a> ‏וַיִּשָּׂאֵ֔הוּ וַיְבִיאֵ֖הוּ אֶל־אִמּ֑וֹ וַיֵּ֧שֶׁב עַל־בִּרְכֶּ֛יהָ עַד־הַֽצָּהֳרַ֖יִם וַיָּמֹֽת׃ </span></p>
 <p align="RIGHT"><span lang="he">‎<a name="021">21</a> ‏וַתַּ֙עַל֙ וַתַּשְׁכִּבֵ֔הוּ עַל־מִטַּ֖ת אִ֣ישׁ הָאֱלֹהִ֑ים וַתִּסְגֹּ֥ר בַּעֲד֖וֹ וַתֵּצֵֽא׃ </span></p>
 <p align="RIGHT"><span lang="he">‎<a name="022">22</a> ‏וַתִּקְרָא֮ אֶל־אִישָׁהּ֒ וַתֹּ֗אמֶר שִׁלְחָ֨ה נָ֥א לִי֙ אֶחָ֣ד מִן־הַנְּעָרִ֔ים וְאַחַ֖ת הָאֲתֹנ֑וֹת וְאָר֛וּצָה עַד־אִ֥ישׁ הָאֱלֹהִ֖ים וְאָשֽׁוּבָה׃ </span></p>
 <p align="RIGHT"><span lang="he">‎<a name="023">23</a> ‏וַיֹּ֗אמֶר מַ֠דּוּעַ <font color="brown">אתי</font> <font color="blue">אַ֣תְּ</font> <font color="brown">הלכתי</font> <font color="blue">הֹלֶ֤כֶת</font> אֵלָיו֙ הַיּ֔וֹם לֹֽא־חֹ֖דֶשׁ וְלֹ֣א שַׁבָּ֑ת וַתֹּ֖אמֶר שָׁלֽוֹם׃ </span></p>
 <p align="RIGHT"><span lang="he">‎<a name="024">24</a> ‏וַֽתַּחֲבֹשׁ֙ הָֽאָת֔וֹן וַתֹּ֥אמֶר אֶֽל־נַעֲרָ֖הּ נְהַ֣ג וָלֵ֑ךְ אַל־תַּעֲצָר־לִ֣י לִרְכֹּ֔ב כִּ֖י אִם־אָמַ֥רְתִּי לָֽךְ׃ </span></p>
 <p align="RIGHT"><span lang="he">‎<a name="025">25</a> ‏וַתֵּ֗לֶךְ וַתָּב֛וֹא אֶל־אִ֥ישׁ הָאֱלֹהִ֖ים אֶל־הַ֣ר הַכַּרְמֶ֑ל וַ֠יְהִי כִּרְא֨וֹת אִישׁ־הָאֱלֹהִ֤ים אֹתָהּ֙ מִנֶּ֔גֶד וַיֹּ֙אמֶר֙ אֶל־גֵּיחֲזִ֣י נַעֲר֔וֹ הִנֵּ֖ה הַשּׁוּנַמִּ֥ית הַלָּֽז׃ </span></p>
 <p align="RIGHT"><span lang="he">‎<a name="026">26</a> ‏עַתָּה֮ רֽוּץ־נָ֣א לִקְרָאתָהּ֒ וֶאֱמָר־לָ֗הּ הֲשָׁל֥וֹם לָ֛ךְ הֲשָׁל֥וֹם לְאִישֵׁ֖ךְ הֲשָׁל֣וֹם לַיָּ֑לֶד וַתֹּ֖אמֶר שָׁלֽוֹם׃ </span></p>
 <p align="RIGHT"><span lang="he">‎<a name="027">27</a> ‏וַתָּבֹ֞א אֶל־אִ֤ישׁ הָֽאֱלֹהִים֙ אֶל־הָהָ֔ר וַֽתַּחֲזֵ֖ק בְּרַגְלָ֑יו וַיִּגַּ֨שׁ גֵּֽיחֲזִ֜י לְהָדְפָ֗הּ וַיֹּאמֶר֩ אִ֨ישׁ הָאֱלֹהִ֤ים הַרְפֵּֽה־לָהּ֙ כִּֽי־נַפְשָׁ֣הּ מָֽרָה־לָ֔הּ וַֽיהוָה֙ הֶעְלִ֣ים מִמֶּ֔נִּי וְלֹ֥א הִגִּ֖יד לִֽי׃ </span></p>
 <p align="RIGHT"><span lang="he">‎<a name="028">28</a> ‏וַתֹּ֕אמֶר הֲשָׁאַ֥לְתִּי בֵ֖ן מֵאֵ֣ת אֲדֹנִ֑י הֲלֹ֣א אָמַ֔רְתִּי לֹ֥א תַשְׁלֶ֖ה אֹתִֽי׃ </span></p>
 <p align="RIGHT"><span lang="he">‎<a name="029">29</a> ‏וַיֹּ֨אמֶר לְגֵיחֲזִ֜י חֲגֹ֣ר מָתְנֶ֗יךָ וְקַ֨ח מִשְׁעַנְתִּ֣י בְיָדְךָ֮ וָלֵךְ֒ כִּֽי־תִמְצָ֥א אִישׁ֙ לֹ֣א תְבָרְכֶ֔נּוּ וְכִֽי־יְבָרֶכְךָ֥ אִ֖ישׁ לֹ֣א תַעֲנֶנּ֑וּ וְשַׂמְתָּ֥ מִשְׁעַנְתִּ֖י עַל־פְּנֵ֥י הַנָּֽעַר׃ </span></p>
 <p align="RIGHT"><span lang="he">‎<a name="030">30</a> ‏וַתֹּ֙אמֶר֙ אֵ֣ם הַנַּ֔עַר חַי־יְהוָ֥ה וְחֵֽי־נַפְשְׁךָ֖ אִם־אֶעֶזְבֶ֑ךָּ וַיָּ֖קָם וַיֵּ֥לֶךְ אַחֲרֶֽיהָ׃ </span></p>
 <p align="RIGHT"><span lang="he">‎<a name="031">31</a> ‏וְגֵחֲזִ֞י עָבַ֣ר לִפְנֵיהֶ֗ם וַיָּ֤שֶׂם אֶת־הַמִּשְׁעֶ֙נֶת֙ עַל־פְּנֵ֣י הַנַּ֔עַר וְאֵ֥ין ק֖וֹל וְאֵ֣ין קָ֑שֶׁב וַיָּ֤שָׁב לִקְרָאתוֹ֙ וַיַּגֶּד־ל֣וֹ לֵאמֹ֔ר לֹ֥א הֵקִ֖יץ הַנָּֽעַר׃ </span></p>
 <p align="RIGHT"><span lang="he">‎<a name="032">32</a> ‏וַיָּבֹ֥א אֱלִישָׁ֖ע הַבָּ֑יְתָה וְהִנֵּ֤ה הַנַּ֙עַר֙ מֵ֔ת מֻשְׁכָּ֖ב עַל־מִטָּתֽוֹ׃ </span></p>
 <p align="RIGHT"><span lang="he">‎<a name="033">33</a> ‏וַיָּבֹ֕א וַיִּסְגֹּ֥ר הַדֶּ֖לֶת בְּעַ֣ד שְׁנֵיהֶ֑ם וַיִּתְפַּלֵּ֖ל אֶל־יְהוָֽה׃ </span></p>
 <p align="RIGHT"><span lang="he">‎<a name="034">34</a> ‏וַיַּ֜עַל וַיִּשְׁכַּ֣ב עַל־הַיֶּ֗לֶד וַיָּשֶׂם֩ פִּ֨יו עַל־פִּ֜יו וְעֵינָ֤יו עַל־עֵינָיו֙ וְכַפָּ֣יו עַל־<font color="brown">כפו</font> <font color="blue">כַּפָּ֔יו</font> וַיִּגְהַ֖ר עָלָ֑יו וַיָּ֖חָם בְּשַׂ֥ר הַיָּֽלֶד׃ </span></p>
 <p align="RIGHT"><span lang="he">‎<a name="035">35</a> ‏וַיָּ֜שָׁב וַיֵּ֣לֶךְ בַּבַּ֗יִת אַחַ֥ת הֵ֙נָּה֙ וְאַחַ֣ת הֵ֔נָּה וַיַּ֖עַל וַיִּגְהַ֣ר עָלָ֑יו וַיְזוֹרֵ֤ר הַנַּ֙עַר֙ עַד־שֶׁ֣בַע פְּעָמִ֔ים וַיִּפְקַ֥ח הַנַּ֖עַר אֶת־עֵינָֽיו׃ </span></p>
 <p align="RIGHT"><span lang="he">‎<a name="036">36</a> ‏וַיִּקְרָ֣א אֶל־גֵּיחֲזִ֗י וַיֹּ֙אמֶר֙ קְרָא֙ אֶל־הַשֻּׁנַמִּ֣ית הַזֹּ֔את וַיִּקְרָאֶ֖הָ וַתָּב֣וֹא אֵלָ֑יו וַיֹּ֖אמֶר שְׂאִ֥י בְנֵֽךְ׃ </span></p>
 <p align="RIGHT"><span lang="he">‎<a name="037">37</a> ‏וַתָּבֹא֙ וַתִּפֹּ֣ל עַל־רַגְלָ֔יו וַתִּשְׁתַּ֖חוּ אָ֑רְצָה וַתִּשָּׂ֥א אֶת־בְּנָ֖הּ וַתֵּצֵֽא׃ פ</span></p>
 <p align="RIGHT"><span lang="he">‎<a name="038">38</a> ‏וֶאֱלִישָׁ֞ע שָׁ֤ב הַגִּלְגָּ֙לָה֙ וְהָרָעָ֣ב בָּאָ֔רֶץ וּבְנֵי֙ הַנְּבִיאִ֔ים יֹשְׁבִ֖ים לְפָנָ֑יו וַיֹּ֣אמֶר לְנַעֲר֗וֹ שְׁפֹת֙ הַסִּ֣יר הַגְּדוֹלָ֔ה וּבַשֵּׁ֥ל נָזִ֖יד לִבְנֵ֥י הַנְּבִיאִֽים׃ </span></p>
 <p align="RIGHT"><span lang="he">‎<a name="039">39</a> ‏וַיֵּצֵ֨א אֶחָ֣ד אֶל־הַשָּׂדֶה֮ לְלַקֵּ֣ט אֹרֹת֒ וַיִּמְצָא֙ גֶּ֣פֶן שָׂדֶ֔ה וַיְלַקֵּ֥ט מִמֶּ֛נּוּ פַּקֻּעֹ֥ת שָׂדֶ֖ה מְלֹ֣א בִגְד֑וֹ וַיָּבֹ֗א וַיְפַלַּ֛ח אֶל־סִ֥יר הַנָּזִ֖יד כִּֽי־לֹ֥א יָדָֽעוּ׃ </span></p>
 <p align="RIGHT"><span lang="he">‎<a name="040">40</a> ‏וַיִּֽצְק֥וּ לַאֲנָשִׁ֖ים לֶאֱכ֑וֹל וַ֠יְהִי כְּאָכְלָ֨ם מֵהַנָּזִ֜יד וְהֵ֣מָּה צָעָ֗קוּ וַיֹּֽאמְרוּ֙ מָ֤וֶת בַּסִּיר֙ אִ֣ישׁ הָאֱלֹהִ֔ים וְלֹ֥א יָכְל֖וּ לֶאֱכֹֽל׃ </span></p>
 <p align="RIGHT"><span lang="he">‎<a name="041">41</a> ‏וַיֹּ֙אמֶר֙ וּקְחוּ־קֶ֔מַח וַיַּשְׁלֵ֖ךְ אֶל־הַסִּ֑יר וַיֹּ֗אמֶר צַ֤ק לָעָם֙ וְיֹאכֵ֔לוּ וְלֹ֥א הָיָ֛ה דָּבָ֥ר רָ֖ע בַּסִּֽיר׃ ס</span></p>
 <p align="RIGHT"><span lang="he">‎<a name="042">42</a> ‏וְאִ֨ישׁ בָּ֜א מִבַּ֣עַל שָׁלִ֗שָׁה וַיָּבֵא֩ לְאִ֨ישׁ הָאֱלֹהִ֜ים לֶ֤חֶם בִּכּוּרִים֙ עֶשְׂרִֽים־לֶ֣חֶם שְׂעֹרִ֔ים וְכַרְמֶ֖ל בְּצִקְלֹנ֑וֹ וַיֹּ֕אמֶר תֵּ֥ן לָעָ֖ם וְיֹאכֵֽלוּ׃ </span></p>
 <p align="RIGHT"><span lang="he">‎<a name="043">43</a> ‏וַיֹּ֙אמֶר֙ מְשָׁ֣רְת֔וֹ מָ֚ה אֶתֵּ֣ן זֶ֔ה לִפְנֵ֖י מֵ֣אָה אִ֑ישׁ וַיֹּ֗אמֶר תֵּ֤ן לָעָם֙ וְיֹאכֵ֔לוּ כִּ֣י כֹ֥ה אָמַ֛ר יְהוָ֖ה אָכֹ֥ל וְהוֹתֵֽר׃ </span></p>
 <p align="RIGHT"><span lang="he">‎<a name="044">44</a> ‏וַיִּתֵּ֧ן לִפְנֵיהֶ֛ם וַיֹּאכְל֥וּ וַיּוֹתִ֖רוּ כִּדְבַ֥ר יְהוָֽה׃ פ</span></p>
 </td>
 <td width="50%">
 <p>1 wə’iššâ ’<sup>a</sup>ḥaṯ minnəšê ḇənê-hannəḇî’îm ṣā‘ăqâ ’el-’ĕlîšā‘ lē’mōr ‘aḇədəḵā ’îšî mēṯ wə’atâ yāḏ<sup>a</sup>‘ətā kî ‘aḇədəḵā hāyâ yārē’ ’eṯ-yəhwâ wəhannōšeh bā’ lāq<sup>a</sup>ḥaṯ ’eṯ-šənê yəlāḏay lwō l<sup>a</sup>‘ăḇāḏîm: </p>
 <p>2 wayyō’mer ’ēleyhā ’ĕlîšā‘ mâ ’e‘ĕśeh-llāḵə hagîḏî lî mah-yyeš-<font color="brown">ləḵî</font> <font color="blue">lāḵə</font> babāyiṯ watō’mer ’ên ləšifəḥāṯəḵā ḵōl babayiṯ kî ’im-’āsûḵə šāmen: </p>
 <p>3 wayyō’mer ləḵî ša’ălî-lāḵə kēlîm min-h<sup>a</sup>ḥûṣ mē’ēṯ kāl-<font color="brown">šəḵēnāḵî</font> <font color="blue">šəḵēnāyiḵə<font color="red"><sup>a</sup></font></font> kēlîm rēqîm ’al-tamə‘îṭî: </p>
 <p>4 ûḇā’ṯ wəsāḡarətə hadeleṯ b<sup>a</sup>‘ăḏēḵə ûḇə‘aḏ-bānayiḵə wəyāṣaqətə ‘al kāl-hakēlîm hā’ēlleh wəhammālē’ tassî‘î: </p>
 <p>5 watēleḵə mē’itwō watisəgōr hadeleṯ b<sup>a</sup>‘ăḏāh ûḇə‘aḏ bāneyhā hēm magišîm ’ēleyhā wəhî’ <font color="brown">mêṣāqeṯ</font> <font color="blue">mwōṣāqeṯ:</font> </p>
 <p>6 wayəhî| kiməlō’ṯ hakēlîm watō’mer ’el-bənāh hagîšâ ’ēlay ‘wōḏ kelî wayyō’mer ’ēleyhā ’ên ‘wōḏ kelî wayy<sup>a</sup>‘ămōḏ haššāmen: </p>
 <p>7 watāḇō’ watagēḏ lə’îš hā’ĕlōhîm wayyō’mer ləḵî miḵərî ’eṯ-haššemen wəšalləmî ’eṯ-<font color="brown">nišəyēḵî</font> <font color="blue">nišəyēḵə</font> wə’atə <font color="brown">bənêḵî</font> <font color="blue">ûḇānayiḵə</font> ṯiḥəyî bannwōṯār: f</p>
 <p>8 wayəhî hayywōm wayy<sup>a</sup>‘ăḇōr ’ĕlîšā‘ ’el-šûnēm wəšām ’iššâ ḡəḏwōlâ wat<sup>a</sup>ḥăzeq-bwō le’ĕḵāl-lāḥem wayəhî midê ‘āḇərwō yāsur šāmmâ le’ĕḵāl-lāḥem: </p>
 <p>9 watō’mer ’el-’îšāh hinnēh-nā’ yāḏ<sup>a</sup>‘ətî kî ’îš ’ĕlōhîm qāḏwōš hû’ ‘ōḇēr ‘ālênû tāmîḏ: </p>
 <p>10 n<sup>a</sup>‘ăśeh-nnā’ ‘ălîyaṯ-qîr qəṭannâ wənāśîm lwō šām miṭṭâ wəšuləḥān wəḵissē’ ûmənwōrâ wəhāyâ bəḇō’wō ’ēlênû yāsûr šāmmâ: </p>
 <p>11 wayəhî hayywōm wayyāḇō’ šāmmâ wayyāsar ’el-hā‘ălîyâ wayyišəkaḇ-šāmmâ: </p>
 <p>12 wayyō’mer ’el-gēḥăzî n<sup>a</sup>‘ărwō qərā’ laššûnammîṯ hazzō’ṯ wayyiqərā’-lāh wat<sup>a</sup>‘ămōḏ ləfānāyw: </p>
 <p>13 wayyō’mer lwō ’ĕmār-nā’ ’ēleyhā hinnēh ḥāraḏətə| ’ēlênû ’eṯ-kāl-h<sup>a</sup>ḥărāḏâ hazzō’ṯ meh l<sup>a</sup>‘ăśwōṯ lāḵə hăyēš ləḏaber-lāḵə ’el-hammeleḵə ’wō ’el-śar haṣṣāḇā’ watō’mer bəṯwōḵə ‘ammî ’ānōḵî yōšāḇeṯ: </p>
 <p>14 wayyō’mer ûmeh l<sup>a</sup>‘ăśwōṯ lāh wayyō’mer gêḥăzî ’ăḇāl bēn ’ên-lāh wə’îšāh zāqēn: </p>
 <p>15 wayyō’mer qərā’-lāh wayyiqərā’-lāh wat<sup>a</sup>‘ămōḏ bapāṯ<sup>a</sup>ḥ: </p>
 <p>16 wayyō’mer lammwō‘ēḏ hazzeh kā‘ēṯ ḥayyâ <font color="brown">’atî</font> <font color="blue">’atə</font> ḥōḇeqeṯ bēn watō’mer ’al-’ăḏōnî ’îš hā’ĕlōhîm ’al-təḵazzēḇ bəšifəḥāṯeḵā: </p>
 <p>17 watahar hā’iššâ watēleḏ bēn lammwō‘ēḏ hazzeh kā‘ēṯ ḥayyâ ’ăšer-diber ’ēleyhā ’ĕlîšā‘: </p>
 <p>18 wayyiḡədal hayyāleḏ wayəhî hayywōm wayyēṣē’ ’el-’āḇîw ’el-haqqōṣərîm: </p>
 <p>19 wayyō’mer ’el-’āḇîw rō’šî| rō’šî wayyō’mer ’el-hann<sup>a</sup>‘ar śā’ēhû ’el-’immwō: </p>
 <p>20 wayyiśśā’ēhû wayəḇî’ēhû ’el-’immwō wayyēšeḇ ‘al-birəkeyhā ‘aḏ-haṣṣâŏrayim wayyāmōṯ: </p>
 <p>21 wat<sup>a</sup>‘al watašəkiḇēhû ‘al-miṭṭaṯ ’îš hā’ĕlōhîm watisəgōr b<sup>a</sup>‘ăḏwō watēṣē’: </p>
 <p>22 watiqərā’ ’el-’îšāh watō’mer šiləḥâ nā’ lî ’eḥāḏ min-hannə‘ārîm wə’<sup>a</sup>ḥaṯ hā’ăṯōnwōṯ wə’ārûṣâ ‘aḏ-’îš hā’ĕlōhîm wə’āšûḇâ: </p>
 <p>23 wayyō’mer madû‘a <font color="brown">’atî</font> <font color="blue">’atə</font> <font color="brown">hōlaḵətî</font> <font color="blue">hōleḵeṯ</font> ’ēlāyw hayywōm lō’-ḥōḏeš wəlō’ šabāṯ watō’mer šālwōm: </p>
 <p>24 wat<sup>a</sup>ḥăḇōš hā’āṯwōn watō’mer ’el-n<sup>a</sup>‘ărāh nəhaḡ wālēḵə ’al-t<sup>a</sup>‘ăṣār-lî lirəkōḇ kî ’im-’āmarətî lāḵə: </p>
 <p>25 watēleḵə watāḇwō’ ’el-’îš hā’ĕlōhîm ’el-har hakarəmel wayəhî kirə’wōṯ ’îš-hā’ĕlōhîm ’ōṯāh minneḡeḏ wayyō’mer ’el-gêḥăzî n<sup>a</sup>‘ărwō hinnēh haššûnammîṯ hallāz: </p>
 <p>26 ‘atâ rûṣ-nā’ liqərā’ṯāh we’ĕmār-lāh hăšālwōm lāḵə hăšālwōm lə’îšēḵə hăšālwōm layyāleḏ watō’mer šālwōm: </p>
 <p>27 watāḇō’ ’el-’îš hā’ĕlōhîm ’el-hâār wat<sup>a</sup>ḥăzēq bəraḡəlāyw wayyigaš gêḥăzî ləhāḏəfāh wayyō’mer ’îš hā’ĕlōhîm harəpēh-lāh kî-nafəšāh mārâ-lāh wayhwâ he‘əlîm mimmennî wəlō’ higîḏ lî: </p>
 <p>28 watō’mer hăšā’alətî ḇēn mē’ēṯ ’ăḏōnî hălō’ ’āmarətî lō’ ṯašəleh ’ōṯî: </p>
 <p>29 wayyō’mer ləḡêḥăzî ḥăḡōr māṯəneyḵā wəq<sup>a</sup>ḥ mišə‘anətî ḇəyāḏəḵā wālēḵə kî-ṯiməṣā’ ’îš lō’ ṯəḇārəḵennû wəḵî-yəḇāreḵəḵā ’îš lō’ ṯ<sup>a</sup>‘ănennû wəśamətā mišə‘anətî ‘al-pənê hannā‘ar: </p>
 <p>30 watō’mer ’ēm hann<sup>a</sup>‘ar ḥay-yəhwâ wəḥê-nafəšəḵā ’im-’e‘ezəḇeḵḵā wayyāqām wayyēleḵə ’<sup>a</sup>ḥăreyhā: </p>
 <p>31 wəḡēḥăzî ‘āḇar lifənêhem wayyāśem ’eṯ-hammišə‘eneṯ ‘al-pənê hann<sup>a</sup>‘ar wə’ên qwōl wə’ên qāšeḇ wayyāšāḇ liqərā’ṯwō wayyageḏ-lwō lē’mōr lō’ hēqîṣ hannā‘ar: </p>
 <p>32 wayyāḇō’ ’ĕlîšā‘ habāyəṯâ wəhinnēh hann<sup>a</sup>‘ar mēṯ mušəkāḇ ‘al-miṭṭāṯwō: </p>
 <p>33 wayyāḇō’ wayyisəgōr hadeleṯ bə‘aḏ šənêhem wayyiṯəpallēl ’el-yəhwâ: </p>
 <p>34 wayy<sup>a</sup>‘al wayyišəkaḇ ‘al-hayyeleḏ wayyāśem pîw ‘al-pîw wə‘ênāyw ‘al-‘ênāyw wəḵapāyw ‘al-<font color="brown">kapāw</font> <font color="blue">kapāyw</font> wayyiḡəhar ‘ālāyw wayyāḥām bəśar hayyāleḏ: </p>
 <p>35 wayyāšāḇ wayyēleḵə babayiṯ ’<sup>a</sup>ḥaṯ hēnnâ wə’<sup>a</sup>ḥaṯ hēnnâ wayy<sup>a</sup>‘al wayyiḡəhar ‘ālāyw wayəzwōrēr hann<sup>a</sup>‘ar ‘aḏ-šeḇ<sup>a</sup>‘ pə‘āmîm wayyifəq<sup>a</sup>ḥ hann<sup>a</sup>‘ar ’eṯ-‘ênāyw: </p>
 <p>36 wayyiqərā’ ’el-gêḥăzî wayyō’mer qərā’ ’el-haššunammîṯ hazzō’ṯ wayyiqərā’ehā watāḇwō’ ’ēlāyw wayyō’mer śə’î ḇənēḵə: </p>
 <p>37 watāḇō’ watipōl ‘al-raḡəlāyw watišət<sup>a</sup>ḥû ’ārəṣâ watiśśā’ ’eṯ-bənāh watēṣē’: f</p>
 <p>38 we’ĕlîšā‘ šāḇ hagiləgālâ wəhārā‘āḇ bā’āreṣ ûḇənê hannəḇî’îm yōšəḇîm ləfānāyw wayyō’mer lən<sup>a</sup>‘ărwō šəfōṯ hassîr hagəḏwōlâ ûḇaššēl nāzîḏ liḇənê hannəḇî’îm: </p>
 <p>39 wayyēṣē’ ’eḥāḏ ’el-haśśāḏeh ləlaqqēṭ ’ōrōṯ wayyiməṣā’ gefen śāḏeh wayəlaqqēṭ mimmennû paqqu‘ōṯ śāḏeh məlō’ ḇiḡəḏwō wayyāḇō’ wayəfall<sup>a</sup>ḥ ’el-sîr hannāzîḏ kî-lō’ yāḏā‘û: </p>
 <p>40 wayyiṣəqû la’ănāšîm le’ĕḵwōl wayəhî kə’āḵəlām mēhannāzîḏ wəhēmmâ ṣā‘āqû wayyō’mərû māweṯ bassîr ’îš hā’ĕlōhîm wəlō’ yāḵəlû le’ĕḵōl: </p>
 <p>41 wayyō’mer ûqəḥû-qem<sup>a</sup>ḥ wayyašəlēḵə ’el-hassîr wayyō’mer ṣaq lā‘ām wəyō’ḵēlû wəlō’ hāyâ dāḇār rā‘ bassîr: s</p>
 <p>42 wə’îš bā’ mib<sup>a</sup>‘al šālišâ wayyāḇē’ lə’îš hā’ĕlōhîm leḥem bikûrîm ‘eśərîm-leḥem śə‘ōrîm wəḵarəmel bəṣiqəlōnwō wayyō’mer tēn lā‘ām wəyō’ḵēlû: </p>
 <p>43 wayyō’mer məšārəṯwō mâ ’etēn zeh lifənê mē’â ’îš wayyō’mer tēn lā‘ām wəyō’ḵēlû kî ḵōh ’āmar yəhwâ ’āḵōl wəhwōṯēr: </p>
 <p>44 wayyitēn lifənêhem wayyō’ḵəlû wayywōṯirû kiḏəḇar yəhwâ: f</p>
 </td>
 </tr></table>
 <p></p><hr>
 <center>
 <a href="kg2005.htm">Next: 2 Kings (2 Melakhim) Chapter 5</a></center>
 </body>