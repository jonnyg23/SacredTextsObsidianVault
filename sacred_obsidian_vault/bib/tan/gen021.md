<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen021.htm">Polyglot</a> 
 <a href="../kjv/gen021.htm">KJV</a> 
 <a href="../sep/gen021.htm">Sep</a> 
 <a href="../vul/gen021.htm">Vul</a> 
 
 <br>
 <br><a href="gen.htm">Genesis (Bereshit) Index</a><br>
  
 <a href="gen020.htm">Previous</a> 
 <a href="gen022.htm">Next</a> 
 </center>
 <hr>
 
 <h3 align="CENTER">Tanach (Hebrew): Genesis (Bereshit) Chapter 21</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַֽיהוָ֛ה פָּקַ֥ד אֶת־שָׂרָ֖ה כַּאֲשֶׁ֣ר אָמָ֑ר וַיַּ֧עַשׂ יְהוָ֛ה לְשָׂרָ֖ה כַּאֲשֶׁ֥ר דִּבֵּֽר׃ </span></p>
 <p align="RIGHT"><span lang="he">‎<a name="002">2</a> ‏וַתַּהַר֩ וַתֵּ֨לֶד שָׂרָ֧ה לְאַבְרָהָ֛ם בֵּ֖ן לִזְקֻנָ֑יו לַמּוֹעֵ֕ד אֲשֶׁר־דִּבֶּ֥ר אֹת֖וֹ אֱלֹהִֽים׃ </span></p>
 <p align="RIGHT"><span lang="he">‎<a name="003">3</a> ‏וַיִּקְרָ֨א אַבְרָהָ֜ם אֶֽת־שֶׁם־בְּנ֧וֹ הַנּֽוֹלַד־ל֛וֹ אֲשֶׁר־יָלְדָה־לּ֥וֹ שָׂרָ֖ה יִצְחָֽק׃ </span></p>
 <p align="RIGHT"><span lang="he">‎<a name="004">4</a> ‏וַיָּ֤מָל אַבְרָהָם֙ אֶת־יִצְחָ֣ק בְּנ֔וֹ בֶּן־שְׁמֹנַ֖ת יָמִ֑ים כַּאֲשֶׁ֛ר צִוָּ֥ה אֹת֖וֹ אֱלֹהִֽים׃ </span></p>
 <p align="RIGHT"><span lang="he">‎<a name="005">5</a> ‏וְאַבְרָהָ֖ם בֶּן־מְאַ֣ת שָׁנָ֑ה בְּהִוָּ֣לֶד ל֔וֹ אֵ֖ת יִצְחָ֥ק בְּנֽוֹ׃ </span></p>
 <p align="RIGHT"><span lang="he">‎<a name="006">6</a> ‏וַתֹּ֣אמֶר שָׂרָ֔ה צְחֹ֕ק עָ֥שָׂה לִ֖י אֱלֹהִ֑ים כָּל־הַשֹּׁמֵ֖עַ יִֽצְחַק־לִֽי׃ </span></p>
 <p align="RIGHT"><span lang="he">‎<a name="007">7</a> ‏וַתֹּ֗אמֶר מִ֤י מִלֵּל֙ לְאַבְרָהָ֔ם הֵינִ֥יקָה בָנִ֖ים שָׂרָ֑ה כִּֽי־יָלַ֥דְתִּי בֵ֖ן לִזְקֻנָֽיו׃ </span></p>
 <p align="RIGHT"><span lang="he">‎<a name="008">8</a> ‏וַיִּגְדַּ֥ל הַיֶּ֖לֶד וַיִּגָּמַ֑ל וַיַּ֤עַשׂ אַבְרָהָם֙ מִשְׁתֶּ֣ה גָד֔וֹל בְּי֖וֹם הִגָּמֵ֥ל אֶת־יִצְחָֽק׃ </span></p>
 <p align="RIGHT"><span lang="he">‎<a name="009">9</a> ‏וַתֵּ֨רֶא שָׂרָ֜ה אֶֽת־בֶּן־הָגָ֧ר הַמִּצְרִ֛ית אֲשֶׁר־יָלְדָ֥ה לְאַבְרָהָ֖ם מְצַחֵֽק׃ </span></p>
 <p align="RIGHT"><span lang="he">‎<a name="010">10</a> ‏וַתֹּ֙אמֶר֙ לְאַבְרָהָ֔ם גָּרֵ֛שׁ הָאָמָ֥ה הַזֹּ֖את וְאֶת־בְּנָ֑הּ כִּ֣י לֹ֤א יִירַשׁ֙ בֶּן־הָאָמָ֣ה הַזֹּ֔את עִם־בְּנִ֖י עִם־יִצְחָֽק׃ </span></p>
 <p align="RIGHT"><span lang="he">‎<a name="011">11</a> ‏וַיֵּ֧רַע הַדָּבָ֛ר מְאֹ֖ד בְּעֵינֵ֣י אַבְרָהָ֑ם עַ֖ל אוֹדֹ֥ת בְּנֽוֹ׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֨אמֶר אֱלֹהִ֜ים אֶל־אַבְרָהָ֗ם אַל־יֵרַ֤ע בְּעֵינֶ֙יךָ֙ עַל־הַנַּ֣עַר וְעַל־אֲמָתֶ֔ךָ כֹּל֩ אֲשֶׁ֨ר תֹּאמַ֥ר אֵלֶ֛יךָ שָׂרָ֖ה שְׁמַ֣ע בְּקֹלָ֑הּ כִּ֣י בְיִצְחָ֔ק יִקָּרֵ֥א לְךָ֖ זָֽרַע׃ </span></p>
 <p align="RIGHT"><span lang="he">‎<a name="013">13</a> ‏וְגַ֥ם אֶת־בֶּן־הָאָמָ֖ה לְג֣וֹי אֲשִׂימֶ֑נּוּ כִּ֥י זַרְעֲךָ֖ הֽוּא׃ </span></p>
 <p align="RIGHT"><span lang="he">‎<a name="014">14</a> ‏וַיַּשְׁכֵּ֣ם אַבְרָהָ֣ם׀ בַּבֹּ֡קֶר וַיִּֽקַּֽח־לֶחֶם֩ וְחֵ֨מַת מַ֜יִם וַיִּתֵּ֣ן אֶל־הָ֠גָר שָׂ֧ם עַל־שִׁכְמָ֛הּ וְאֶת־הַיֶּ֖לֶד וַֽיְשַׁלְּחֶ֑הָ וַתֵּ֣לֶךְ וַתֵּ֔תַע בְּמִדְבַּ֖ר בְּאֵ֥ר שָֽׁבַע׃ </span></p>
 <p align="RIGHT"><span lang="he">‎<a name="015">15</a> ‏וַיִּכְל֥וּ הַמַּ֖יִם מִן־הַחֵ֑מֶת וַתַּשְׁלֵ֣ךְ אֶת־הַיֶּ֔לֶד תַּ֖חַת אַחַ֥ד הַשִּׂיחִֽם׃ </span></p>
 <p align="RIGHT"><span lang="he">‎<a name="016">16</a> ‏וַתֵּלֶךְ֩ וַתֵּ֨שֶׁב לָ֜הּ מִנֶּ֗גֶד הַרְחֵק֙ כִּמְטַחֲוֵ֣י קֶ֔שֶׁת כִּ֣י אָֽמְרָ֔ה אַל־אֶרְאֶ֖ה בְּמ֣וֹת הַיָּ֑לֶד וַתֵּ֣שֶׁב מִנֶּ֔גֶד וַתִּשָּׂ֥א אֶת־קֹלָ֖הּ וַתֵּֽבְךְּ׃ </span></p>
 <p align="RIGHT"><span lang="he">‎<a name="017">17</a> ‏וַיִּשְׁמַ֣ע אֱלֹהִים֮ אֶת־ק֣וֹל הַנַּעַר֒ וַיִּקְרָא֩ מַלְאַ֨ךְ אֱלֹהִ֤ים׀ אֶל־הָגָר֙ מִן־הַשָּׁמַ֔יִם וַיֹּ֥אמֶר לָ֖הּ מַה־לָּ֣ךְ הָגָ֑ר אַל־תִּ֣ירְאִ֔י כִּֽי־שָׁמַ֧ע אֱלֹהִ֛ים אֶל־ק֥וֹל הַנַּ֖עַר בַּאֲשֶׁ֥ר הוּא־שָֽׁם׃ </span></p>
 <p align="RIGHT"><span lang="he">‎<a name="018">18</a> ‏ק֚וּמִי שְׂאִ֣י אֶת־הַנַּ֔עַר וְהַחֲזִ֥יקִי אֶת־יָדֵ֖ךְ בּ֑וֹ כִּֽי־לְג֥וֹי גָּד֖וֹל אֲשִׂימֶֽנּוּ׃ </span></p>
 <p align="RIGHT"><span lang="he">‎<a name="019">19</a> ‏וַיִּפְקַ֤ח אֱלֹהִים֙ אֶת־עֵינֶ֔יהָ וַתֵּ֖רֶא בְּאֵ֣ר מָ֑יִם וַתֵּ֜לֶךְ וַתְּמַלֵּ֤א אֶת־הַחֵ֙מֶת֙ מַ֔יִם וַתַּ֖שְׁקְ אֶת־הַנָּֽעַר׃ </span></p>
 <p align="RIGHT"><span lang="he">‎<a name="020">20</a> ‏וַיְהִ֧י אֱלֹהִ֛ים אֶת־הַנַּ֖עַר וַיִּגְדָּ֑ל וַיֵּ֙שֶׁב֙ בַּמִּדְבָּ֔ר וַיְהִ֖י רֹבֶ֥ה קַשָּֽׁת׃ </span></p>
 <p align="RIGHT"><span lang="he">‎<a name="021">21</a> ‏וַיֵּ֖שֶׁב בְּמִדְבַּ֣ר פָּארָ֑ן וַתִּֽקַּֽח־ל֥וֹ אִמּ֛וֹ אִשָּׁ֖ה מֵאֶ֥רֶץ מִצְרָֽיִם׃ פ</span></p>
 <p align="RIGHT"><span lang="he">‎<a name="022">22</a> ‏וַֽיְהִי֙ בָּעֵ֣ת הַהִ֔וא וַיֹּ֣אמֶר אֲבִימֶ֗לֶךְ וּפִיכֹל֙ שַׂר־צְבָא֔וֹ אֶל־אַבְרָהָ֖ם לֵאמֹ֑ר אֱלֹהִ֣ים עִמְּךָ֔ בְּכֹ֥ל אֲשֶׁר־אַתָּ֖ה עֹשֶֽׂה׃ </span></p>
 <p align="RIGHT"><span lang="he">‎<a name="023">23</a> ‏וְעַתָּ֗ה הִשָּׁ֨בְעָה לִּ֤י בֵֽאלֹהִים֙ הֵ֔נָּה אִם־תִּשְׁקֹ֣ר לִ֔י וּלְנִינִ֖י וּלְנֶכְדִּ֑י כַּחֶ֜סֶד אֲשֶׁר־עָשִׂ֤יתִי עִמְּךָ֙ תַּעֲשֶׂ֣ה עִמָּדִ֔י וְעִם־הָאָ֖רֶץ אֲשֶׁר־גַּ֥רְתָּה בָּֽהּ׃ </span></p>
 <p align="RIGHT"><span lang="he">‎<a name="024">24</a> ‏וַיֹּ֙אמֶר֙ אַבְרָהָ֔ם אָנֹכִ֖י אִשָּׁבֵֽעַ׃ </span></p>
 <p align="RIGHT"><span lang="he">‎<a name="025">25</a> ‏וְהוֹכִ֥חַ אַבְרָהָ֖ם אֶת־אֲבִימֶ֑לֶךְ עַל־אֹדוֹת֙ בְּאֵ֣ר הַמַּ֔יִם אֲשֶׁ֥ר גָּזְל֖וּ עַבְדֵ֥י אֲבִימֶֽלֶךְ׃ </span></p>
 <p align="RIGHT"><span lang="he">‎<a name="026">26</a> ‏וַיֹּ֣אמֶר אֲבִימֶ֔לֶךְ לֹ֣א יָדַ֔עְתִּי מִ֥י עָשָׂ֖ה אֶת־הַדָּבָ֣ר הַזֶּ֑ה וְגַם־אַתָּ֞ה לֹא־הִגַּ֣דְתָּ לִּ֗י וְגַ֧ם אָנֹכִ֛י לֹ֥א שָׁמַ֖עְתִּי בִּלְתִּ֥י הַיּֽוֹם׃ </span></p>
 <p align="RIGHT"><span lang="he">‎<a name="027">27</a> ‏וַיִּקַּ֤ח אַבְרָהָם֙ צֹ֣אן וּבָקָ֔ר וַיִּתֵּ֖ן לַאֲבִימֶ֑לֶךְ וַיִּכְרְת֥וּ שְׁנֵיהֶ֖ם בְּרִֽית׃ </span></p>
 <p align="RIGHT"><span lang="he">‎<a name="028">28</a> ‏וַיַּצֵּ֣ב אַבְרָהָ֗ם אֶת־שֶׁ֛בַע כִּבְשֹׂ֥ת הַצֹּ֖אן לְבַדְּהֶֽן׃ </span></p>
 <p align="RIGHT"><span lang="he">‎<a name="029">29</a> ‏וַיֹּ֥אמֶר אֲבִימֶ֖לֶךְ אֶל־אַבְרָהָ֑ם מָ֣ה הֵ֗נָּה שֶׁ֤בַע כְּבָשֹׂת֙ הָאֵ֔לֶּה אֲשֶׁ֥ר הִצַּ֖בְתָּ לְבַדָּֽנָה׃ </span></p>
 <p align="RIGHT"><span lang="he">‎<a name="030">30</a> ‏וַיֹּ֕אמֶר כִּ֚י אֶת־שֶׁ֣בַע כְּבָשֹׂ֔ת תִּקַּ֖ח מִיָּדִ֑י בַּעֲבוּר֙ תִּֽהְיֶה־לִּ֣י לְעֵדָ֔ה כִּ֥י חָפַ֖רְתִּי אֶת־הַבְּאֵ֥ר הַזֹּֽאת׃ </span></p>
 <p align="RIGHT"><span lang="he">‎<a name="031">31</a> ‏עַל־כֵּ֗ן קָרָ֛א לַמָּק֥וֹם הַה֖וּא בְּאֵ֣ר שָׁ֑בַע כִּ֛י שָׁ֥ם נִשְׁבְּע֖וּ שְׁנֵיהֶֽם׃ </span></p>
 <p align="RIGHT"><span lang="he">‎<a name="032">32</a> ‏וַיִּכְרְת֥וּ בְרִ֖ית בִּבְאֵ֣ר שָׁ֑בַע וַיָּ֣קָם אֲבִימֶ֗לֶךְ וּפִיכֹל֙ שַׂר־צְבָא֔וֹ וַיָּשֻׁ֖בוּ אֶל־אֶ֥רֶץ פְּלִשְׁתִּֽים׃ </span></p>
 <p align="RIGHT"><span lang="he">‎<a name="033">33</a> ‏וַיִּטַּ֥ע אֶ֖שֶׁל בִּבְאֵ֣ר שָׁ֑בַע וַיִּ֨קְרָא־שָׁ֔ם בְּשֵׁ֥ם יְהוָ֖ה אֵ֥ל עוֹלָֽם׃ </span></p>
 <p align="RIGHT"><span lang="he">‎<a name="034">34</a> ‏וַיָּ֧גָר אַבְרָהָ֛ם בְּאֶ֥רֶץ פְּלִשְׁתִּ֖ים יָמִ֥ים רַבִּֽים׃ פ</span></p>
 </td>
 <td width="50%">
 <p>1 wayhwâ pāqaḏ ’eṯ-śārâ ka’ăšer ’āmār wayy<sup>a</sup>‘aś yəhwâ ləśārâ ka’ăšer dibēr: </p>
 <p>2 watahar watēleḏ śārâ lə’aḇərâām bēn lizəqunāyw lammwō‘ēḏ ’ăšer-diber ’ōṯwō ’ĕlōhîm: </p>
 <p>3 wayyiqərā’ ’aḇərâām ’eṯ-šem-bənwō hannwōlaḏ-lwō ’ăšer-yāləḏâ-llwō śārâ yiṣəḥāq: </p>
 <p>4 wayyāmāl ’aḇərâām ’eṯ-yiṣəḥāq bənwō ben-šəmōnaṯ yāmîm ka’ăšer ṣiûâ ’ōṯwō ’ĕlōhîm: </p>
 <p>5 wə’aḇərâām ben-mə’aṯ šānâ bəhiûāleḏ lwō ’ēṯ yiṣəḥāq bənwō: </p>
 <p>6 watō’mer śārâ ṣəḥōq ‘āśâ lî ’ĕlōhîm kāl-haššōmē‘a yiṣəḥaq-lî: </p>
 <p>7 watō’mer mî millēl lə’aḇərâām hênîqâ ḇānîm śārâ kî-yālaḏətî ḇēn lizəqunāyw: </p>
 <p>8 wayyiḡədal hayyeleḏ wayyigāmal wayy<sup>a</sup>‘aś ’aḇərâām mišəteh ḡāḏwōl bəywōm higāmēl ’eṯ-yiṣəḥāq: </p>
 <p>9 watēre’ śārâ ’eṯ-ben-hāḡār hammiṣərîṯ ’ăšer-yāləḏâ lə’aḇərâām məṣ<sup>a</sup>ḥēq: </p>
 <p>10 watō’mer lə’aḇərâām gārēš hā’āmâ hazzō’ṯ wə’eṯ-bənāh kî lō’ yîraš ben-hā’āmâ hazzō’ṯ ‘im-bənî ‘im-yiṣəḥāq: </p>
 <p>11 wayyēr<sup>a</sup>‘ hadāḇār mə’ōḏ bə‘ênê ’aḇərâām ‘al ’wōḏōṯ bənwō: </p>
 <p>12 wayyō’mer ’ĕlōhîm ’el-’aḇərâām ’al-yēr<sup>a</sup>‘ bə‘êneyḵā ‘al-hann<sup>a</sup>‘ar wə‘al-’ămāṯeḵā kōl ’ăšer tō’mar ’ēleyḵā śārâ šəm<sup>a</sup>‘ bəqōlāh kî ḇəyiṣəḥāq yiqqārē’ ləḵā zār<sup>a</sup>‘: </p>
 <p>13 wəḡam ’eṯ-ben-hā’āmâ ləḡwōy ’ăśîmennû kî zarə‘ăḵā hû’: </p>
 <p>14 wayyašəkēm ’aḇərâām| babōqer wayyiqq<sup>a</sup>ḥ-leḥem wəḥēmaṯ mayim wayyitēn ’el-hāḡār śām ‘al-šiḵəmāh wə’eṯ-hayyeleḏ wayəšalləḥehā watēleḵə watēṯ<sup>a</sup>‘ bəmiḏəbar bə’ēr šāḇ<sup>a</sup>‘: </p>
 <p>15 wayyiḵəlû hammayim min-h<sup>a</sup>ḥēmeṯ watašəlēḵə ’eṯ-hayyeleḏ t<sup>a</sup>ḥaṯ ’<sup>a</sup>ḥaḏ haśśîḥim: </p>
 <p>16 watēleḵə watēšeḇ lāh minneḡeḏ harəḥēq kiməṭ<sup>a</sup>ḥăwê qešeṯ kî ’āmərâ ’al-’erə’eh bəmwōṯ hayyāleḏ watēšeḇ minneḡeḏ watiśśā’ ’eṯ-qōlāh watēḇəḵḵə: </p>
 <p>17 wayyišəm<sup>a</sup>‘ ’ĕlōhîm ’eṯ-qwōl hann<sup>a</sup>‘ar wayyiqərā’ malə’aḵə ’ĕlōhîm| ’el-hāḡār min-haššāmayim wayyō’mer lāh mah-llāḵə hāḡār ’al-tîrə’î kî-šām<sup>a</sup>‘ ’ĕlōhîm ’el-qwōl hann<sup>a</sup>‘ar ba’ăšer hû’-šām: </p>
 <p>18 qûmî śə’î ’eṯ-hann<sup>a</sup>‘ar wəh<sup>a</sup>ḥăzîqî ’eṯ-yāḏēḵə bwō kî-ləḡwōy gāḏwōl ’ăśîmennû: </p>
 <p>19 wayyifəq<sup>a</sup>ḥ ’ĕlōhîm ’eṯ-‘êneyhā watēre’ bə’ēr māyim watēleḵə watəmallē’ ’eṯ-h<sup>a</sup>ḥēmeṯ mayim watašəqə ’eṯ-hannā‘ar: </p>
 <p>20 wayəhî ’ĕlōhîm ’eṯ-hann<sup>a</sup>‘ar wayyiḡədāl wayyēšeḇ bammiḏəbār wayəhî rōḇeh qaššāṯ: </p>
 <p>21 wayyēšeḇ bəmiḏəbar pā’rān watiqq<sup>a</sup>ḥ-lwō ’immwō ’iššâ mē’ereṣ miṣərāyim: f</p>
 <p>22 wayəhî bā‘ēṯ hahiw’ wayyō’mer ’ăḇîmeleḵə ûfîḵōl śar-ṣəḇā’wō ’el-’aḇərâām lē’mōr ’ĕlōhîm ‘imməḵā bəḵōl ’ăšer-’atâ ‘ōśeh: </p>
 <p>23 wə‘atâ hiššāḇə‘â llî ḇē’lōhîm hēnnâ ’im-tišəqōr lî ûlənînî ûləneḵədî k<sup>a</sup>ḥeseḏ ’ăšer-‘āśîṯî ‘imməḵā t<sup>a</sup>‘ăśeh ‘immāḏî wə‘im-hā’āreṣ ’ăšer-garətâ bāh: </p>
 <p>24 wayyō’mer ’aḇərâām ’ānōḵî ’iššāḇē‘a: </p>
 <p>25 wəhwōḵiḥa ’aḇərâām ’eṯ-’ăḇîmeleḵə ‘al-’ōḏwōṯ bə’ēr hammayim ’ăšer gāzəlû ‘aḇəḏê ’ăḇîmeleḵə: </p>
 <p>26 wayyō’mer ’ăḇîmeleḵə lō’ yāḏ<sup>a</sup>‘ətî mî ‘āśâ ’eṯ-hadāḇār hazzeh wəḡam-’atâ lō’-higaḏətā llî wəḡam ’ānōḵî lō’ šām<sup>a</sup>‘ətî bilətî hayywōm: </p>
 <p>27 wayyiqq<sup>a</sup>ḥ ’aḇərâām ṣō’n ûḇāqār wayyitēn la’ăḇîmeleḵə wayyiḵərəṯû šənêhem bərîṯ: </p>
 <p>28 wayyaṣṣēḇ ’aḇərâām ’eṯ-šeḇ<sup>a</sup>‘ kiḇəśōṯ haṣṣō’n ləḇadəhen: </p>
 <p>29 wayyō’mer ’ăḇîmeleḵə ’el-’aḇərâām mâ hēnnâ šeḇ<sup>a</sup>‘ kəḇāśōṯ hā’ēlleh ’ăšer hiṣṣaḇətā ləḇadānâ: </p>
 <p>30 wayyō’mer kî ’eṯ-šeḇ<sup>a</sup>‘ kəḇāśōṯ tiqq<sup>a</sup>ḥ mîyāḏî b<sup>a</sup>‘ăḇûr tihəyeh-llî lə‘ēḏâ kî ḥāfarətî ’eṯ-habə’ēr hazzō’ṯ: </p>
 <p>31 ‘al-kēn qārā’ lammāqwōm hahû’ bə’ēr šāḇ<sup>a</sup>‘ kî šām nišəbə‘û šənêhem: </p>
 <p>32 wayyiḵərəṯû ḇərîṯ biḇə’ēr šāḇ<sup>a</sup>‘ wayyāqām ’ăḇîmeleḵə ûfîḵōl śar-ṣəḇā’wō wayyāšuḇû ’el-’ereṣ pəlišətîm: </p>
 <p>33 wayyiṭṭ<sup>a</sup>‘ ’ešel biḇə’ēr šāḇ<sup>a</sup>‘ wayyiqərā’-šām bəšēm yəhwâ ’ēl ‘wōlām: </p>
 <p>34 wayyāḡār ’aḇərâām bə’ereṣ pəlišətîm yāmîm rabîm: f</p>
 </td>
 </tr></table>
 <p></p><hr>
 <center>
 <a href="gen022.htm">Next: Genesis (Bereshit) Chapter 22</a></center>
 </body>