<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch2016.htm">Polyglot</a> 
 <a href="../kjv/ch2016.htm">KJV</a> 
 <a href="../sep/ch2016.htm">Sep</a> 
 <a href="../vul/ch2016.htm">Vul</a> 
 
 <br>
 <br><a href="ch2.htm">2 Chronicles (2 Divrey Yamim) Index</a><br>
  
 <a href="ch2015.htm">Previous</a> 
 <a href="ch2017.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Chronicles (2 Divrey Yamim) Chapter 16</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בִּשְׁנַ֨ת שְׁלֹשִׁ֤ים וָשֵׁשׁ֙ לְמַלְכ֣וּת אָסָ֔א עָלָ֞ה בַּעְשָׁ֤א מֶֽלֶךְ־יִשְׂרָאֵל֙ עַל־יְהוּדָ֔ה וַיִּ֖בֶן אֶת־הָרָמָ֑ה לְבִלְתִּ֗י תֵּ֚ת יוֹצֵ֣א וָבָ֔א לְאָסָ֖א מֶ֥לֶךְ יְהוּדָֽה׃ </span></p>
 <p align="RIGHT"><span lang="he">‎<a name="002">2</a> ‏וַיֹּצֵ֨א אָסָ֜א כֶּ֣סֶף וְזָהָ֗ב מֵאֹֽצְר֛וֹת בֵּ֥ית יְהוָ֖ה וּבֵ֣ית הַמֶּ֑לֶךְ וַיִּשְׁלַ֗ח אֶל־בֶּן־הֲדַד֙ מֶ֣לֶךְ אֲרָ֔ם הַיּוֹשֵׁ֥ב בְּדַרְמֶ֖שֶׂק לֵאמֹֽר׃ </span></p>
 <p align="RIGHT"><span lang="he">‎<a name="003">3</a> ‏בְּרִית֙ בֵּינִ֣י וּבֵינֶ֔ךָ וּבֵ֥ין אָבִ֖י וּבֵ֣ין אָבִ֑יךָ הִנֵּ֨ה שָׁלַ֤חְתִּֽי לְךָ֙ כֶּ֣סֶף וְזָהָ֔ב לֵ֞ךְ הָפֵ֣ר בְּרִֽיתְךָ֗ אֶת־בַּעְשָׁא֙ מֶ֣לֶךְ יִשְׂרָאֵ֔ל וְיַעֲלֶ֖ה מֵעָלָֽי׃ </span></p>
 <p align="RIGHT"><span lang="he">‎<a name="004">4</a> ‏וַיִּשְׁמַ֨ע בֶּן<font color="red"><sup>1</sup></font> הֲדַ֜ד אֶל־הַמֶּ֣לֶךְ אָסָ֗א וַ֠יִּשְׁלַח אֶת־שָׂרֵ֨י הַחֲיָלִ֤ים אֲשֶׁר־לוֹ֙ אֶל־עָרֵ֣י יִשְׂרָאֵ֔ל וַיַּכּוּ֙ אֶת־עִיּ֣וֹן וְאֶת־דָּ֔ן וְאֵ֖ת אָבֵ֣ל מָ֑יִם וְאֵ֥ת כָּֽל־מִסְכְּנ֖וֹת עָרֵ֥י נַפְתָּלִֽי׃ </span></p>
 <p align="RIGHT"><span lang="he">‎<a name="005">5</a> ‏וַיְהִי֙ כִּשְׁמֹ֣עַ בַּעְשָׁ֔א וַיֶּחְדַּ֕ל מִבְּנ֖וֹת אֶת־הָרָמָ֑ה וַיַּשְׁבֵּ֖ת אֶת־מְלַאכְתּֽוֹ׃ ס</span></p>
 <p align="RIGHT"><span lang="he">‎<a name="006">6</a> ‏וְאָסָ֣א הַמֶּ֗לֶךְ לָקַח֙ אֶת־כָּל־יְהוּדָ֔ה וַיִּשְׂא֞וּ אֶת־אַבְנֵ֤י הָֽרָמָה֙ וְאֶת־עֵצֶ֔יהָ אֲשֶׁ֥ר בָּנָ֖ה בַּעְשָׁ֑א וַיִּ֣בֶן בָּהֶ֔ם אֶת־גֶּ֖בַע וְאֶת־הַמִּצְפָּֽה׃ ס</span></p>
 <p align="RIGHT"><span lang="he">‎<a name="007">7</a> ‏וּבָעֵ֣ת הַהִ֗יא בָּ֚א חֲנָ֣נִי הָרֹאֶ֔ה אֶל־אָסָ֖א מֶ֣לֶךְ יְהוּדָ֑ה וַיֹּ֣אמֶר אֵלָ֗יו בְּהִשָּׁ֨עֶנְךָ֜ עַל־מֶ֤לֶךְ אֲרָם֙ וְלֹ֤א נִשְׁעַ֙נְתָּ֙ עַל־יְהוָ֣ה אֱלֹהֶ֔יךָ עַל־כֵּ֗ן נִמְלַ֛ט חֵ֥יל מֶֽלֶךְ־אֲרָ֖ם מִיָּדֶֽךָ׃ </span></p>
 <p align="RIGHT"><span lang="he">‎<a name="008">8</a> ‏הֲלֹ֧א הַכּוּשִׁ֣ים וְהַלּוּבִ֗ים הָי֨וּ לְחַ֧יִל׀ לָרֹ֛ב לְרֶ֥כֶב וּלְפָרָשִׁ֖ים לְהַרְבֵּ֣ה מְאֹ֑ד וּבְהִשָּֽׁעֶנְךָ֥ עַל־יְהוָ֖ה נְתָנָ֥ם בְּיָדֶֽךָ׃ </span></p>
 <p align="RIGHT"><span lang="he">‎<a name="009">9</a> ‏כִּ֣י יְהוָ֗ה עֵינָ֞יו מְשֹׁטְט֤וֹת בְּכָל־הָאָ֙רֶץ֙ לְ֠הִתְחַזֵּק עִם־לְבָבָ֥ם שָׁלֵ֛ם אֵלָ֖יו נִסְכַּ֣לְתָּ עַל־זֹ֑את כִּ֣י מֵעַ֔תָּה יֵ֥שׁ עִמְּךָ֖ מִלְחָמֽוֹת׃ </span></p>
 <p align="RIGHT"><span lang="he">‎<a name="010">10</a> ‏וַיִּכְעַ֨ס אָסָ֜א אֶל־הָרֹאֶ֗ה וַֽיִּתְּנֵ֙הוּ֙ בֵּ֣ית הַמַּהְפֶּ֔כֶת כִּֽי־בְזַ֥עַף עִמּ֖וֹ עַל־זֹ֑את וַיְרַצֵּ֥ץ אָסָ֛א מִן־הָעָ֖ם בָּעֵ֥ת הַהִֽיא׃ </span></p>
 <p align="RIGHT"><span lang="he">‎<a name="011">11</a> ‏וְהִנֵּה֙ דִּבְרֵ֣י אָסָ֔א הָרִאשׁוֹנִ֖ים וְהָאַחֲרוֹנִ֑ים הִנָּ֤ם כְּתוּבִים֙ עַל־סֵ֣פֶר הַמְּלָכִ֔ים לִיהוּדָ֖ה וְיִשְׂרָאֵֽל׃ </span></p>
 <p align="RIGHT"><span lang="he">‎<a name="012">12</a> ‏וַיֶּחֱלֶ֣א אָסָ֡א בִּשְׁנַת֩ שְׁלוֹשִׁ֨ים וָתֵ֤שַׁע לְמַלְכוּתוֹ֙ בְּרַגְלָ֔יו עַד־לְמַ֖עְלָה חָלְי֑וֹ וְגַם־בְּחָלְיוֹ֙ לֹא־דָרַ֣שׁ אֶת־יְהוָ֔ה כִּ֖י בָּרֹפְאִֽים׃ </span></p>
 <p align="RIGHT"><span lang="he">‎<a name="013">13</a> ‏וַיִּשְׁכַּ֥ב אָסָ֖א עִם־אֲבֹתָ֑יו וַיָּ֕מָת בִּשְׁנַ֛ת אַרְבָּעִ֥ים וְאַחַ֖ת לְמָלְכֽוֹ׃ </span></p>
 <p align="RIGHT"><span lang="he">‎<a name="014">14</a> ‏וַיִּקְבְּרֻ֣הוּ בְקִבְרֹתָ֗יו אֲשֶׁ֣ר כָּֽרָה־לוֹ֮ בְּעִ֣יר דָּוִיד֒ וַיַּשְׁכִּיבֻ֗הוּ בַּמִּשְׁכָּב֙ אֲשֶׁ֤ר מִלֵּא֙ בְּשָׂמִ֣ים וּזְנִ֔ים מְרֻקָּחִ֖ים בְּמִרְקַ֣חַת מַעֲשֶׂ֑ה וַיִּשְׂרְפוּ־ל֥וֹ שְׂרֵפָ֖ה גְּדוֹלָ֥ה עַד־לִמְאֹֽד׃ פ</span></p>
 </td>
 <td width="50%">
 <p>1 bišənaṯ šəlōšîm wāšēš ləmaləḵûṯ ’āsā’ ‘ālâ b<sup>a</sup>‘əšā’ meleḵə-yiśərā’ēl ‘al-yəhûḏâ wayyiḇen ’eṯ-hārāmâ ləḇilətî tēṯ ywōṣē’ wāḇā’ lə’āsā’ meleḵə yəhûḏâ: </p>
 <p>2 wayyōṣē’ ’āsā’ kesef wəzâāḇ mē’ōṣərwōṯ bêṯ yəhwâ ûḇêṯ hammeleḵə wayyišəl<sup>a</sup>ḥ ’el-ben-hăḏaḏ meleḵə ’ărām hayywōšēḇ bəḏarəmeśeq lē’mōr: </p>
 <p>3 bərîṯ bênî ûḇêneḵā ûḇên ’āḇî ûḇên ’āḇîḵā hinnēh šāl<sup>a</sup>ḥətî ləḵā kesef wəzâāḇ lēḵə hāfēr bərîṯəḵā ’eṯ-b<sup>a</sup>‘əšā’ meleḵə yiśərā’ēl wəy<sup>a</sup>‘ăleh mē‘ālāy: </p>
 <p>4 wayyišəm<sup>a</sup>‘ ben<font color="red"><sup>1</sup></font> hăḏaḏ ’el-hammeleḵə ’āsā’ wayyišəl<sup>a</sup>ḥ ’eṯ-śārê h<sup>a</sup>ḥăyālîm ’ăšer-lwō ’el-‘ārê yiśərā’ēl wayyakû ’eṯ-‘îywōn wə’eṯ-dān wə’ēṯ ’āḇēl māyim wə’ēṯ kāl-misəkənwōṯ ‘ārê nafətālî: </p>
 <p>5 wayəhî kišəmō‘a b<sup>a</sup>‘əšā’ wayyeḥədal mibənwōṯ ’eṯ-hārāmâ wayyašəbēṯ ’eṯ-məla’ḵətwō: s</p>
 <p>6 wə’āsā’ hammeleḵə lāq<sup>a</sup>ḥ ’eṯ-kāl-yəhûḏâ wayyiśə’û ’eṯ-’aḇənê hārāmâ wə’eṯ-‘ēṣeyhā ’ăšer bānâ b<sup>a</sup>‘əšā’ wayyiḇen bâem ’eṯ-geḇ<sup>a</sup>‘ wə’eṯ-hammiṣəpâ: s</p>
 <p>7 ûḇā‘ēṯ hahî’ bā’ ḥănānî hārō’eh ’el-’āsā’ meleḵə yəhûḏâ wayyō’mer ’ēlāyw bəhiššā‘enəḵā ‘al-meleḵə ’ărām wəlō’ nišə‘anətā ‘al-yəhwâ ’ĕlōheyḵā ‘al-kēn niməlaṭ ḥêl meleḵə-’ărām mîyāḏeḵā: </p>
 <p>8 hălō’ hakûšîm wəhallûḇîm hāyû ləḥayil| lārōḇ ləreḵeḇ ûləfārāšîm ləharəbēh mə’ōḏ ûḇəhiššā‘enəḵā ‘al-yəhwâ nəṯānām bəyāḏeḵā: </p>
 <p>9 kî yəhwâ ‘ênāyw məšōṭəṭwōṯ bəḵāl-hā’āreṣ ləhiṯəḥazzēq ‘im-ləḇāḇām šālēm ’ēlāyw nisəkalətā ‘al-zō’ṯ kî mē‘atâ yēš ‘imməḵā miləḥāmwōṯ: </p>
 <p>10 wayyiḵə‘as ’āsā’ ’el-hārō’eh wayyitənēhû bêṯ hammahəpeḵeṯ kî-ḇəz<sup>a</sup>‘af ‘immwō ‘al-zō’ṯ wayəraṣṣēṣ ’āsā’ min-hā‘ām bā‘ēṯ hahî’: </p>
 <p>11 wəhinnēh diḇərê ’āsā’ hāri’šwōnîm wəhā’<sup>a</sup>ḥărwōnîm hinnām kəṯûḇîm ‘al-sēfer hamməlāḵîm lîhûḏâ wəyiśərā’ēl: </p>
 <p>12 wayyeḥĕle’ ’āsā’ bišənaṯ šəlwōšîm wāṯēš<sup>a</sup>‘ ləmaləḵûṯwō bəraḡəlāyw ‘aḏ-ləm<sup>a</sup>‘əlâ ḥāləywō wəḡam-bəḥāləywō lō’-ḏāraš ’eṯ-yəhwâ kî bārōfə’îm: </p>
 <p>13 wayyišəkaḇ ’āsā’ ‘im-’ăḇōṯāyw wayyāmāṯ bišənaṯ ’arəbā‘îm wə’<sup>a</sup>ḥaṯ ləmāləḵwō: </p>
 <p>14 wayyiqəbəruhû ḇəqiḇərōṯāyw ’ăšer kārâ-lwō bə‘îr dāwîḏ wayyašəkîḇuhû bammišəkāḇ ’ăšer millē’ bəśāmîm ûzənîm məruqqāḥîm bəmirəq<sup>a</sup>ḥaṯ m<sup>a</sup>‘ăśeh wayyiśərəfû-lwō śərēfâ gəḏwōlâ ‘aḏ-limə’ōḏ: f</p>
 </td>
 </tr></table>
 <p></p><hr>
 <center>
 <a href="ch2017.htm">Next: 2 Chronicles (2 Divrey Yamim) Chapter 17</a></center>
 </body>