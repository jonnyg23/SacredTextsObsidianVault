<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/ch1024.htm">Polyglot</a> 
 <a href="../kjv/ch1024.htm">KJV</a> 
 <a href="../sep/ch1024.htm">Sep</a> 
 <a href="../vul/ch1024.htm">Vul</a> 
 
 <br>
 <br><a href="ch1.htm">1 Chronicles (1 Divrey Yamim) Index</a><br>
  
 <a href="ch1023.htm">Previous</a> 
 <a href="ch1025.htm">Next</a> 
 </center>
 <hr>
 
 <h3 align="CENTER">Tanach (Hebrew): 1 Chronicles (1 Divrey Yamim) Chapter 24</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְלִבְנֵ֥י אַהֲרֹ֖ן מַחְלְקוֹתָ֑ם בְּנֵ֣י אַהֲרֹ֔ן נָדָב֙ וַאֲבִיה֔וּא אֶלְעָזָ֖ר וְאִיתָמָֽר׃ </span></p>
 <p align="RIGHT"><span lang="he">‎<a name="002">2</a> ‏וַיָּ֨מָת נָדָ֤ב וַאֲבִיהוּא֙ לִפְנֵ֣י אֲבִיהֶ֔ם וּבָנִ֖ים לֹא־הָי֣וּ לָהֶ֑ם וַֽיְכַהֲנ֔וּ אֶלְעָזָ֖ר וְאִיתָמָֽר׃ </span></p>
 <p align="RIGHT"><span lang="he">‎<a name="003">3</a> ‏וַיֶּֽחָלְקֵ֣ם דָּוִ֔יד וְצָדוֹק֙ מִן־בְּנֵ֣י אֶלְעָזָ֔ר וַאֲחִימֶ֖לֶךְ מִן־בְּנֵ֣י אִיתָמָ֑ר לִפְקֻדָּתָ֖ם בַּעֲבֹדָתָֽם׃ </span></p>
 <p align="RIGHT"><span lang="he">‎<a name="004">4</a> ‏וַיִּמָּצְא֣וּ בְֽנֵי־אֶלְעָזָ֡ר רַבִּ֞ים לְרָאשֵׁ֧י הַגְּבָרִ֛ים מִן־בְּנֵ֥י אִיתָמָ֖ר וַֽיַּחְלְק֑וּם לִבְנֵ֨י אֶלְעָזָ֜ר רָאשִׁ֤ים לְבֵית־אָבוֹת֙ שִׁשָּׁ֣ה עָשָׂ֔ר וְלִבְנֵ֧י אִיתָמָ֛ר לְבֵ֥ית אֲבוֹתָ֖ם שְׁמוֹנָֽה׃ </span></p>
 <p align="RIGHT"><span lang="he">‎<a name="005">5</a> ‏וַיַּחְלְק֥וּם בְּגוֹרָל֖וֹת אֵ֣לֶּה עִם־אֵ֑לֶּה כִּי־הָי֤וּ שָֽׂרֵי־קֹ֙דֶשׁ֙ וְשָׂרֵ֣י הָאֱלֹהִ֔ים מִבְּנֵ֥י אֶלְעָזָ֖ר וּבִבְנֵ֥י אִיתָמָֽר׃ ס</span></p>
 <p align="RIGHT"><span lang="he">‎<a name="006">6</a> ‏וַֽיִּכְתְּבֵ֡ם שְֽׁמַֽעְיָה֩ בֶן־נְתַנְאֵ֨ל הַסּוֹפֵ֜ר מִן־הַלֵּוִ֗י לִפְנֵ֨י הַמֶּ֤לֶךְ וְהַשָּׂרִים֙ וְצָד֣וֹק הַכֹּהֵ֗ן וַאֲחִימֶ֙לֶךְ֙ בֶּן־אֶבְיָתָ֔ר וְרָאשֵׁי֙ הָֽאָב֔וֹת לַכֹּהֲנִ֖ים וְלַלְוִיִּ֑ם בֵּֽית־אָ֣ב אֶחָ֗ד אָחֻז֙ לְאֶלְעָזָ֔ר וְאָחֻ֥ז׀ אָחֻ֖ז לְאִיתָמָֽר׃ פ</span></p>
 <p align="RIGHT"><span lang="he">‎<a name="007">7</a> ‏וַיֵּצֵ֞א הַגּוֹרָ֤ל הָרִאשׁוֹן֙ לִיה֣וֹיָרִ֔יב לִֽידַעְיָ֖ה הַשֵּׁנִֽי׃ </span></p>
 <p align="RIGHT"><span lang="he">‎<a name="008">8</a> ‏לְחָרִם֙ הַשְּׁלִישִׁ֔י לִשְׂעֹרִ֖ים הָרְבִעִֽי׃ </span></p>
 <p align="RIGHT"><span lang="he">‎<a name="009">9</a> ‏לְמַלְכִּיָּה֙ הַחֲמִישִׁ֔י לְמִיָּמִ֖ן הַשִּׁשִּֽׁי׃ </span></p>
 <p align="RIGHT"><span lang="he">‎<a name="010">10</a> ‏לְהַקּוֹץ֙ הַשְּׁבִעִ֔י לַאֲבִיָּ֖ה הַשְּׁמִינִֽי׃ </span></p>
 <p align="RIGHT"><span lang="he">‎<a name="011">11</a> ‏לְיֵשׁ֙וּעַ֙ הַתְּשִׁעִ֔י לִשְׁכַנְיָ֖הוּ הָעֲשִׂרִֽי׃ </span></p>
 <p align="RIGHT"><span lang="he">‎<a name="012">12</a> ‏לְאֶלְיָשִׁיב֙ עַשְׁתֵּ֣י עָשָׂ֔ר לְיָקִ֖ים שְׁנֵ֥ים עָשָֽׂר׃ </span></p>
 <p align="RIGHT"><span lang="he">‎<a name="013">13</a> ‏לְחֻפָּה֙ שְׁלֹשָׁ֣ה עָשָׂ֔ר לְיֶֽשֶׁבְאָ֖ב אַרְבָּעָ֥ה עָשָֽׂר׃ </span></p>
 <p align="RIGHT"><span lang="he">‎<a name="014">14</a> ‏לְבִלְגָּה֙ חֲמִשָּׁ֣ה עָשָׂ֔ר לְאִמֵּ֖ר שִׁשָּׁ֥ה עָשָֽׂר׃ </span></p>
 <p align="RIGHT"><span lang="he">‎<a name="015">15</a> ‏לְחֵזִיר֙ שִׁבְעָ֣ה עָשָׂ֔ר לְהַפִּצֵּ֖ץ שְׁמוֹנָ֥ה עָשָֽׂר׃ </span></p>
 <p align="RIGHT"><span lang="he">‎<a name="016">16</a> ‏לִֽפְתַחְיָה֙ תִּשְׁעָ֣ה עָשָׂ֔ר לִֽיחֶזְקֵ֖אל הָעֶשְׂרִֽים׃ </span></p>
 <p align="RIGHT"><span lang="he">‎<a name="017">17</a> ‏לְיָכִין֙ אֶחָ֣ד וְעֶשְׂרִ֔ים לְגָמ֖וּל שְׁנַ֥יִם וְעֶשְׂרִֽים׃ </span></p>
 <p align="RIGHT"><span lang="he">‎<a name="018">18</a> ‏לִדְלָיָ֙הוּ֙ שְׁלֹשָׁ֣ה וְעֶשְׂרִ֔ים לְמַֽעַזְיָ֖הוּ אַרְבָּעָ֥ה וְעֶשְׂרִֽים׃ פ</span></p>
 <p align="RIGHT"><span lang="he">‎<a name="019">19</a> ‏אֵ֣לֶּה פְקֻדָּתָ֞ם לַעֲבֹדָתָ֗ם לָב֤וֹא לְבֵית־יְהוָה֙ כְּמִשְׁפָּטָ֔ם בְּיַ֖ד אַהֲרֹ֣ן אֲבִיהֶ֑ם כַּאֲשֶׁ֣ר צִוָּ֔הוּ יְהוָ֖ה אֱלֹהֵ֥י יִשְׂרָאֵֽל׃ פ</span></p>
 <p align="RIGHT"><span lang="he">‎<a name="020">20</a> ‏וְלִבְנֵ֥י לֵוִ֖י הַנּוֹתָרִ֑ים לִבְנֵ֤י עַמְרָם֙ שֽׁוּבָאֵ֔ל לִבְנֵ֥י שׁוּבָאֵ֖ל יֶחְדְּיָֽהוּ׃ </span></p>
 <p align="RIGHT"><span lang="he">‎<a name="021">21</a> ‏לִרְחַבְיָ֑הוּ לִבְנֵ֣י רְחַבְיָ֔הוּ הָרֹ֖אשׁ יִשִּׁיָּֽה׃ </span></p>
 <p align="RIGHT"><span lang="he">‎<a name="022">22</a> ‏לַיִּצְהָרִ֣י שְׁלֹמ֔וֹת לִבְנֵ֥י שְׁלֹמ֖וֹת יָֽחַת׃ </span></p>
 <p align="RIGHT"><span lang="he">‎<a name="023">23</a> ‏וּבְנָ֖י יְרִיָּ֑הוּ אֲמַרְיָ֙הוּ֙ הַשֵּׁנִ֔י יַחֲזִיאֵל֙ הַשְּׁלִישִׁ֔י יְקַמְעָ֖ם הָרְבִיעִֽי׃ </span></p>
 <p align="RIGHT"><span lang="he">‎<a name="024">24</a> ‏בְּנֵ֤י עֻזִּיאֵל֙ מִיכָ֔ה לִבְנֵ֥י מִיכָ֖ה <font color="brown">שמור</font> <font color="blue">שָׁמִֽיר׃</font> </span></p>
 <p align="RIGHT"><span lang="he">‎<a name="025">25</a> ‏אֲחִ֤י מִיכָה֙ יִשִּׁיָּ֔ה לִבְנֵ֥י יִשִּׁיָּ֖ה זְכַרְיָֽהוּ׃ </span></p>
 <p align="RIGHT"><span lang="he">‎<a name="026">26</a> ‏בְּנֵ֤י מְרָרִי֙ מַחְלִ֣י וּמוּשִׁ֔י בְּנֵ֖י יַעֲזִיָּ֥הֽוּ בְנֽוֹ׃ </span></p>
 <p align="RIGHT"><span lang="he">‎<a name="027">27</a> ‏בְּנֵ֖י מְרָרִ֑י לְיַֽעֲזִיָּ֣הֽוּ בְנ֔וֹ וְשֹׁ֥הַם וְזַכּ֖וּר וְעִבְרִֽי׃ </span></p>
 <p align="RIGHT"><span lang="he">‎<a name="028">28</a> ‏לְמַחְלִי֙ אֶלְעָזָ֔ר וְלֹא־הָ֥יָה ל֖וֹ בָּנִֽים׃ </span></p>
 <p align="RIGHT"><span lang="he">‎<a name="029">29</a> ‏לְקִ֖ישׁ בְּנֵי־קִ֥ישׁ יְרַחְמְאֵֽל׃ </span></p>
 <p align="RIGHT"><span lang="he">‎<a name="030">30</a> ‏וּבְנֵ֣י מוּשִׁ֔י מַחְלִ֥י וְעֵ֖דֶר וִירִימ֑וֹת אֵ֛לֶּה בְּנֵ֥י הַלְוִיִּ֖ם לְבֵ֥ית אֲבֹתֵיהֶֽם׃ </span></p>
 <p align="RIGHT"><span lang="he">‎<a name="031">31</a> ‏וַיַּפִּילוּ֩ גַם־הֵ֨ם גּוֹרָל֜וֹת לְעֻמַּ֣ת׀ אֲחֵיהֶ֣ם בְּנֵֽי־אַהֲרֹ֗ן לִפְנֵ֨י דָוִ֤יד הַמֶּ֙לֶךְ֙ וְצָד֣וֹק וַאֲחִימֶ֔לֶךְ וְרָאשֵׁי֙ הָֽאָב֔וֹת לַכֹּהֲנִ֖ים וְלַלְוִיִּ֑ם אָב֣וֹת הָרֹ֔אשׁ לְעֻמַּ֖ת אָחִ֥יו הַקָּטָֽן׃ ס</span></p>
 </td>
 <td width="50%">
 <p>1 wəliḇənê ’ahărōn m<sup>a</sup>ḥələqwōṯām bənê ’ahărōn nāḏāḇ wa’ăḇîhû’ ’elə‘āzār wə’îṯāmār: </p>
 <p>2 wayyāmāṯ nāḏāḇ wa’ăḇîhû’ lifənê ’ăḇîhem ûḇānîm lō’-hāyû lâem wayəḵahănû ’elə‘āzār wə’îṯāmār: </p>
 <p>3 wayyeḥāləqēm dāwîḏ wəṣāḏwōq min-bənê ’elə‘āzār wa’ăḥîmeleḵə min-bənê ’îṯāmār lifəqudāṯām b<sup>a</sup>‘ăḇōḏāṯām: </p>
 <p>4 wayyimmāṣə’û ḇənê-’elə‘āzār rabîm lərā’šê hagəḇārîm min-bənê ’îṯāmār wayy<sup>a</sup>ḥələqûm liḇənê ’elə‘āzār rā’šîm ləḇêṯ-’āḇwōṯ šiššâ ‘āśār wəliḇənê ’îṯāmār ləḇêṯ ’ăḇwōṯām šəmwōnâ: </p>
 <p>5 wayy<sup>a</sup>ḥələqûm bəḡwōrālwōṯ ’ēlleh ‘im-’ēlleh kî-hāyû śārê-qōḏeš wəśārê hā’ĕlōhîm mibənê ’elə‘āzār ûḇiḇənê ’îṯāmār: s</p>
 <p>6 wayyiḵətəḇēm šəm<sup>a</sup>‘əyâ ḇen-nəṯanə’ēl hasswōfēr min-hallēwî lifənê hammeleḵə wəhaśśārîm wəṣāḏwōq hakōhēn wa’ăḥîmeleḵə ben-’eḇəyāṯār wərā’šê hā’āḇwōṯ lakōhănîm wəlaləwîyim bêṯ-’āḇ ’eḥāḏ ’āḥuz lə’elə‘āzār wə’āḥuz| ’āḥuz lə’îṯāmār: f</p>
 <p>7 wayyēṣē’ hagwōrāl hāri’šwōn lîhwōyārîḇ lîḏ<sup>a</sup>‘əyâ haššēnî: </p>
 <p>8 ləḥārim haššəlîšî liśə‘ōrîm hārəḇi‘î: </p>
 <p>9 ləmaləkîyâ h<sup>a</sup>ḥămîšî ləmîyāmin haššiššî: </p>
 <p>10 ləhaqqwōṣ haššəḇi‘î la’ăḇîyâ haššəmînî: </p>
 <p>11 ləyēšû‘a hatəši‘î lišəḵanəyâû hā‘ăśirî: </p>
 <p>12 lə’eləyāšîḇ ‘ašətê ‘āśār ləyāqîm šənêm ‘āśār: </p>
 <p>13 ləḥupâ šəlōšâ ‘āśār ləyešeḇə’āḇ ’arəbā‘â ‘āśār: </p>
 <p>14 ləḇiləgâ ḥămiššâ ‘āśār lə’immēr šiššâ ‘āśār: </p>
 <p>15 ləḥēzîr šiḇə‘â ‘āśār ləhapiṣṣēṣ šəmwōnâ ‘āśār: </p>
 <p>16 lifəṯ<sup>a</sup>ḥəyâ tišə‘â ‘āśār lîḥezəqē’l hā‘eśərîm: </p>
 <p>17 ləyāḵîn ’eḥāḏ wə‘eśərîm ləḡāmûl šənayim wə‘eśərîm: </p>
 <p>18 liḏəlāyâû šəlōšâ wə‘eśərîm ləm<sup>a</sup>‘azəyâû ’arəbā‘â wə‘eśərîm: f</p>
 <p>19 ’ēlleh fəqudāṯām l<sup>a</sup>‘ăḇōḏāṯām lāḇwō’ ləḇêṯ-yəhwâ kəmišəpāṭām bəyaḏ ’ahărōn ’ăḇîhem ka’ăšer ṣiûâû yəhwâ ’ĕlōhê yiśərā’ēl: f</p>
 <p>20 wəliḇənê lēwî hannwōṯārîm liḇənê ‘amərām šûḇā’ēl liḇənê šûḇā’ēl yeḥədəyâû: </p>
 <p>21 lirəḥaḇəyâû liḇənê rəḥaḇəyâû hārō’š yiššîyâ: </p>
 <p>22 layyiṣəhārî šəlōmwōṯ liḇənê šəlōmwōṯ yāḥaṯ: </p>
 <p>23 ûḇənāy yərîyâû ’ămarəyâû haššēnî y<sup>a</sup>ḥăzî’ēl haššəlîšî yəqamə‘ām hārəḇî‘î: </p>
 <p>24 bənê ‘uzzî’ēl mîḵâ liḇənê mîḵâ <font color="brown">šāmûr</font> <font color="blue">šāmîr:</font> </p>
 <p>25 ’ăḥî mîḵâ yiššîyâ liḇənê yiššîyâ zəḵarəyâû: </p>
 <p>26 bənê mərārî m<sup>a</sup>ḥəlî ûmûšî bənê y<sup>a</sup>‘ăzîyâû ḇənwō: </p>
 <p>27 bənê mərārî ləy<sup>a</sup>‘ăzîyâû ḇənwō wəšōham wəzakûr wə‘iḇərî: </p>
 <p>28 ləm<sup>a</sup>ḥəlî ’elə‘āzār wəlō’-hāyâ lwō bānîm: </p>
 <p>29 ləqîš bənê-qîš yər<sup>a</sup>ḥəmə’ēl: </p>
 <p>30 ûḇənê mûšî m<sup>a</sup>ḥəlî wə‘ēḏer wîrîmwōṯ ’ēlleh bənê haləwîyim ləḇêṯ ’ăḇōṯêhem: </p>
 <p>31 wayyapîlû ḡam-hēm gwōrālwōṯ lə‘ummaṯ| ’ăḥêhem bənê-’ahărōn lifənê ḏāwîḏ hammeleḵə wəṣāḏwōq wa’ăḥîmeleḵə wərā’šê hā’āḇwōṯ lakōhănîm wəlaləwîyim ’āḇwōṯ hārō’š lə‘ummaṯ ’āḥîw haqqāṭān: s</p>
 </td>
 </tr></table>
 <p></p><hr>
 <center>
 <a href="ch1025.htm">Next: 1 Chronicles (1 Divrey Yamim) Chapter 25</a></center>
 </body>