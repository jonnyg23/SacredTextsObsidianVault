<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/amo005.htm">Polyglot</a> 
 <a href="../kjv/amo005.htm">KJV</a> 
 <a href="../sep/amo005.htm">Sep</a> 
 <a href="../vul/amo005.htm">Vul</a> 
 
 <br>
 <br><a href="amo.htm">Amos Index</a><br>
  
 <a href="amo004.htm">Previous</a> 
 <a href="amo006.htm">Next</a> 
 </center>
 <hr>
 
 <h3 align="CENTER">Tanach (Hebrew): Amos Chapter 5</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏שִׁמְע֞וּ אֶת־הַדָּבָ֣ר הַזֶּ֗ה אֲשֶׁ֨ר אָנֹכִ֜י נֹשֵׂ֧א עֲלֵיכֶ֛ם קִינָ֖ה בֵּ֥ית יִשְׂרָאֵֽל׃ </span></p>
 <p align="RIGHT"><span lang="he">‎<a name="002">2</a> ‏נָֽפְלָה֙ לֹֽא־תוֹסִ֣יף ק֔וּם בְּתוּלַ֖ת יִשְׂרָאֵ֑ל נִטְּשָׁ֥ה עַל־אַדְמָתָ֖הּ אֵ֥ין מְקִימָֽהּ׃ </span></p>
 <p align="RIGHT"><span lang="he">‎<a name="003">3</a> ‏כִּ֣י כֹ֤ה אָמַר֙ אֲדֹנָ֣י יְהוִ֔ה הָעִ֛יר הַיֹּצֵ֥את אֶ֖לֶף תַּשְׁאִ֣יר מֵאָ֑ה וְהַיּוֹצֵ֥את מֵאָ֛ה תַּשְׁאִ֥יר עֲשָׂרָ֖ה לְבֵ֥ית יִשְׂרָאֵֽל׃ ס</span></p>
 <p align="RIGHT"><span lang="he">‎<a name="004">4</a> ‏כִּ֣י כֹ֥ה אָמַ֛ר יְהוָ֖ה לְבֵ֣ית יִשְׂרָאֵ֑ל דִּרְשׁ֖וּנִי וִֽחְיֽוּ׃ </span></p>
 <p align="RIGHT"><span lang="he">‎<a name="005">5</a> ‏וְאַֽל־תִּדְרְשׁוּ֙ בֵּֽית־אֵ֔ל וְהַגִּלְגָּל֙ לֹ֣א תָבֹ֔אוּ וּבְאֵ֥ר שֶׁ֖בַע לֹ֣א תַעֲבֹ֑רוּ כִּ֤י הַגִּלְגָּל֙ גָּלֹ֣ה יִגְלֶ֔ה וּבֵֽית־אֵ֖ל יִהְיֶ֥ה לְאָֽוֶן׃ </span></p>
 <p align="RIGHT"><span lang="he">‎<a name="006">6</a> ‏דִּרְשׁ֥וּ אֶת־יְהוָ֖ה וִֽחְי֑וּ פֶּן־יִצְלַ֤ח כָּאֵשׁ֙ בֵּ֣ית יוֹסֵ֔ף וְאָכְלָ֥ה וְאֵין־מְכַבֶּ֖ה לְבֵֽית־אֵֽל׃ </span></p>
 <p align="RIGHT"><span lang="he">‎<a name="007">7</a> ‏הַהֹפְכִ֥ים לְלַעֲנָ֖ה מִשְׁפָּ֑ט וּצְדָקָ֖ה לָאָ֥רֶץ הִנִּֽיחוּ׃ </span></p>
 <p align="RIGHT"><span lang="he">‎<a name="008">8</a> ‏עֹשֵׂ֨ה כִימָ֜ה וּכְסִ֗יל וְהֹפֵ֤ךְ לַבֹּ֙קֶר֙ צַלְמָ֔וֶת וְי֖וֹם לַ֣יְלָה הֶחְשִׁ֑יךְ הַקּוֹרֵ֣א לְמֵֽי־הַיָּ֗ם וַֽיִּשְׁפְּכֵ֛ם עַל־פְּנֵ֥י הָאָ֖רֶץ יְהוָ֥ה שְׁמֽוֹ׃ ס</span></p>
 <p align="RIGHT"><span lang="he">‎<a name="009">9</a> ‏הַמַּבְלִ֥יג שֹׁ֖ד עַל־עָ֑ז וְשֹׁ֖ד עַל־מִבְצָ֥ר יָבֽוֹא׃ </span></p>
 <p align="RIGHT"><span lang="he">‎<a name="010">10</a> ‏שָׂנְא֥וּ בַשַּׁ֖עַר מוֹכִ֑יחַ וְדֹבֵ֥ר תָּמִ֖ים יְתָעֵֽבוּ׃ </span></p>
 <p align="RIGHT"><span lang="he">‎<a name="011">11</a> ‏לָ֠כֵן יַ֣עַן בּוֹשַׁסְכֶ֞ם עַל־דָּ֗ל וּמַשְׂאַת־בַּר֙ תִּקְח֣וּ מִמֶּ֔נּוּ בָּתֵּ֥י גָזִ֛ית בְּנִיתֶ֖ם וְלֹא־תֵ֣שְׁבוּ בָ֑ם כַּרְמֵי־חֶ֣מֶד נְטַעְתֶּ֔ם וְלֹ֥א תִשְׁתּ֖וּ אֶת־יֵינָֽם׃ </span></p>
 <p align="RIGHT"><span lang="he">‎<a name="012">12</a> ‏כִּ֤י יָדַ֙עְתִּי֙ רַבִּ֣ים פִּשְׁעֵיכֶ֔ם וַעֲצֻמִ֖ים חַטֹּֽאתֵיכֶ֑ם צֹרְרֵ֤י צַדִּיק֙ לֹ֣קְחֵי כֹ֔פֶר וְאֶבְיוֹנִ֖ים בַּשַּׁ֥עַר הִטּֽוּ׃ </span></p>
 <p align="RIGHT"><span lang="he">‎<a name="013">13</a> ‏לָכֵ֗ן הַמַּשְׂכִּ֛יל בָּעֵ֥ת הַהִ֖יא יִדֹּ֑ם כִּ֛י עֵ֥ת רָעָ֖ה הִֽיא׃ </span></p>
 <p align="RIGHT"><span lang="he">‎<a name="014">14</a> ‏דִּרְשׁוּ־ט֥וֹב וְאַל־רָ֖ע לְמַ֣עַן תִּֽחְי֑וּ וִיהִי־כֵ֞ן יְהוָ֧ה אֱלֹהֵֽי־צְבָא֛וֹת אִתְּכֶ֖ם כַּאֲשֶׁ֥ר אֲמַרְתֶּֽם׃ </span></p>
 <p align="RIGHT"><span lang="he">‎<a name="015">15</a> ‏שִׂנְאוּ־רָע֙ וְאֶ֣הֱבוּ ט֔וֹב וְהַצִּ֥יגוּ בַשַּׁ֖עַר מִשְׁפָּ֑ט אוּלַ֗י יֶֽחֱנַ֛ן יְהוָ֥ה אֱלֹהֵֽי־צְבָא֖וֹת שְׁאֵרִ֥ית יוֹסֵֽף׃ ס</span></p>
 <p align="RIGHT"><span lang="he">‎<a name="016">16</a> ‏לָ֠כֵן כֹּֽה־אָמַ֨ר יְהוָ֜ה אֱלֹהֵ֤י צְבָאוֹת֙ אֲדֹנָ֔י בְּכָל־רְחֹב֣וֹת מִסְפֵּ֔ד וּבְכָל־חוּצ֖וֹת יֹאמְר֣וּ הוֹ־ה֑וֹ וְקָרְא֤וּ אִכָּר֙ אֶל־אֵ֔בֶל וּמִסְפֵּ֖ד אֶל־י֥וֹדְעֵי נֶֽהִי׃ </span></p>
 <p align="RIGHT"><span lang="he">‎<a name="017">17</a> ‏וּבְכָל־כְּרָמִ֖ים מִסְפֵּ֑ד כִּֽי־אֶעֱבֹ֥ר בְּקִרְבְּךָ֖ אָמַ֥ר יְהוָֽה׃ ס</span></p>
 <p align="RIGHT"><span lang="he">‎<a name="018">18</a> ‏ה֥וֹי הַמִּתְאַוִּ֖ים אֶת־י֣וֹם יְהוָ֑ה לָמָּה־זֶּ֥ה לָכֶ֛ם י֥וֹם יְהוָ֖ה הוּא־חֹ֥שֶׁךְ וְלֹא־אֽוֹר׃ </span></p>
 <p align="RIGHT"><span lang="he">‎<a name="019">19</a> ‏כַּאֲשֶׁ֨ר יָנ֥וּס אִישׁ֙ מִפְּנֵ֣י הָאֲרִ֔י וּפְגָע֖וֹ הַדֹּ֑ב וּבָ֣א הַבַּ֔יִת וְסָמַ֤ךְ יָדוֹ֙ עַל־הַקִּ֔יר וּנְשָׁכ֖וֹ הַנָּחָֽשׁ׃ </span></p>
 <p align="RIGHT"><span lang="he">‎<a name="020">20</a> ‏הֲלֹא־חֹ֛שֶׁךְ י֥וֹם יְהוָ֖ה וְלֹא־א֑וֹר וְאָפֵ֖ל וְלֹא־נֹ֥גַֽהּ לֽוֹ׃ </span></p>
 <p align="RIGHT"><span lang="he">‎<a name="021">21</a> ‏שָׂנֵ֥אתִי מָאַ֖סְתִּי חַגֵּיכֶ֑ם וְלֹ֥א אָרִ֖יחַ בְּעַצְּרֹֽתֵיכֶֽם׃ </span></p>
 <p align="RIGHT"><span lang="he">‎<a name="022">22</a> ‏כִּ֣י אִם־תַּעֲלוּ־לִ֥י עֹל֛וֹת וּמִנְחֹתֵיכֶ֖ם לֹ֣א אֶרְצֶ֑ה וְשֶׁ֥לֶם מְרִיאֵיכֶ֖ם לֹ֥א אַבִּֽיט׃ </span></p>
 <p align="RIGHT"><span lang="he">‎<a name="023">23</a> ‏הָסֵ֥ר מֵעָלַ֖י הֲמ֣וֹן שִׁרֶ֑יךָ וְזִמְרַ֥ת נְבָלֶ֖יךָ לֹ֥א אֶשְׁמָֽע׃ </span></p>
 <p align="RIGHT"><span lang="he">‎<a name="024">24</a> ‏וְיִגַּ֥ל כַּמַּ֖יִם מִשְׁפָּ֑ט וּצְדָקָ֖ה כְּנַ֥חַל אֵיתָֽן׃ </span></p>
 <p align="RIGHT"><span lang="he">‎<a name="025">25</a> ‏הַזְּבָחִ֨ים וּמִנְחָ֜ה הִֽגַּשְׁתֶּם־לִ֧י בַמִּדְבָּ֛ר אַרְבָּעִ֥ים שָׁנָ֖ה בֵּ֥ית יִשְׂרָאֵֽל׃ </span></p>
 <p align="RIGHT"><span lang="he">‎<a name="026">26</a> ‏וּנְשָׂאתֶ֗ם אֵ֚ת סִכּ֣וּת מַלְכְּכֶ֔ם וְאֵ֖ת כִּיּ֣וּן צַלְמֵיכֶ֑ם כּוֹכַב֙ אֱלֹ֣הֵיכֶ֔ם אֲשֶׁ֥ר עֲשִׂיתֶ֖ם לָכֶֽם׃ </span></p>
 <p align="RIGHT"><span lang="he">‎<a name="027">27</a> ‏וְהִגְלֵיתִ֥י אֶתְכֶ֖ם מֵהָ֣לְאָה לְדַמָּ֑שֶׂק אָמַ֛ר יְהוָ֥ה אֱלֹהֵֽי־צְבָא֖וֹת שְׁמֽוֹ׃ פ</span></p>
 </td>
 <td width="50%">
 <p>1 šimə‘û ’eṯ-hadāḇār hazzeh ’ăšer ’ānōḵî nōśē’ ‘ălêḵem qînâ bêṯ yiśərā’ēl: </p>
 <p>2 nāfəlâ lō’-ṯwōsîf qûm bəṯûlaṯ yiśərā’ēl niṭṭəšâ ‘al-’aḏəmāṯāh ’ên məqîmāh: </p>
 <p>3 kî ḵōh ’āmar ’ăḏōnāy yəhwih hā‘îr hayyōṣē’ṯ ’elef tašə’îr mē’â wəhayywōṣē’ṯ mē’â tašə’îr ‘ăśārâ ləḇêṯ yiśərā’ēl: s</p>
 <p>4 kî ḵōh ’āmar yəhwâ ləḇêṯ yiśərā’ēl dirəšûnî wiḥəyû: </p>
 <p>5 wə’al-tiḏərəšû bêṯ-’ēl wəhagiləgāl lō’ ṯāḇō’û ûḇə’ēr šeḇ<sup>a</sup>‘ lō’ ṯ<sup>a</sup>‘ăḇōrû kî hagiləgāl gālōh yiḡəleh ûḇêṯ-’ēl yihəyeh lə’āwen: </p>
 <p>6 dirəšû ’eṯ-yəhwâ wiḥəyû pen-yiṣəl<sup>a</sup>ḥ kā’ēš bêṯ ywōsēf wə’āḵəlâ wə’ên-məḵabeh ləḇêṯ-’ēl: </p>
 <p>7 hahōfəḵîm ləl<sup>a</sup>‘ănâ mišəpāṭ ûṣəḏāqâ lā’āreṣ hinnîḥû: </p>
 <p>8 ‘ōśēh ḵîmâ ûḵəsîl wəhōfēḵə labōqer ṣaləmāweṯ wəywōm layəlâ heḥəšîḵə haqqwōrē’ ləmê-hayyām wayyišəpəḵēm ‘al-pənê hā’āreṣ yəhwâ šəmwō: s</p>
 <p>9 hammaḇəlîḡ šōḏ ‘al-‘āz wəšōḏ ‘al-miḇəṣār yāḇwō’: </p>
 <p>10 śānə’û ḇašš<sup>a</sup>‘ar mwōḵîḥa wəḏōḇēr tāmîm yəṯā‘ēḇû: </p>
 <p>11 lāḵēn y<sup>a</sup>‘an bwōšasəḵem ‘al-dāl ûmaśə’aṯ-bar tiqəḥû mimmennû bātê ḡāzîṯ bənîṯem wəlō’-ṯēšəḇû ḇām karəmê-ḥemeḏ nəṭ<sup>a</sup>‘ətem wəlō’ ṯišətû ’eṯ-yênām: </p>
 <p>12 kî yāḏ<sup>a</sup>‘ətî rabîm pišə‘êḵem w<sup>a</sup>‘ăṣumîm ḥaṭṭō’ṯêḵem ṣōrərê ṣadîq lōqəḥê ḵōfer wə’eḇəywōnîm bašš<sup>a</sup>‘ar hiṭṭû: </p>
 <p>13 lāḵēn hammaśəkîl bā‘ēṯ hahî’ yidōm kî ‘ēṯ rā‘â hî’: </p>
 <p>14 dirəšû-ṭwōḇ wə’al-rā‘ ləm<sup>a</sup>‘an tiḥəyû wîhî-ḵēn yəhwâ ’ĕlōhê-ṣəḇā’wōṯ ’itəḵem ka’ăšer ’ămarətem: </p>
 <p>15 śinə’û-rā‘ wə’ehĕḇû ṭwōḇ wəhaṣṣîḡû ḇašš<sup>a</sup>‘ar mišəpāṭ ’ûlay yeḥĕnan yəhwâ ’ĕlōhê-ṣəḇā’wōṯ šə’ērîṯ ywōsēf: s</p>
 <p>16 lāḵēn kōh-’āmar yəhwâ ’ĕlōhê ṣəḇā’wōṯ ’ăḏōnāy bəḵāl-rəḥōḇwōṯ misəpēḏ ûḇəḵāl-ḥûṣwōṯ yō’mərû hwō-hwō wəqārə’û ’ikār ’el-’ēḇel ûmisəpēḏ ’el-ywōḏə‘ê nehî: </p>
 <p>17 ûḇəḵāl-kərāmîm misəpēḏ kî-’e‘ĕḇōr bəqirəbəḵā ’āmar yəhwâ: s</p>
 <p>18 hwōy hammiṯə’aûîm ’eṯ-ywōm yəhwâ lāmmâ-zzeh lāḵem ywōm yəhwâ hû’-ḥōšeḵə wəlō’-’wōr: </p>
 <p>19 ka’ăšer yānûs ’îš mipənê hā’ărî ûfəḡā‘wō hadōḇ ûḇā’ habayiṯ wəsāmaḵə yāḏwō ‘al-haqqîr ûnəšāḵwō hannāḥāš: </p>
 <p>20 hălō’-ḥōšeḵə ywōm yəhwâ wəlō’-’wōr wə’āfēl wəlō’-nōḡ<sup>a</sup>h lwō: </p>
 <p>21 śānē’ṯî mā’asətî ḥagêḵem wəlō’ ’ārîḥa bə‘aṣṣərōṯêḵem: </p>
 <p>22 kî ’im-t<sup>a</sup>‘ălû-lî ‘ōlwōṯ ûminəḥōṯêḵem lō’ ’erəṣeh wəšelem mərî’êḵem lō’ ’abîṭ: </p>
 <p>23 hāsēr mē‘ālay hămwōn šireyḵā wəziməraṯ nəḇāleyḵā lō’ ’ešəmā‘: </p>
 <p>24 wəyigal kammayim mišəpāṭ ûṣəḏāqâ kən<sup>a</sup>ḥal ’êṯān: </p>
 <p>25 hazzəḇāḥîm ûminəḥâ higašətem-lî ḇammiḏəbār ’arəbā‘îm šānâ bêṯ yiśərā’ēl: </p>
 <p>26 ûnəśā’ṯem ’ēṯ sikûṯ maləkəḵem wə’ēṯ kîyûn ṣaləmêḵem kwōḵaḇ ’ĕlōhêḵem ’ăšer ‘ăśîṯem lāḵem: </p>
 <p>27 wəhiḡəlêṯî ’eṯəḵem mēhālə’â ləḏammāśeq ’āmar yəhwâ ’ĕlōhê-ṣəḇā’wōṯ šəmwō: f</p>
 </td>
 </tr></table>
 <p></p><hr>
 <center>
 <a href="amo006.htm">Next: Amos Chapter 6</a></center>
 </body>