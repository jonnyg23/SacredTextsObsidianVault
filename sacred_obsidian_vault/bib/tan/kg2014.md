<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2014.htm">Polyglot</a> 
 <a href="../kjv/kg2014.htm">KJV</a> 
 <a href="../sep/kg2014.htm">Sep</a> 
 <a href="../vul/kg2014.htm">Vul</a> 
 
 <br>
 <br><a href="kg2.htm">2 Kings (2 Melakhim) Index</a><br>
  
 <a href="kg2013.htm">Previous</a> 
 <a href="kg2015.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Kings (2 Melakhim) Chapter 14</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בִּשְׁנַ֣ת שְׁתַּ֔יִם לְיוֹאָ֥שׁ בֶּן־יוֹאָחָ֖ז מֶ֣לֶךְ יִשְׂרָאֵ֑ל מָלַ֛ךְ אֲמַצְיָ֥הוּ בֶן־יוֹאָ֖שׁ מֶ֥לֶךְ יְהוּדָֽה׃ </span></p>
 <p align="RIGHT"><span lang="he">‎<a name="002">2</a> ‏בֶּן־עֶשְׂרִ֨ים וְחָמֵ֤שׁ שָׁנָה֙ הָיָ֣ה בְמָלְכ֔וֹ וְעֶשְׂרִ֤ים וָתֵ֙שַׁע֙ שָׁנָ֔ה מָלַ֖ךְ בִּירוּשָׁלִָ֑ם וְשֵׁ֣ם אִמּ֔וֹ <font color="brown">יהועדין</font> <font color="blue">יְהֽוֹעַדָּ֖ן</font> מִן־יְרוּשָׁלִָֽם׃ </span></p>
 <p align="RIGHT"><span lang="he">‎<a name="003">3</a> ‏וַיַּ֤עַשׂ הַיָּשָׁר֙ בְּעֵינֵ֣י יְהוָ֔ה רַ֕ק לֹ֖א כְּדָוִ֣ד אָבִ֑יו כְּכֹ֧ל אֲשֶׁר־עָשָׂ֛ה יוֹאָ֥שׁ אָבִ֖יו עָשָֽׂה׃ </span></p>
 <p align="RIGHT"><span lang="he">‎<a name="004">4</a> ‏רַ֥ק הַבָּמ֖וֹת לֹא־סָ֑רוּ ע֥וֹד הָעָ֛ם מְזַבְּחִ֥ים וּֽמְקַטְּרִ֖ים בַּבָּמֽוֹת׃ </span></p>
 <p align="RIGHT"><span lang="he">‎<a name="005">5</a> ‏וַיְהִ֕י כַּאֲשֶׁ֛ר חָזְקָ֥ה הַמַּמְלָכָ֖ה בְּיָד֑וֹ וַיַּךְ֙ אֶת־עֲבָדָ֔יו הַמַּכִּ֖ים אֶת־הַמֶּ֥לֶךְ אָבִֽיו׃ </span></p>
 <p align="RIGHT"><span lang="he">‎<a name="006">6</a> ‏וְאֶת־בְּנֵ֥י הַמַּכִּ֖ים לֹ֣א הֵמִ֑ית כַּכָּת֣וּב בְּסֵ֣פֶר תּֽוֹרַת־מֹ֠שֶׁה אֲשֶׁר־צִוָּ֨ה יְהוָ֜ה לֵאמֹ֗ר לֹא־יוּמְת֨וּ אָב֤וֹת עַל־בָּנִים֙ וּבָנִים֙ לֹא־יוּמְת֣וּ עַל־אָב֔וֹת כִּ֛י אִם־אִ֥ישׁ בְּחֶטְא֖וֹ <font color="brown">ימות</font> <font color="blue">יוּמָֽת׃</font> </span></p>
 <p align="RIGHT"><span lang="he">‎<a name="007">7</a> ‏הוּא־הִכָּ֨ה אֶת־אֱד֤וֹם בְּגֵיא־<font color="brown">המלח</font> <font color="blue">מֶ֙לַח֙</font> עֲשֶׂ֣רֶת אֲלָפִ֔ים וְתָפַ֥שׂ אֶת־הַסֶּ֖לַע בַּמִּלְחָמָ֑ה וַיִּקְרָ֤א אֶת־שְׁמָהּ֙ יָקְתְאֵ֔ל עַ֖ד הַיּ֥וֹם הַזֶּֽה׃ פ</span></p>
 <p align="RIGHT"><span lang="he">‎<a name="008">8</a> ‏אָ֣ז שָׁלַ֤ח אֲמַצְיָה֙ מַלְאָכִ֔ים אֶל־יְהוֹאָ֨שׁ בֶּן־יְהוֹאָחָ֧ז בֶּן־יֵה֛וּא מֶ֥לֶךְ יִשְׂרָאֵ֖ל לֵאמֹ֑ר לְכָ֖ה נִתְרָאֶ֥ה פָנִֽים׃ </span></p>
 <p align="RIGHT"><span lang="he">‎<a name="009">9</a> ‏וַיִּשְׁלַ֞ח יְהוֹאָ֣שׁ מֶֽלֶךְ־יִשְׂרָאֵ֗ל אֶל־אֲמַצְיָ֣הוּ מֶֽלֶךְ־יְהוּדָה֮ לֵאמֹר֒ הַח֜וֹחַ אֲשֶׁ֣ר בַּלְּבָנ֗וֹן שָׁ֠לַח אֶל־הָאֶ֜רֶז אֲשֶׁ֤ר בַּלְּבָנוֹן֙ לֵאמֹ֔ר תְּנָֽה־אֶת־בִּתְּךָ֥ לִבְנִ֖י לְאִשָּׁ֑ה וַֽתַּעֲבֹ֞ר חַיַּ֤ת הַשָּׂדֶה֙ אֲשֶׁ֣ר בַּלְּבָנ֔וֹן וַתִּרְמֹ֖ס אֶת־הַחֽוֹחַ׃ </span></p>
 <p align="RIGHT"><span lang="he">‎<a name="010">10</a> ‏הַכֵּ֤ה הִכִּ֙יתָ֙ אֶת־אֱד֔וֹם וּֽנְשָׂאֲךָ֖ לִבֶּ֑ךָ הִכָּבֵד֙ וְשֵׁ֣ב בְּבֵיתֶ֔ךָ וְלָ֤מָּה תִתְגָּרֶה֙ בְּרָעָ֔ה וְנָ֣פַלְתָּ֔ה אַתָּ֖ה וִיהוּדָ֥ה עִמָּֽךְ׃ </span></p>
 <p align="RIGHT"><span lang="he">‎<a name="011">11</a> ‏וְלֹא־שָׁמַ֣ע אֲמַצְיָ֔הוּ וַיַּ֨עַל יְהוֹאָ֤שׁ מֶֽלֶךְ־יִשְׂרָאֵל֙ וַיִּתְרָא֣וּ פָנִ֔ים ה֖וּא וַאֲמַצְיָ֣הוּ מֶֽלֶךְ־יְהוּדָ֑ה בְּבֵ֥ית שֶׁ֖מֶשׁ אֲשֶׁ֥ר לִיהוּדָֽה׃ </span></p>
 <p align="RIGHT"><span lang="he">‎<a name="012">12</a> ‏וַיִּנָּ֥גֶף יְהוּדָ֖ה לִפְנֵ֣י יִשְׂרָאֵ֑ל וַיָּנֻ֖סוּ אִ֥ישׁ <font color="brown">לאהלו</font> <font color="blue">לְאֹהָלָֽיו׃</font> </span></p>
 <p align="RIGHT"><span lang="he">‎<a name="013">13</a> ‏וְאֵת֩ אֲמַצְיָ֨הוּ מֶֽלֶךְ־יְהוּדָ֜ה בֶּן־יְהוֹאָ֣שׁ בֶּן־אֲחַזְיָ֗הוּ תָּפַ֛שׂ יְהוֹאָ֥שׁ מֶֽלֶךְ־יִשְׂרָאֵ֖ל בְּבֵ֣ית שָׁ֑מֶשׁ <font color="brown">ויבאו</font> <font color="blue">וַיָּבֹא֙</font> יְר֣וּשָׁלִַ֔ם וַיִּפְרֹץ֩ בְּחוֹמַ֨ת יְרוּשָׁלִַ֜ם בְּשַׁ֤עַר אֶפְרַ֙יִם֙ עַד־שַׁ֣עַר הַפִּנָּ֔ה אַרְבַּ֥ע מֵא֖וֹת אַמָּֽה׃ </span></p>
 <p align="RIGHT"><span lang="he">‎<a name="014">14</a> ‏וְלָקַ֣ח אֶת־כָּל־הַזָּהָב־וְ֠הַכֶּסֶף וְאֵ֨ת כָּל־הַכֵּלִ֜ים הַנִּמְצְאִ֣ים בֵּית־יְהוָ֗ה וּבְאֹֽצְרוֹת֙ בֵּ֣ית הַמֶּ֔לֶךְ וְאֵ֖ת בְּנֵ֣י הַתַּֽעֲרֻב֑וֹת וַיָּ֖שָׁב שֹׁמְרֽוֹנָה׃ </span></p>
 <p align="RIGHT"><span lang="he">‎<a name="015">15</a> ‏וְיֶתֶר֩ דִּבְרֵ֨י יְהוֹאָ֜שׁ אֲשֶׁ֤ר עָשָׂה֙ וּגְב֣וּרָת֔וֹ וַאֲשֶׁ֣ר נִלְחַ֔ם עִ֖ם אֲמַצְיָ֣הוּ מֶֽלֶךְ־יְהוּדָ֑ה הֲלֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="016">16</a> ‏וַיִּשְׁכַּ֤ב יְהוֹאָשׁ֙ עִם־אֲבֹתָ֔יו וַיִּקָּבֵר֙ בְּשֹׁ֣מְר֔וֹן עִ֖ם מַלְכֵ֣י יִשְׂרָאֵ֑ל וַיִּמְלֹ֛ךְ יָרָבְעָ֥ם בְּנ֖וֹ תַּחְתָּֽיו׃ פ</span></p>
 <p align="RIGHT"><span lang="he">‎<a name="017">17</a> ‏וַיְחִ֨י אֲמַצְיָ֤הוּ בֶן־יוֹאָשׁ֙ מֶ֣לֶךְ יְהוּדָ֔ה אַֽחֲרֵ֣י מ֔וֹת יְהוֹאָ֥שׁ בֶּן־יְהֽוֹאָחָ֖ז מֶ֣לֶךְ יִשְׂרָאֵ֑ל חֲמֵ֥שׁ עֶשְׂרֵ֖ה שָׁנָֽה׃ </span></p>
 <p align="RIGHT"><span lang="he">‎<a name="018">18</a> ‏וְיֶ֖תֶר דִּבְרֵ֣י אֲמַצְיָ֑הוּ הֲלֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יְהוּדָֽה׃ </span></p>
 <p align="RIGHT"><span lang="he">‎<a name="019">19</a> ‏וַיִּקְשְׁר֨וּ עָלָ֥יו קֶ֛שֶׁר בִּירוּשָׁלִַ֖ם וַיָּ֣נָס לָכִ֑ישָׁה וַיִּשְׁלְח֤וּ אַֽחֲרָיו֙ לָכִ֔ישָׁה וַיְמִתֻ֖הוּ שָֽׁם׃ </span></p>
 <p align="RIGHT"><span lang="he">‎<a name="020">20</a> ‏וַיִּשְׂא֥וּ אֹת֖וֹ עַל־הַסּוּסִ֑ים וַיִּקָּבֵ֧ר בִּירוּשָׁלִַ֛ם עִם־אֲבֹתָ֖יו בְּעִ֥יר דָּוִֽד׃ </span></p>
 <p align="RIGHT"><span lang="he">‎<a name="021">21</a> ‏וַיִּקְח֞וּ כָּל־עַ֤ם יְהוּדָה֙ אֶת־עֲזַרְיָ֔ה וְה֕וּא בֶּן־שֵׁ֥שׁ עֶשְׂרֵ֖ה שָׁנָ֑ה וַיַּמְלִ֣כוּ אֹת֔וֹ תַּ֖חַת אָבִ֥יו אֲמַצְיָֽהוּ׃ </span></p>
 <p align="RIGHT"><span lang="he">‎<a name="022">22</a> ‏ה֚וּא בָּנָ֣ה אֶת־אֵילַ֔ת וַיְשִׁבֶ֖הָ לִֽיהוּדָ֑ה אַחֲרֵ֥י שְׁכַֽב־הַמֶּ֖לֶךְ עִם־אֲבֹתָֽיו׃ פ</span></p>
 <p align="RIGHT"><span lang="he">‎<a name="023">23</a> ‏בִּשְׁנַת֙ חֲמֵשׁ־עֶשְׂרֵ֣ה<font color="red"><sup>3</sup></font> שָׁנָ֔ה לַאֲמַצְיָ֥הוּ בֶן־יוֹאָ֖שׁ מֶ֣לֶךְ יְהוּדָ֑ה מָ֠לַךְ יָרָבְעָ֨ם בֶּן־יוֹאָ֤שׁ מֶֽלֶךְ־יִשְׂרָאֵל֙ בְּשֹׁ֣מְר֔וֹן אַרְבָּעִ֥ים וְאַחַ֖ת שָׁנָֽה׃ </span></p>
 <p align="RIGHT"><span lang="he">‎<a name="024">24</a> ‏וַיַּ֥עַשׂ הָרַ֖ע בְּעֵינֵ֣י יְהוָ֑ה לֹ֣א סָ֗ר מִכָּל־חַטֹּאות֙ יָרָבְעָ֣ם בֶּן־נְבָ֔ט אֲשֶׁ֥ר הֶחֱטִ֖יא אֶת־יִשְׂרָאֵֽל׃ </span></p>
 <p align="RIGHT"><span lang="he">‎<a name="025">25</a> ‏ה֗וּא הֵשִׁיב֙ אֶת־גְּב֣וּל יִשְׂרָאֵ֔ל מִלְּב֥וֹא חֲמָ֖ת עַד־יָ֣ם הָעֲרָבָ֑ה כִּדְבַ֤ר יְהוָה֙ אֱלֹהֵ֣י יִשְׂרָאֵ֔ל אֲשֶׁ֣ר דִּבֶּ֗ר בְּיַד־עַבְדּ֞וֹ יוֹנָ֤ה בֶן־אֲמִתַּי֙ הַנָּבִ֔יא אֲשֶׁ֖ר מִגַּ֥ת הַחֵֽפֶר׃ </span></p>
 <p align="RIGHT"><span lang="he">‎<a name="026">26</a> ‏כִּי־רָאָ֧ה יְהוָ֛ה אֶת־עֳנִ֥י יִשְׂרָאֵ֖ל מֹרֶ֣ה מְאֹ֑ד וְאֶ֤פֶס עָצוּר֙ וְאֶ֣פֶס עָז֔וּב וְאֵ֥ין עֹזֵ֖ר לְיִשְׂרָאֵֽל׃ </span></p>
 <p align="RIGHT"><span lang="he">‎<a name="027">27</a> ‏וְלֹא־דִבֶּ֣ר יְהוָ֔ה לִמְחוֹת֙ אֶת־שֵׁ֣ם יִשְׂרָאֵ֔ל מִתַּ֖חַת הַשָּׁמָ֑יִם וַיּ֣וֹשִׁיעֵ֔ם בְּיַ֖ד יָרָבְעָ֥ם בֶּן־יוֹאָֽשׁ׃ </span></p>
 <p align="RIGHT"><span lang="he">‎<a name="028">28</a> ‏וְיֶתֶר֩ דִּבְרֵ֨י יָרָבְעָ֜ם וְכָל־אֲשֶׁ֤ר עָשָׂה֙ וּגְבוּרָת֣וֹ אֲשֶׁר־נִלְחָ֔ם וַאֲשֶׁ֨ר הֵשִׁ֜יב אֶת־דַּמֶּ֧שֶׂק וְאֶת־חֲמָ֛ת לִיהוּדָ֖ה בְּיִשְׂרָאֵ֑ל הֲלֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="029">29</a> ‏וַיִּשְׁכַּ֤ב יָֽרָבְעָם֙ עִם־אֲבֹתָ֔יו עִ֖ם מַלְכֵ֣י יִשְׂרָאֵ֑ל וַיִּמְלֹ֛ךְ זְכַרְיָ֥ה בְנ֖וֹ תַּחְתָּֽיו׃ פ</span></p>
 </td>
 <td width="50%">
 <p>1 bišənaṯ šətayim ləywō’āš ben-ywō’āḥāz meleḵə yiśərā’ēl mālaḵə ’ămaṣəyâû ḇen-ywō’āš meleḵə yəhûḏâ: </p>
 <p>2 ben-‘eśərîm wəḥāmēš šānâ hāyâ ḇəmāləḵwō wə‘eśərîm wāṯēš<sup>a</sup>‘ šānâ mālaḵə bîrûšālāim wəšēm ’immwō <font color="brown">yəhwō‘adîn</font> <font color="blue">yəhwō‘adān</font> min-yərûšālāim: </p>
 <p>3 wayy<sup>a</sup>‘aś hayyāšār bə‘ênê yəhwâ raq lō’ kəḏāwiḏ ’āḇîw kəḵōl ’ăšer-‘āśâ ywō’āš ’āḇîw ‘āśâ: </p>
 <p>4 raq habāmwōṯ lō’-sārû ‘wōḏ hā‘ām məzabəḥîm ûməqaṭṭərîm babāmwōṯ: </p>
 <p>5 wayəhî ka’ăšer ḥāzəqâ hammaməlāḵâ bəyāḏwō wayyaḵə ’eṯ-‘ăḇāḏāyw hammakîm ’eṯ-hammeleḵə ’āḇîw: </p>
 <p>6 wə’eṯ-bənê hammakîm lō’ hēmîṯ kakāṯûḇ bəsēfer twōraṯ-mōšeh ’ăšer-ṣiûâ yəhwâ lē’mōr lō’-yûməṯû ’āḇwōṯ ‘al-bānîm ûḇānîm lō’-yûməṯû ‘al-’āḇwōṯ kî ’im-’îš bəḥeṭə’wō <font color="brown">yāmûṯ</font> <font color="blue">yûmāṯ:</font> </p>
 <p>7 hû’-hikâ ’eṯ-’ĕḏwōm bəḡê’-<font color="brown">hammel<sup>a</sup>ḥ</font> <font color="blue">mel<sup>a</sup>ḥ</font> ‘ăśereṯ ’ălāfîm wəṯāfaś ’eṯ-hassel<sup>a</sup>‘ bammiləḥāmâ wayyiqərā’ ’eṯ-šəmāh yāqəṯə’ēl ‘aḏ hayywōm hazzeh: f</p>
 <p>8 ’āz šāl<sup>a</sup>ḥ ’ămaṣəyâ malə’āḵîm ’el-yəhwō’āš ben-yəhwō’āḥāz ben-yēhû’ meleḵə yiśərā’ēl lē’mōr ləḵâ niṯərā’eh fānîm: </p>
 <p>9 wayyišəl<sup>a</sup>ḥ yəhwō’āš meleḵə-yiśərā’ēl ’el-’ămaṣəyâû meleḵə-yəhûḏâ lē’mōr h<sup>a</sup>ḥwōḥa ’ăšer balləḇānwōn šāl<sup>a</sup>ḥ ’el-hā’erez ’ăšer balləḇānwōn lē’mōr tənâ-’eṯ-bitəḵā liḇənî lə’iššâ wat<sup>a</sup>‘ăḇōr ḥayyaṯ haśśāḏeh ’ăšer balləḇānwōn watirəmōs ’eṯ-h<sup>a</sup>ḥwōḥa: </p>
 <p>10 hakēh hikîṯā ’eṯ-’ĕḏwōm ûnəśā’ăḵā libeḵā hikāḇēḏ wəšēḇ bəḇêṯeḵā wəlāmmâ ṯiṯəgāreh bərā‘â wənāfalətâ ’atâ wîhûḏâ ‘immāḵə: </p>
 <p>11 wəlō’-šām<sup>a</sup>‘ ’ămaṣəyâû wayy<sup>a</sup>‘al yəhwō’āš meleḵə-yiśərā’ēl wayyiṯərā’û fānîm hû’ wa’ămaṣəyâû meleḵə-yəhûḏâ bəḇêṯ šemeš ’ăšer lîhûḏâ: </p>
 <p>12 wayyinnāḡef yəhûḏâ lifənê yiśərā’ēl wayyānusû ’îš <font color="brown">lə’âŏlwō</font> <font color="blue">lə’ōhālāyw:</font> </p>
 <p>13 wə’ēṯ ’ămaṣəyâû meleḵə-yəhûḏâ ben-yəhwō’āš ben-’ăḥazəyâû tāfaś yəhwō’āš meleḵə-yiśərā’ēl bəḇêṯ šāmeš <font color="brown">wayyāḇō’û</font> <font color="blue">wayyāḇō’</font> yərûšālaim wayyifərōṣ bəḥwōmaṯ yərûšālaim bəš<sup>a</sup>‘ar ’efərayim ‘aḏ-š<sup>a</sup>‘ar hapinnâ ’arəb<sup>a</sup>‘ mē’wōṯ ’ammâ: </p>
 <p>14 wəlāq<sup>a</sup>ḥ ’eṯ-kāl-hazzâāḇ-wəhakesef wə’ēṯ kāl-hakēlîm hanniməṣə’îm bêṯ-yəhwâ ûḇə’ōṣərwōṯ bêṯ hammeleḵə wə’ēṯ bənê hat<sup>a</sup>‘ăruḇwōṯ wayyāšāḇ šōmərwōnâ: </p>
 <p>15 wəyeṯer diḇərê yəhwō’āš ’ăšer ‘āśâ ûḡəḇûrāṯwō wa’ăšer niləḥam ‘im ’ămaṣəyâû meleḵə-yəhûḏâ hălō’-hēm kəṯûḇîm ‘al-sēfer diḇərê hayyāmîm ləmaləḵê yiśərā’ēl: </p>
 <p>16 wayyišəkaḇ yəhwō’āš ‘im-’ăḇōṯāyw wayyiqqāḇēr bəšōmərwōn ‘im maləḵê yiśərā’ēl wayyiməlōḵə yārāḇə‘ām bənwō t<sup>a</sup>ḥətāyw: f</p>
 <p>17 wayəḥî ’ămaṣəyâû ḇen-ywō’āš meleḵə yəhûḏâ ’<sup>a</sup>ḥărê mwōṯ yəhwō’āš ben-yəhwō’āḥāz meleḵə yiśərā’ēl ḥămēš ‘eśərēh šānâ: </p>
 <p>18 wəyeṯer diḇərê ’ămaṣəyâû hălō’-hēm kəṯûḇîm ‘al-sēfer diḇərê hayyāmîm ləmaləḵê yəhûḏâ: </p>
 <p>19 wayyiqəšərû ‘ālāyw qešer bîrûšālaim wayyānās lāḵîšâ wayyišələḥû ’<sup>a</sup>ḥărāyw lāḵîšâ wayəmiṯuhû šām: </p>
 <p>20 wayyiśə’û ’ōṯwō ‘al-hassûsîm wayyiqqāḇēr bîrûšālaim ‘im-’ăḇōṯāyw bə‘îr dāwiḏ: </p>
 <p>21 wayyiqəḥû kāl-‘am yəhûḏâ ’eṯ-‘ăzarəyâ wəhû’ ben-šēš ‘eśərēh šānâ wayyaməliḵû ’ōṯwō t<sup>a</sup>ḥaṯ ’āḇîw ’ămaṣəyâû: </p>
 <p>22 hû’ bānâ ’eṯ-’êlaṯ wayəšiḇehā lîhûḏâ ’<sup>a</sup>ḥărê šəḵaḇ-hammeleḵə ‘im-’ăḇōṯāyw: f</p>
 <p>23 bišənaṯ ḥămēš-‘eśərēh<font color="red"><sup>3</sup></font> šānâ la’ămaṣəyâû ḇen-ywō’āš meleḵə yəhûḏâ mālaḵə yārāḇə‘ām ben-ywō’āš meleḵə-yiśərā’ēl bəšōmərwōn ’arəbā‘îm wə’<sup>a</sup>ḥaṯ šānâ: </p>
 <p>24 wayy<sup>a</sup>‘aś hār<sup>a</sup>‘ bə‘ênê yəhwâ lō’ sār mikāl-ḥaṭṭō’wṯ yārāḇə‘ām ben-nəḇāṭ ’ăšer heḥĕṭî’ ’eṯ-yiśərā’ēl: </p>
 <p>25 hû’ hēšîḇ ’eṯ-gəḇûl yiśərā’ēl milləḇwō’ ḥămāṯ ‘aḏ-yām hā‘ărāḇâ kiḏəḇar yəhwâ ’ĕlōhê yiśərā’ēl ’ăšer diber bəyaḏ-‘aḇədwō ywōnâ ḇen-’ămitay hannāḇî’ ’ăšer migaṯ h<sup>a</sup>ḥēfer: </p>
 <p>26 kî-rā’â yəhwâ ’eṯ-‘ŏnî yiśərā’ēl mōreh mə’ōḏ wə’efes ‘āṣûr wə’efes ‘āzûḇ wə’ên ‘ōzēr ləyiśərā’ēl: </p>
 <p>27 wəlō’-ḏiber yəhwâ liməḥwōṯ ’eṯ-šēm yiśərā’ēl mit<sup>a</sup>ḥaṯ haššāmāyim wayywōšî‘ēm bəyaḏ yārāḇə‘ām ben-ywō’āš: </p>
 <p>28 wəyeṯer diḇərê yārāḇə‘ām wəḵāl-’ăšer ‘āśâ ûḡəḇûrāṯwō ’ăšer-niləḥām wa’ăšer hēšîḇ ’eṯ-dammeśeq wə’eṯ-ḥămāṯ lîhûḏâ bəyiśərā’ēl hălō’-hēm kəṯûḇîm ‘al-sēfer diḇərê hayyāmîm ləmaləḵê yiśərā’ēl: </p>
 <p>29 wayyišəkaḇ yārāḇə‘ām ‘im-’ăḇōṯāyw ‘im maləḵê yiśərā’ēl wayyiməlōḵə zəḵarəyâ ḇənwō t<sup>a</sup>ḥətāyw: f</p>
 </td>
 </tr></table>
 <p></p><hr>
 <center>
 <a href="kg2015.htm">Next: 2 Kings (2 Melakhim) Chapter 15</a></center>
 </body>