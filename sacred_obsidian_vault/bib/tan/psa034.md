<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa034.htm">Polyglot</a> 
 <a href="../kjv/psa034.htm">KJV</a> 
 <a href="../sep/psa034.htm">Sep</a> 
 <a href="../vul/psa034.htm">Vul</a> 
 
 <br>
 <br><a href="psa.htm">Psalms (Tehilim) Index</a><br>
  
 <a href="psa033.htm">Previous</a> 
 <a href="psa035.htm">Next</a> 
 </center>
 <hr>
 
 <h3 align="CENTER">Tanach (Hebrew): Psalms (Tehilim) Chapter 34</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏לְדָוִ֗ד בְּשַׁנּוֹת֣וֹ אֶת־טַ֭עְמוֹ לִפְנֵ֣י אֲבִימֶ֑לֶךְ וַֽ֝יְגָרֲשֵׁ֗הוּ וַיֵּלַֽךְ׃ </span></p>
 <p align="RIGHT"><span lang="he">‎<a name="002">2</a> ‏אֲבָרֲכָ֣ה אֶת־יְהוָ֣ה בְּכָל־עֵ֑ת תָּ֝מִ֗יד תְּֽהִלָּת֥וֹ בְּפִֽי׃ </span></p>
 <p align="RIGHT"><span lang="he">‎<a name="003">3</a> ‏בַּ֭יהוָה תִּתְהַלֵּ֣ל נַפְשִׁ֑י יִשְׁמְע֖וּ עֲנָוִ֣ים וְיִשְׂמָֽחוּ׃ </span></p>
 <p align="RIGHT"><span lang="he">‎<a name="004">4</a> ‏גַּדְּל֣וּ לַיהוָ֣ה אִתִּ֑י וּנְרוֹמְמָ֖ה שְׁמ֣וֹ יַחְדָּֽו׃ </span></p>
 <p align="RIGHT"><span lang="he">‎<a name="005">5</a> ‏דָּרַ֣שְׁתִּי אֶת־יְהוָ֣ה וְעָנָ֑נִי וּמִכָּל־מְ֝גוּרוֹתַ֗י הִצִּילָֽנִי׃ </span></p>
 <p align="RIGHT"><span lang="he">‎<a name="006">6</a> ‏הִבִּ֣יטוּ אֵלָ֣יו וְנָהָ֑רוּ וּ֝פְנֵיהֶ֗ם אַל־יֶחְפָּֽרוּ׃ </span></p>
 <p align="RIGHT"><span lang="he">‎<a name="007">7</a> ‏זֶ֤ה עָנִ֣י קָ֭רָא וַיהוָ֣ה שָׁמֵ֑עַ וּמִכָּל־צָ֝רוֹתָ֗יו הוֹשִׁיעֽוֹ׃ </span></p>
 <p align="RIGHT"><span lang="he">‎<a name="008">8</a> ‏חֹנֶ֤ה מַלְאַךְ־יְהוָ֓ה סָ֘בִ֤יב לִֽירֵאָ֗יו וַֽיְחַלְּצֵֽם׃ </span></p>
 <p align="RIGHT"><span lang="he">‎<a name="009">9</a> ‏טַעֲמ֣וּ וּ֭רְאוּ כִּי־ט֣וֹב יְהוָ֑ה אַֽשְׁרֵ֥י הַ֝גֶּ֗בֶר יֶחֱסֶה־בּֽוֹ׃ </span></p>
 <p align="RIGHT"><span lang="he">‎<a name="010">10</a> ‏יְר֣אוּ אֶת־יְהוָ֣ה קְדֹשָׁ֑יו כִּי־אֵ֥ין מַ֝חְס֗וֹר לִירֵאָֽיו׃ </span></p>
 <p align="RIGHT"><span lang="he">‎<a name="011">11</a> ‏כְּ֭פִירִים רָשׁ֣וּ וְרָעֵ֑בוּ וְדֹרְשֵׁ֥י יְ֝הוָ֗ה לֹא־יַחְסְר֥וּ כָל־טֽוֹב׃ </span></p>
 <p align="RIGHT"><span lang="he">‎<a name="012">12</a> ‏לְֽכוּ־בָ֭נִים שִׁמְעוּ־לִ֑י יִֽרְאַ֥ת יְ֝הוָ֗ה אֲלַמֶּדְכֶֽם׃ </span></p>
 <p align="RIGHT"><span lang="he">‎<a name="013">13</a> ‏מִֽי־הָ֭אִישׁ הֶחָפֵ֣ץ חַיִּ֑ים אֹהֵ֥ב יָ֝מִ֗ים לִרְא֥וֹת טֽוֹב׃ </span></p>
 <p align="RIGHT"><span lang="he">‎<a name="014">14</a> ‏נְצֹ֣ר לְשׁוֹנְךָ֣ מֵרָ֑ע וּ֝שְׂפָתֶ֗יךָ מִדַּבֵּ֥ר מִרְמָֽה׃ </span></p>
 <p align="RIGHT"><span lang="he">‎<a name="015">15</a> ‏ס֣וּר מֵ֭רָע וַעֲשֵׂה־ט֑וֹב בַּקֵּ֖שׁ שָׁל֣וֹם וְרָדְפֵֽהוּ׃ </span></p>
 <p align="RIGHT"><span lang="he">‎<a name="016">16</a> ‏עֵינֵ֣י יְ֭הוָה אֶל־צַדִּיקִ֑ים וְ֝אָזְנָ֗יו אֶל־שַׁוְעָתָֽם׃ </span></p>
 <p align="RIGHT"><span lang="he">‎<a name="017">17</a> ‏פְּנֵ֣י יְ֭הוָה בְּעֹ֣שֵׂי רָ֑ע לְהַכְרִ֖ית מֵאֶ֣רֶץ זִכְרָֽם׃ </span></p>
 <p align="RIGHT"><span lang="he">‎<a name="018">18</a> ‏צָעֲק֣וּ וַיהוָ֣ה שָׁמֵ֑עַ וּמִכָּל־צָ֝רוֹתָ֗ם הִצִּילָֽם׃ </span></p>
 <p align="RIGHT"><span lang="he">‎<a name="019">19</a> ‏קָר֣וֹב יְ֭הוָה לְנִשְׁבְּרֵי־לֵ֑ב וְֽאֶת־דַּכְּאֵי־ר֥וּחַ יוֹשִֽׁיעַ׃ </span></p>
 <p align="RIGHT"><span lang="he">‎<a name="020">20</a> ‏רַ֭בּוֹת רָע֣וֹת צַדִּ֑יק וּ֝מִכֻּלָּ֗ם יַצִּילֶ֥נּוּ יְהוָֽה׃ </span></p>
 <p align="RIGHT"><span lang="he">‎<a name="021">21</a> ‏שֹׁמֵ֥ר כָּל־עַצְמוֹתָ֑יו אַחַ֥ת מֵ֝הֵ֗נָּה לֹ֣א נִשְׁבָּֽרָה׃ </span></p>
 <p align="RIGHT"><span lang="he">‎<a name="022">22</a> ‏תְּמוֹתֵ֣ת רָשָׁ֣ע רָעָ֑ה וְשֹׂנְאֵ֖י צַדִּ֣יק יֶאְשָֽׁמוּ׃ </span></p>
 <p align="RIGHT"><span lang="he">‎<a name="023">23</a> ‏פּוֹדֶ֣ה יְ֭הוָה נֶ֣פֶשׁ עֲבָדָ֑יו וְלֹ֥א יֶ֝אְשְׁמ֗וּ כָּֽל־הַחֹסִ֥ים בּֽוֹ׃ </span></p>
 </td>
 <td width="50%">
 <p>1 ləḏāwiḏ bəšannwōṯwō ’eṯ-ṭ<sup>a</sup>‘əmwō lifənê ’ăḇîmeleḵə wayəḡārăšēhû wayyēlaḵə: </p>
 <p>2 ’ăḇārăḵâ ’eṯ-yəhwâ bəḵāl-‘ēṯ tāmîḏ təhillāṯwō bəfî: </p>
 <p>3 bayhwâ tiṯəhallēl nafəšî yišəmə‘û ‘ănāwîm wəyiśəmāḥû: </p>
 <p>4 gadəlû layhwâ ’itî ûnərwōməmâ šəmwō y<sup>a</sup>ḥədāw: </p>
 <p>5 dārašətî ’eṯ-yəhwâ wə‘ānānî ûmikāl-məḡûrwōṯay hiṣṣîlānî: </p>
 <p>6 hibîṭû ’ēlāyw wənâārû ûfənêhem ’al-yeḥəpārû: </p>
 <p>7 zeh ‘ānî qārā’ wayhwâ šāmē‘a ûmikāl-ṣārwōṯāyw hwōšî‘wō: </p>
 <p>8 ḥōneh malə’aḵə-yəhwâ sāḇîḇ lîrē’āyw wayəḥalləṣēm: </p>
 <p>9 ṭ<sup>a</sup>‘ămû ûrə’û kî-ṭwōḇ yəhwâ ’ašərê hageḇer yeḥĕseh-bwō: </p>
 <p>10 yər’û ’eṯ-yəhwâ qəḏōšāyw kî-’ên m<sup>a</sup>ḥəswōr lîrē’āyw: </p>
 <p>11 kəfîrîm rāšû wərā‘ēḇû wəḏōrəšê yəhwâ lō’-y<sup>a</sup>ḥəsərû ḵāl-ṭwōḇ: </p>
 <p>12 ləḵû-ḇānîm šimə‘û-lî yirə’aṯ yəhwâ ’ălammeḏəḵem: </p>
 <p>13 mî-hā’îš heḥāfēṣ ḥayyîm ’ōhēḇ yāmîm lirə’wōṯ ṭwōḇ: </p>
 <p>14 nəṣōr ləšwōnəḵā mērā‘ ûśəfāṯeyḵā midabēr mirəmâ: </p>
 <p>15 sûr mērā‘ w<sup>a</sup>‘ăśēh-ṭwōḇ baqqēš šālwōm wərāḏəfēhû: </p>
 <p>16 ‘ênê yəhwâ ’el-ṣadîqîm wə’āzənāyw ’el-šawə‘āṯām: </p>
 <p>17 pənê yəhwâ bə‘ōśê rā‘ ləhaḵərîṯ mē’ereṣ ziḵərām: </p>
 <p>18 ṣā‘ăqû wayhwâ šāmē‘a ûmikāl-ṣārwōṯām hiṣṣîlām: </p>
 <p>19 qārwōḇ yəhwâ lənišəbərê-lēḇ wə’eṯ-dakə’ê-rûḥa ywōšî‘a: </p>
 <p>20 rabwōṯ rā‘wōṯ ṣadîq ûmikullām yaṣṣîlennû yəhwâ: </p>
 <p>21 šōmēr kāl-‘aṣəmwōṯāyw ’<sup>a</sup>ḥaṯ mēhēnnâ lō’ nišəbārâ: </p>
 <p>22 təmwōṯēṯ rāšā‘ rā‘â wəśōnə’ê ṣadîq ye’əšāmû: </p>
 <p>23 pwōḏeh yəhwâ nefeš ‘ăḇāḏāyw wəlō’ ye’əšəmû kāl-h<sup>a</sup>ḥōsîm bwō: </p>
 </td>
 </tr></table>
 <p></p><hr>
 <center>
 <a href="psa035.htm">Next: Psalms (Tehilim) Chapter 35</a></center>
 </body>