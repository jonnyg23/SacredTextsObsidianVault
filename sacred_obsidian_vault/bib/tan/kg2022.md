<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg2022.htm">Polyglot</a> 
 <a href="../kjv/kg2022.htm">KJV</a> 
 <a href="../sep/kg2022.htm">Sep</a> 
 <a href="../vul/kg2022.htm">Vul</a> 
 
 <br>
 <br><a href="kg2.htm">2 Kings (2 Melakhim) Index</a><br>
  
 <a href="kg2021.htm">Previous</a> 
 <a href="kg2023.htm">Next</a> 
 </center>
 <hr>
 
 <h3 align="CENTER">Tanach (Hebrew): 2 Kings (2 Melakhim) Chapter 22</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בֶּן־שְׁמֹנֶ֤ה שָׁנָה֙ יֹאשִׁיָּ֣הוּ בְמָלְכ֔וֹ וּשְׁלֹשִׁ֤ים וְאַחַת֙ שָׁנָ֔ה מָלַ֖ךְ בִּירוּשָׁלִָ֑ם וְשֵׁ֣ם אִמּ֔וֹ יְדִידָ֥ה בַת־עֲדָ֖יָה מִבָּצְקַֽת׃ </span></p>
 <p align="RIGHT"><span lang="he">‎<a name="002">2</a> ‏וַיַּ֥עַשׂ הַיָּשָׁ֖ר בְּעֵינֵ֣י יְהוָ֑ה וַיֵּ֗לֶךְ בְּכָל־דֶּ֙רֶךְ֙ דָּוִ֣ד אָבִ֔יו וְלֹא־סָ֖ר יָמִ֥ין וּשְׂמֹֽאול׃ פ</span></p>
 <p align="RIGHT"><span lang="he">‎<a name="003">3</a> ‏וַיְהִ֗י בִּשְׁמֹנֶ֤ה עֶשְׂרֵה֙ שָׁנָ֔ה לַמֶּ֖לֶךְ יֹאשִׁיָּ֑הוּ שָׁלַ֣ח הַ֠מֶּלֶךְ אֶת־שָׁפָ֨ן בֶּן־אֲצַלְיָ֤הוּ בֶן־מְשֻׁלָּם֙ הַסֹּפֵ֔ר בֵּ֥ית יְהוָ֖ה לֵאמֹֽר׃ </span></p>
 <p align="RIGHT"><span lang="he">‎<a name="004">4</a> ‏עֲלֵ֗ה אֶל־חִלְקִיָּ֙הוּ֙ הַכֹּהֵ֣ן הַגָּד֔וֹל וְיַתֵּ֣ם אֶת־הַכֶּ֔סֶף הַמּוּבָ֖א בֵּ֣ית יְהוָ֑ה אֲשֶׁ֥ר אָסְפ֛וּ שֹׁמְרֵ֥י הַסַּ֖ף מֵאֵ֥ת הָעָֽם׃ </span></p>
 <p align="RIGHT"><span lang="he">‎<a name="005">5</a> ‏<font color="brown">ויתנה</font> <font color="blue">וְיִתְּנֻ֗הוּ</font> עַל־יַד֙ עֹשֵׂ֣י הַמְּלָאכָ֔ה הַמֻּפְקָדִ֖ים <font color="brown">בבית</font> <font color="blue">בֵּ֣ית</font> יְהוָ֑ה וְיִתְּנ֣וּ אֹת֗וֹ לְעֹשֵׂ֤י הַמְּלָאכָה֙ אֲשֶׁר֙ בְּבֵ֣ית יְהוָ֔ה לְחַזֵּ֖ק בֶּ֥דֶק הַבָּֽיִת׃ </span></p>
 <p align="RIGHT"><span lang="he">‎<a name="006">6</a> ‏לֶחָ֣רָשִׁ֔ים וְלַבֹּנִ֖ים וְלַגֹּֽדְרִ֑ים וְלִקְנ֤וֹת עֵצִים֙ וְאַבְנֵ֣י מַחְצֵ֔ב לְחַזֵּ֖ק אֶת־הַבָּֽיִת׃ </span></p>
 <p align="RIGHT"><span lang="he">‎<a name="007">7</a> ‏אַ֚ךְ לֹא־יֵחָשֵׁ֣ב אִתָּ֔ם הַכֶּ֖סֶף הַנִּתָּ֣ן עַל־יָדָ֑ם כִּ֥י בֶאֱמוּנָ֖ה הֵ֥ם עֹשִֽׂים׃ </span></p>
 <p align="RIGHT"><span lang="he">‎<a name="008">8</a> ‏וַ֠יֹּאמֶר חִלְקִיָּ֜הוּ הַכֹּהֵ֤ן הַגָּדוֹל֙ עַל־שָׁפָ֣ן הַסֹּפֵ֔ר סֵ֧פֶר הַתּוֹרָ֛ה מָצָ֖אתִי בְּבֵ֣ית יְהוָ֑ה וַיִּתֵּ֨ן חִלְקִיָּ֧ה אֶת־הַסֵּ֛פֶר אֶל־שָׁפָ֖ן וַיִּקְרָאֵֽהוּ׃ </span></p>
 <p align="RIGHT"><span lang="he">‎<a name="009">9</a> ‏וַיָּבֹ֞א שָׁפָ֤ן הַסֹּפֵר֙ אֶל־הַמֶּ֔לֶךְ וַיָּ֥שֶׁב אֶת־הַמֶּ֖לֶךְ דָּבָ֑ר וַיֹּ֗אמֶר הִתִּ֤יכוּ עֲבָדֶ֙יךָ֙ אֶת־הַכֶּ֙סֶף֙ הַנִּמְצָ֣א בַבַּ֔יִת וַֽיִּתְּנֻ֗הוּ עַל־יַד֙ עֹשֵׂ֣י הַמְּלָאכָ֔ה הַמֻּפְקָדִ֖ים בֵּ֥ית יְהוָֽה׃ </span></p>
 <p align="RIGHT"><span lang="he">‎<a name="010">10</a> ‏וַיַּגֵּ֞ד שָׁפָ֤ן הַסֹּפֵר֙ לַמֶּ֣לֶךְ לֵאמֹ֔ר סֵ֚פֶר נָ֣תַן לִ֔י חִלְקִיָּ֖ה הַכֹּהֵ֑ן וַיִּקְרָאֵ֥הוּ שָׁפָ֖ן לִפְנֵ֥י הַמֶּֽלֶךְ׃ </span></p>
 <p align="RIGHT"><span lang="he">‎<a name="011">11</a> ‏וַֽיְהִי֙ כִּשְׁמֹ֣עַ הַמֶּ֔לֶךְ אֶת־דִּבְרֵ֖י סֵ֣פֶר הַתּוֹרָ֑ה וַיִּקְרַ֖ע אֶת־בְּגָדָֽיו׃ </span></p>
 <p align="RIGHT"><span lang="he">‎<a name="012">12</a> ‏וַיְצַ֣ו הַמֶּ֡לֶךְ אֶת־חִלְקִיָּ֣ה הַכֹּהֵ֡ן וְאֶת־אֲחִיקָ֣ם בֶּן־שָׁ֠פָן וְאֶת־עַכְבּ֨וֹר בֶּן־מִיכָיָ֜ה וְאֵ֣ת׀ שָׁפָ֣ן הַסֹּפֵ֗ר וְאֵ֛ת עֲשָׂיָ֥ה עֶֽבֶד־הַמֶּ֖לֶךְ לֵאמֹֽר׃ </span></p>
 <p align="RIGHT"><span lang="he">‎<a name="013">13</a> ‏לְכוּ֩ דִרְשׁ֨וּ אֶת־יְהוָ֜ה בַּעֲדִ֣י וּבְעַד־הָעָ֗ם וּבְעַד֙ כָּל־יְהוּדָ֔ה עַל־דִּבְרֵ֛י הַסֵּ֥פֶר הַנִּמְצָ֖א הַזֶּ֑ה כִּֽי־גְדוֹלָ֞ה חֲמַ֣ת יְהוָ֗ה אֲשֶׁר־הִיא֙ נִצְּתָ֣ה בָ֔נוּ עַל֩ אֲשֶׁ֨ר לֹֽא־שָׁמְע֜וּ אֲבֹתֵ֗ינוּ עַל־דִּבְרֵי֙ הַסֵּ֣פֶר הַזֶּ֔ה לַעֲשׂ֖וֹת כְּכָל־הַכָּת֥וּב עָלֵֽינוּ׃ </span></p>
 <p align="RIGHT"><span lang="he">‎<a name="014">14</a> ‏וַיֵּ֣לֶךְ חִלְקִיָּ֣הוּ הַ֠כֹּהֵן וַאֲחִיקָ֨ם וְעַכְבּ֜וֹר וְשָׁפָ֣ן וַעֲשָׂיָ֗ה אֶל־חֻלְדָּ֨ה הַנְּבִיאָ֜ה אֵ֣שֶׁת׀ שַׁלֻּ֣ם בֶּן־תִּקְוָ֗ה בֶּן־חַרְחַס֙ שֹׁמֵ֣ר הַבְּגָדִ֔ים וְהִ֛יא יֹשֶׁ֥בֶת בִּירוּשָׁלִַ֖ם בַּמִּשְׁנֶ֑ה וַֽיְדַבְּר֖וּ אֵלֶֽיהָ׃ </span></p>
 <p align="RIGHT"><span lang="he">‎<a name="015">15</a> ‏וַתֹּ֣אמֶר אֲלֵיהֶ֔ם כֹּֽה־אָמַ֥ר יְהוָ֖ה אֱלֹהֵ֣י יִשְׂרָאֵ֑ל אִמְר֣וּ לָאִ֔ישׁ אֲשֶׁר־שָׁלַ֥ח אֶתְכֶ֖ם אֵלָֽי׃ </span></p>
 <p align="RIGHT"><span lang="he">‎<a name="016">16</a> ‏כֹּ֚ה אָמַ֣ר יְהוָ֔ה הִנְנִ֨י מֵבִ֥יא רָעָ֛ה אֶל־הַמָּק֥וֹם הַזֶּ֖ה וְעַל־יֹֽשְׁבָ֑יו אֵ֚ת כָּל־דִּבְרֵ֣י הַסֵּ֔פֶר אֲשֶׁ֥ר קָרָ֖א מֶ֥לֶךְ יְהוּדָֽה׃ </span></p>
 <p align="RIGHT"><span lang="he">‎<a name="017">17</a> ‏תַּ֣חַת׀ אֲשֶׁ֣ר עֲזָב֗וּנִי וַֽיְקַטְּרוּ֙ לֵאלֹהִ֣ים אֲחֵרִ֔ים לְמַ֙עַן֙ הַכְעִיסֵ֔נִי בְּכֹ֖ל מַעֲשֵׂ֣ה יְדֵיהֶ֑ם וְנִצְּתָ֧ה חֲמָתִ֛י בַּמָּק֥וֹם הַזֶּ֖ה וְלֹ֥א תִכְבֶּֽה׃ </span></p>
 <p align="RIGHT"><span lang="he">‎<a name="018">18</a> ‏וְאֶל־מֶ֣לֶךְ יְהוּדָ֗ה הַשֹּׁלֵ֤חַ אֶתְכֶם֙ לִדְרֹ֣שׁ אֶת־יְהוָ֔ה כֹּ֥ה תֹאמְר֖וּ אֵלָ֑יו כֹּֽה־אָמַ֤ר יְהוָה֙ אֱלֹהֵ֣י יִשְׂרָאֵ֔ל הַדְּבָרִ֖ים אֲשֶׁ֥ר שָׁמָֽעְתָּ׃ </span></p>
 <p align="RIGHT"><span lang="he">‎<a name="019">19</a> ‏יַ֠עַן רַךְ־לְבָ֨בְךָ֜ וַתִּכָּנַ֣ע׀ מִפְּנֵ֣י יְהוָ֗ה בְּֽשָׁמְעֲךָ֡ אֲשֶׁ֣ר דִּבַּרְתִּי֩ עַל־הַמָּק֨וֹם הַזֶּ֜ה וְעַל־יֹשְׁבָ֗יו לִהְי֤וֹת לְשַׁמָּה֙ וְלִקְלָלָ֔ה וַתִּקְרַע֙ אֶת־בְּגָדֶ֔יךָ וַתִּבְכֶּ֖ה לְפָנָ֑י וְגַ֧ם אָנֹכִ֛י שָׁמַ֖עְתִּי נְאֻם־יְהוָֽה׃ </span></p>
 <p align="RIGHT"><span lang="he">‎<a name="020">20</a> ‏לָכֵן֩ הִנְנִ֨י אֹֽסִפְךָ֜ עַל־אֲבֹתֶ֗יךָ וְנֶאֱסַפְתָּ֣ אֶל־קִבְרֹתֶיךָ֮ בְּשָׁלוֹם֒ וְלֹא־תִרְאֶ֣ינָה עֵינֶ֔יךָ בְּכֹל֙ הָֽרָעָ֔ה אֲשֶׁר־אֲנִ֥י מֵבִ֖יא עַל־הַמָּק֣וֹם הַזֶּ֑ה וַיָּשִׁ֥יבוּ אֶת־הַמֶּ֖לֶךְ דָּבָֽר׃ </span></p>
 </td>
 <td width="50%">
 <p>1 ben-šəmōneh šānâ yō’šîyâû ḇəmāləḵwō ûšəlōšîm wə’<sup>a</sup>ḥaṯ šānâ mālaḵə bîrûšālāim wəšēm ’immwō yəḏîḏâ ḇaṯ-‘ăḏāyâ mibāṣəqaṯ: </p>
 <p>2 wayy<sup>a</sup>‘aś hayyāšār bə‘ênê yəhwâ wayyēleḵə bəḵāl-dereḵə dāwiḏ ’āḇîw wəlō’-sār yāmîn ûśəmō’wl: f</p>
 <p>3 wayəhî bišəmōneh ‘eśərēh šānâ lammeleḵə yō’šîyâû šāl<sup>a</sup>ḥ hammeleḵə ’eṯ-šāfān ben-’ăṣaləyâû ḇen-məšullām hassōfēr bêṯ yəhwâ lē’mōr: </p>
 <p>4 ‘ălēh ’el-ḥiləqîyâû hakōhēn hagāḏwōl wəyatēm ’eṯ-hakesef hammûḇā’ bêṯ yəhwâ ’ăšer ’āsəfû šōmərê hassaf mē’ēṯ hā‘ām: </p>
 <p>5 <font color="brown">wəyitənōh</font> <font color="blue">wəyitənuhû</font> ‘al-yaḏ ‘ōśê hamməlā’ḵâ hammufəqāḏîm <font color="brown">bəḇêṯ</font> <font color="blue">bêṯ</font> yəhwâ wəyitənû ’ōṯwō lə‘ōśê hamməlā’ḵâ ’ăšer bəḇêṯ yəhwâ ləḥazzēq beḏeq habāyiṯ: </p>
 <p>6 leḥārāšîm wəlabōnîm wəlagōḏərîm wəliqənwōṯ ‘ēṣîm wə’aḇənê m<sup>a</sup>ḥəṣēḇ ləḥazzēq ’eṯ-habāyiṯ: </p>
 <p>7 ’aḵə lō’-yēḥāšēḇ ’itām hakesef hannitān ‘al-yāḏām kî ḇe’ĕmûnâ hēm ‘ōśîm: </p>
 <p>8 wayyō’mer ḥiləqîyâû hakōhēn hagāḏwōl ‘al-šāfān hassōfēr sēfer hatwōrâ māṣā’ṯî bəḇêṯ yəhwâ wayyitēn ḥiləqîyâ ’eṯ-hassēfer ’el-šāfān wayyiqərā’ēhû: </p>
 <p>9 wayyāḇō’ šāfān hassōfēr ’el-hammeleḵə wayyāšeḇ ’eṯ-hammeleḵə dāḇār wayyō’mer hitîḵû ‘ăḇāḏeyḵā ’eṯ-hakesef hanniməṣā’ ḇabayiṯ wayyitənuhû ‘al-yaḏ ‘ōśê hamməlā’ḵâ hammufəqāḏîm bêṯ yəhwâ: </p>
 <p>10 wayyagēḏ šāfān hassōfēr lammeleḵə lē’mōr sēfer nāṯan lî ḥiləqîyâ hakōhēn wayyiqərā’ēhû šāfān lifənê hammeleḵə: </p>
 <p>11 wayəhî kišəmō‘a hammeleḵə ’eṯ-diḇərê sēfer hatwōrâ wayyiqər<sup>a</sup>‘ ’eṯ-bəḡāḏāyw: </p>
 <p>12 wayəṣaw hammeleḵə ’eṯ-ḥiləqîyâ hakōhēn wə’eṯ-’ăḥîqām ben-šāfān wə’eṯ-‘aḵəbwōr ben-mîḵāyâ wə’ēṯ| šāfān hassōfēr wə’ēṯ ‘ăśāyâ ‘eḇeḏ-hammeleḵə lē’mōr: </p>
 <p>13 ləḵû ḏirəšû ’eṯ-yəhwâ b<sup>a</sup>‘ăḏî ûḇə‘aḏ-hā‘ām ûḇə‘aḏ kāl-yəhûḏâ ‘al-diḇərê hassēfer hanniməṣā’ hazzeh kî-ḡəḏwōlâ ḥămaṯ yəhwâ ’ăšer-hî’ niṣṣəṯâ ḇānû ‘al ’ăšer lō’-šāmə‘û ’ăḇōṯênû ‘al-diḇərê hassēfer hazzeh l<sup>a</sup>‘ăśwōṯ kəḵāl-hakāṯûḇ ‘ālênû: </p>
 <p>14 wayyēleḵə ḥiləqîyâû hakōhēn wa’ăḥîqām wə‘aḵəbwōr wəšāfān w<sup>a</sup>‘ăśāyâ ’el-ḥulədâ hannəḇî’â ’ēšeṯ| šallum ben-tiqəwâ ben-ḥarəḥas šōmēr habəḡāḏîm wəhî’ yōšeḇeṯ bîrûšālaim bammišəneh wayəḏabərû ’ēleyhā: </p>
 <p>15 watō’mer ’ălêhem kōh-’āmar yəhwâ ’ĕlōhê yiśərā’ēl ’imərû lā’îš ’ăšer-šāl<sup>a</sup>ḥ ’eṯəḵem ’ēlāy: </p>
 <p>16 kōh ’āmar yəhwâ hinənî mēḇî’ rā‘â ’el-hammāqwōm hazzeh wə‘al-yōšəḇāyw ’ēṯ kāl-diḇərê hassēfer ’ăšer qārā’ meleḵə yəhûḏâ: </p>
 <p>17 t<sup>a</sup>ḥaṯ| ’ăšer ‘ăzāḇûnî wayəqaṭṭərû lē’lōhîm ’ăḥērîm ləm<sup>a</sup>‘an haḵə‘îsēnî bəḵōl m<sup>a</sup>‘ăśēh yəḏêhem wəniṣṣəṯâ ḥămāṯî bammāqwōm hazzeh wəlō’ ṯiḵəbeh: </p>
 <p>18 wə’el-meleḵə yəhûḏâ haššōlēḥa ’eṯəḵem liḏərōš ’eṯ-yəhwâ kōh ṯō’mərû ’ēlāyw kōh-’āmar yəhwâ ’ĕlōhê yiśərā’ēl hadəḇārîm ’ăšer šāmā‘ətā: </p>
 <p>19 y<sup>a</sup>‘an raḵə-ləḇāḇəḵā watikān<sup>a</sup>‘| mipənê yəhwâ bəšāmə‘ăḵā ’ăšer dibarətî ‘al-hammāqwōm hazzeh wə‘al-yōšəḇāyw lihəywōṯ ləšammâ wəliqəlālâ watiqər<sup>a</sup>‘ ’eṯ-bəḡāḏeyḵā watiḇəkeh ləfānāy wəḡam ’ānōḵî šām<sup>a</sup>‘ətî nə’um-yəhwâ: </p>
 <p>20 lāḵēn hinənî ’ōsifəḵā ‘al-’ăḇōṯeyḵā wəne’ĕsafətā ’el-qiḇərōṯeyḵā bəšālwōm wəlō’-ṯirə’eynâ ‘êneyḵā bəḵōl hārā‘â ’ăšer-’ănî mēḇî’ ‘al-hammāqwōm hazzeh wayyāšîḇû ’eṯ-hammeleḵə dāḇār: </p>
 </td>
 </tr></table>
 <p></p><hr>
 <center>
 <a href="kg2023.htm">Next: 2 Kings (2 Melakhim) Chapter 23</a></center>
 </body>