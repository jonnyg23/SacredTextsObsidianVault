<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/zac001.htm">Polyglot</a> 
 <a href="../kjv/zac001.htm">KJV</a> 
 <a href="../sep/zac001.htm">Sep</a> 
 <a href="../vul/zac001.htm">Vul</a> 
 
 <br>
 <br><a href="zac.htm">Zechariah (Zekharyah) Index</a><br>
  
 <a href="hag002.htm">Previous</a> 
 <a href="zac002.htm">Next</a> 
 </center>
 <hr>
 
 <h3 align="CENTER">Tanach (Hebrew): Zechariah (Zekharyah) Chapter 1</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בַּחֹ֙דֶשׁ֙ הַשְּׁמִינִ֔י בִּשְׁנַ֥ת שְׁתַּ֖יִם לְדָרְיָ֑וֶשׁ הָיָ֣ה דְבַר־יְהוָ֗ה אֶל־זְכַרְיָה֙ בֶּן־בֶּ֣רֶכְיָ֔ה בֶּן־עִדּ֥וֹ הַנָּבִ֖יא לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏קָצַ֧ף יְהוָ֛ה עַל־אֲבֽוֹתֵיכֶ֖ם קָֽצֶף׃ </span></p>
 <p align="RIGHT"><span lang="he">‎<a name="003">3</a> ‏וְאָמַרְתָּ֣ אֲלֵהֶ֗ם כֹּ֤ה אָמַר֙ יְהוָ֣ה צְבָא֔וֹת שׁ֣וּבוּ אֵלַ֔י נְאֻ֖ם יְהוָ֣ה צְבָא֑וֹת וְאָשׁ֣וּב אֲלֵיכֶ֔ם אָמַ֖ר יְהוָ֥ה צְבָאֽוֹת׃ </span></p>
 <p align="RIGHT"><span lang="he">‎<a name="004">4</a> ‏אַל־תִּהְי֣וּ כַאֲבֹֽתֵיכֶ֡ם אֲשֶׁ֣ר קָרְאֽוּ־אֲלֵיהֶם֩ הַנְּבִיאִ֨ים הָרִֽאשֹׁנִ֜ים לֵאמֹ֗ר כֹּ֤ה אָמַר֙ יְהוָ֣ה צְבָא֔וֹת שׁ֤וּבוּ נָא֙ מִדַּרְכֵיכֶ֣ם הָרָעִ֔ים <font color="brown">ומעליליכם</font> <font color="blue">וּמַֽעַלְלֵיכֶ֖ם<font color="red"><sup>m</sup></font></font> הָֽרָעִ֑ים וְלֹ֥א שָׁמְע֛וּ וְלֹֽא־הִקְשִׁ֥יבוּ אֵלַ֖י נְאֻם־יְהוָֽה׃ </span></p>
 <p align="RIGHT"><span lang="he">‎<a name="005">5</a> ‏אֲבֽוֹתֵיכֶ֖ם אַיֵּה־הֵ֑ם וְהַ֨נְּבִאִ֔ים הַלְעוֹלָ֖ם יִֽחְיֽוּ׃ </span></p>
 <p align="RIGHT"><span lang="he">‎<a name="006">6</a> ‏אַ֣ךְ׀ דְּבָרַ֣י וְחֻקַּ֗י אֲשֶׁ֤ר צִוִּ֙יתִי֙ אֶת־עֲבָדַ֣י הַנְּבִיאִ֔ים הֲל֥וֹא הִשִּׂ֖יגוּ אֲבֹתֵיכֶ֑ם וַיָּשׁ֣וּבוּ וַיֹּאמְר֗וּ כַּאֲשֶׁ֨ר זָמַ֜ם יְהוָ֤ה צְבָאוֹת֙ לַעֲשׂ֣וֹת לָ֔נוּ כִּדְרָכֵ֙ינוּ֙ וּכְמַ֣עֲלָלֵ֔ינוּ כֵּ֖ן עָשָׂ֥ה אִתָּֽנוּ׃ ס</span></p>
 <p align="RIGHT"><span lang="he">‎<a name="007">7</a> ‏בְּיוֹם֩ עֶשְׂרִ֨ים וְאַרְבָּעָ֜ה לְעַשְׁתֵּֽי־עָשָׂ֥ר חֹ֙דֶשׁ֙ הוּא־חֹ֣דֶשׁ שְׁבָ֔ט בִּשְׁנַ֥ת שְׁתַּ֖יִם לְדָרְיָ֑וֶשׁ הָיָ֣ה דְבַר־יְהוָ֗ה אֶל־זְכַרְיָה֙ בֶּן־בֶּ֣רֶכְיָ֔הוּ בֶּן־עִדּ֥וֹא הַנָּבִ֖יא לֵאמֹֽר׃ </span></p>
 <p align="RIGHT"><span lang="he">‎<a name="008">8</a> ‏רָאִ֣יתִי׀ הַלַּ֗יְלָה וְהִנֵּה־אִישׁ֙ רֹכֵב֙ עַל־ס֣וּס אָדֹ֔ם וְה֣וּא עֹמֵ֔ד בֵּ֥ין הַהֲדַסִּ֖ים אֲשֶׁ֣ר בַּמְּצֻלָ֑ה וְאַחֲרָיו֙ סוּסִ֣ים אֲדֻמִּ֔ים שְׂרֻקִּ֖ים וּלְבָנִֽים׃ </span></p>
 <p align="RIGHT"><span lang="he">‎<a name="009">9</a> ‏וָאֹמַ֖ר מָה־אֵ֣לֶּה אֲדֹנִ֑י וַיֹּ֣אמֶר אֵלַ֗י הַמַּלְאָךְ֙ הַדֹּבֵ֣ר בִּ֔י אֲנִ֥י אַרְאֶ֖ךָּ מָה־הֵ֥מָּה אֵֽלֶּה׃ </span></p>
 <p align="RIGHT"><span lang="he">‎<a name="010">10</a> ‏וַיַּ֗עַן הָאִ֛ישׁ הָעֹמֵ֥ד בֵּין־הַהֲדַסִּ֖ים<font color="red"><sup>3</sup></font> וַיֹּאמַ֑ר אֵ֚לֶּה אֲשֶׁ֣ר שָׁלַ֣ח יְהוָ֔ה לְהִתְהַלֵּ֖ךְ בָּאָֽרֶץ׃ </span></p>
 <p align="RIGHT"><span lang="he">‎<a name="011">11</a> ‏וַֽיַּעֲנ֞וּ אֶת־מַלְאַ֣ךְ יְהוָ֗ה הָֽעֹמֵד֙ בֵּ֣ין הַהֲדַסִּ֔ים וַיֹּאמְר֖וּ הִתְהַלַּ֣כְנוּ בָאָ֑רֶץ וְהִנֵּ֥ה כָל־הָאָ֖רֶץ יֹשֶׁ֥בֶת וְשֹׁקָֽטֶת׃ </span></p>
 <p align="RIGHT"><span lang="he">‎<a name="012">12</a> ‏וַיַּ֣עַן מַלְאַךְ־יְהוָה֮ וַיֹּאמַר֒ יְהוָ֣ה צְבָא֔וֹת עַד־מָתַ֗י אַתָּה֙ לֹֽא־תְרַחֵ֣ם אֶת־יְרוּשָׁלִַ֔ם וְאֵ֖ת עָרֵ֣י יְהוּדָ֑ה אֲשֶׁ֣ר זָעַ֔מְתָּה זֶ֖ה שִׁבְעִ֥ים שָׁנָֽה׃ </span></p>
 <p align="RIGHT"><span lang="he">‎<a name="013">13</a> ‏וַיַּ֣עַן יְהוָ֗ה אֶת־הַמַּלְאָ֛ךְ הַדֹּבֵ֥ר בִּ֖י דְּבָרִ֣ים טוֹבִ֑ים דְּבָרִ֖ים נִחֻמִֽים׃ </span></p>
 <p align="RIGHT"><span lang="he">‎<a name="014">14</a> ‏וַיֹּ֣אמֶר אֵלַ֗י הַמַּלְאָךְ֙ הַדֹּבֵ֣ר בִּ֔י קְרָ֣א לֵאמֹ֔ר כֹּ֥ה אָמַ֖ר יְהוָ֣ה צְבָא֑וֹת קִנֵּ֧אתִי לִירוּשָׁלִַ֛ם וּלְצִיּ֖וֹן קִנְאָ֥ה גְדוֹלָֽה׃ </span></p>
 <p align="RIGHT"><span lang="he">‎<a name="015">15</a> ‏וְקֶ֤צֶף גָּדוֹל֙ אֲנִ֣י קֹצֵ֔ף עַל־הַגּוֹיִ֖ם הַשַּֽׁאֲנַנִּ֑ים אֲשֶׁ֤ר אֲנִי֙ קָצַ֣פְתִּי מְּעָ֔ט וְהֵ֖מָּה עָזְר֥וּ לְרָעָֽה׃ </span></p>
 <p align="RIGHT"><span lang="he">‎<a name="016">16</a> ‏לָכֵ֞ן כֹּֽה־אָמַ֣ר יְהוָ֗ה שַׁ֤בְתִּי לִירוּשָׁלִַ֙ם֙ בְּֽרַחֲמִ֔ים בֵּיתִי֙ יִבָּ֣נֶה בָּ֔הּ נְאֻ֖ם יְהוָ֣ה צְבָא֑וֹת <font color="brown">וקוה</font> <font color="blue">וְקָ֥ו</font> יִנָּטֶ֖ה עַל־יְרוּשָׁלִָֽם׃ </span></p>
 <p align="RIGHT"><span lang="he">‎<a name="017">17</a> ‏ע֣וֹד׀ קְרָ֣א לֵאמֹ֗ר כֹּ֤ה אָמַר֙ יְהוָ֣ה צְבָא֔וֹת ע֛וֹד תְּפוּצֶ֥ינָה עָרַ֖י מִטּ֑וֹב וְנִחַ֨ם יְהוָ֥ה עוֹד֙ אֶת־צִיּ֔וֹן וּבָחַ֥ר ע֖וֹד בִּירוּשָׁלִָֽם׃ ס</span></p>
 </td>
 <td width="50%">
 <p>1 b<sup>a</sup>ḥōḏeš haššəmînî bišənaṯ šətayim ləḏārəyāweš hāyâ ḏəḇar-yəhwâ ’el-zəḵarəyâ ben-bereḵəyâ ben-‘idwō hannāḇî’ lē’mōr: </p>
 <p>2 qāṣaf yəhwâ ‘al-’ăḇwōṯêḵem qāṣef: </p>
 <p>3 wə’āmarətā ’ălēhem kōh ’āmar yəhwâ ṣəḇā’wōṯ šûḇû ’ēlay nə’um yəhwâ ṣəḇā’wōṯ wə’āšûḇ ’ălêḵem ’āmar yəhwâ ṣəḇā’wōṯ: </p>
 <p>4 ’al-tihəyû ḵa’ăḇōṯêḵem ’ăšer qārə’û-’ălêhem hannəḇî’îm hāri’šōnîm lē’mōr kōh ’āmar yəhwâ ṣəḇā’wōṯ šûḇû nā’ midarəḵêḵem hārā‘îm <font color="brown">ûm<sup>a</sup>‘ălîlêḵem</font> <font color="blue">ûm<sup>a</sup>‘aləlêḵem<font color="red"><sup>m</sup></font></font> hārā‘îm wəlō’ šāmə‘û wəlō’-hiqəšîḇû ’ēlay nə’um-yəhwâ: </p>
 <p>5 ’ăḇwōṯêḵem ’ayyēh-hēm wəhannəḇi’îm halə‘wōlām yiḥəyû: </p>
 <p>6 ’aḵə| dəḇāray wəḥuqqay ’ăšer ṣiûîṯî ’eṯ-‘ăḇāḏay hannəḇî’îm hălwō’ hiśśîḡû ’ăḇōṯêḵem wayyāšûḇû wayyō’mərû ka’ăšer zāmam yəhwâ ṣəḇā’wōṯ l<sup>a</sup>‘ăśwōṯ lānû kiḏərāḵênû ûḵəm<sup>a</sup>‘ălālênû kēn ‘āśâ ’itānû: s</p>
 <p>7 bəywōm ‘eśərîm wə’arəbā‘â lə‘ašətê-‘āśār ḥōḏeš hû’-ḥōḏeš šəḇāṭ bišənaṯ šətayim ləḏārəyāweš hāyâ ḏəḇar-yəhwâ ’el-zəḵarəyâ ben-bereḵəyâû ben-‘idwō’ hannāḇî’ lē’mōr: </p>
 <p>8 rā’îṯî| hallayəlâ wəhinnēh-’îš rōḵēḇ ‘al-sûs ’āḏōm wəhû’ ‘ōmēḏ bên hahăḏassîm ’ăšer bamməṣulâ wə’<sup>a</sup>ḥărāyw sûsîm ’ăḏummîm śəruqqîm ûləḇānîm: </p>
 <p>9 wā’ōmar mâ-’ēlleh ’ăḏōnî wayyō’mer ’ēlay hammalə’āḵə hadōḇēr bî ’ănî ’arə’eḵḵā mâ-hēmmâ ’ēlleh: </p>
 <p>10 wayy<sup>a</sup>‘an hā’îš hā‘ōmēḏ bên-hahăḏassîm<font color="red"><sup>3</sup></font> wayyō’mar ’ēlleh ’ăšer šāl<sup>a</sup>ḥ yəhwâ ləhiṯəhallēḵə bā’āreṣ: </p>
 <p>11 wayy<sup>a</sup>‘ănû ’eṯ-malə’aḵə yəhwâ hā‘ōmēḏ bên hahăḏassîm wayyō’mərû hiṯəhallaḵənû ḇā’āreṣ wəhinnēh ḵāl-hā’āreṣ yōšeḇeṯ wəšōqāṭeṯ: </p>
 <p>12 wayy<sup>a</sup>‘an malə’aḵə-yəhwâ wayyō’mar yəhwâ ṣəḇā’wōṯ ‘aḏ-māṯay ’atâ lō’-ṯər<sup>a</sup>ḥēm ’eṯ-yərûšālaim wə’ēṯ ‘ārê yəhûḏâ ’ăšer zā‘amətâ zeh šiḇə‘îm šānâ: </p>
 <p>13 wayy<sup>a</sup>‘an yəhwâ ’eṯ-hammalə’āḵə hadōḇēr bî dəḇārîm ṭwōḇîm dəḇārîm niḥumîm: </p>
 <p>14 wayyō’mer ’ēlay hammalə’āḵə hadōḇēr bî qərā’ lē’mōr kōh ’āmar yəhwâ ṣəḇā’wōṯ qinnē’ṯî lîrûšālaim ûləṣîywōn qinə’â ḡəḏwōlâ: </p>
 <p>15 wəqeṣef gāḏwōl ’ănî qōṣēf ‘al-hagwōyim hašša’ănannîm ’ăšer ’ănî qāṣafətî mmə‘āṭ wəhēmmâ ‘āzərû lərā‘â: </p>
 <p>16 lāḵēn kōh-’āmar yəhwâ šaḇətî lîrûšālaim bər<sup>a</sup>ḥămîm bêṯî yibāneh bāh nə’um yəhwâ ṣəḇā’wōṯ <font color="brown">wəqāwâ</font> <font color="blue">wəqāw</font> yinnāṭeh ‘al-yərûšālāim: </p>
 <p>17 ‘wōḏ| qərā’ lē’mōr kōh ’āmar yəhwâ ṣəḇā’wōṯ ‘wōḏ təfûṣeynâ ‘āray miṭṭwōḇ wəniḥam yəhwâ ‘wōḏ ’eṯ-ṣîywōn ûḇāḥar ‘wōḏ bîrûšālāim: s</p>
 </td>
 </tr></table>
 <p></p><hr>
 <center>
 <a href="zac002.htm">Next: Zechariah (Zekharyah) Chapter 2</a></center>
 </body>