<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer022.htm">Polyglot</a> 
 <a href="../kjv/jer022.htm">KJV</a> 
 <a href="../sep/jer022.htm">Sep</a> 
 <a href="../vul/jer022.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer021.htm">Previous</a> 
 <a href="jer023.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 22</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏כֹּ֚ה אָמַ֣ר יְהוָ֔ה רֵ֖ד בֵּֽית־מֶ֣לֶךְ יְהוּדָ֑ה וְדִבַּרְתָּ֣ שָׁ֔ם אֶת־הַדָּבָ֖ר הַזֶּֽה׃ </span></p>
 <p align="RIGHT"><span lang="he">‎<a name="002">2</a> ‏וְאָֽמַרְתָּ֙ שְׁמַ֣ע דְּבַר־יְהוָ֔ה מֶ֣לֶךְ יְהוּדָ֔ה הַיֹּשֵׁ֖ב עַל־כִּסֵּ֣א דָוִ֑ד אַתָּ֤ה וַעֲבָדֶ֙יךָ֙ וְעַמְּךָ֔ הַבָּאִ֖ים בַּשְּׁעָרִ֥ים הָאֵֽלֶּה׃ ס</span></p>
 <p align="RIGHT"><span lang="he">‎<a name="003">3</a> ‏כֹּ֣ה׀ אָמַ֣ר יְהוָ֗ה עֲשׂ֤וּ מִשְׁפָּט֙ וּצְדָקָ֔ה וְהַצִּ֥ילוּ גָז֖וּל מִיַּ֣ד עָשׁ֑וֹק וְגֵר֩ יָת֨וֹם וְאַלְמָנָ֤ה אַל־תֹּנוּ֙ אַל־תַּחְמֹ֔סוּ וְדָ֣ם נָקִ֔י אַֽל־תִּשְׁפְּכ֖וּ בַּמָּק֥וֹם הַזֶּֽה׃ </span></p>
 <p align="RIGHT"><span lang="he">‎<a name="004">4</a> ‏כִּ֤י אִם־עָשׂוֹ֙ תַּֽעֲשׂ֔וּ אֶת־הַדָּבָ֖ר הַזֶּ֑ה וּבָ֣אוּ בְשַׁעֲרֵ֣י הַבַּ֣יִת הַזֶּ֡ה מְלָכִים֩ יֹשְׁבִ֨ים לְדָוִ֜ד עַל־כִּסְא֗וֹ רֹֽכְבִים֙ בָּרֶ֣כֶב וּבַסּוּסִ֔ים ה֥וּא <font color="brown">ועבדו</font> <font color="blue">וַעֲבָדָ֖יו</font> וְעַמּֽוֹ׃ </span></p>
 <p align="RIGHT"><span lang="he">‎<a name="005">5</a> ‏וְאִם֙ לֹ֣א תִשְׁמְע֔וּ אֶת־הַדְּבָרִ֖ים הָאֵ֑לֶּה בִּ֤י נִשְׁבַּ֙עְתִּי֙ נְאֻם־יְהוָ֔ה כִּי־לְחָרְבָּ֥ה יִֽהְיֶ֖ה הַבַּ֥יִת הַזֶּֽה׃ ס</span></p>
 <p align="RIGHT"><span lang="he">‎<a name="006">6</a> ‏כִּֽי־כֹ֣ה׀ אָמַ֣ר יְהוָ֗ה עַל־בֵּית֙ מֶ֣לֶךְ יְהוּדָ֔ה גִּלְעָ֥ד אַתָּ֛ה לִ֖י רֹ֣אשׁ הַלְּבָנ֑וֹן אִם־לֹ֤א אֲשִֽׁיתְךָ֙ מִדְבָּ֔ר עָרִ֖ים לֹ֥א <font color="brown">נושבה</font> <font color="blue">נוֹשָֽׁבוּ׃</font> </span></p>
 <p align="RIGHT"><span lang="he">‎<a name="007">7</a> ‏וְקִדַּשְׁתִּ֥י עָלֶ֛יךָ מַשְׁחִתִ֖ים אִ֣ישׁ וְכֵלָ֑יו וְכָֽרְתוּ֙ מִבְחַ֣ר אֲרָזֶ֔יךָ וְהִפִּ֖ילוּ עַל־הָאֵֽשׁ׃ </span></p>
 <p align="RIGHT"><span lang="he">‎<a name="008">8</a> ‏וְעָֽבְרוּ֙ גּוֹיִ֣ם רַבִּ֔ים עַ֖ל הָעִ֣יר הַזֹּ֑את וְאָֽמְרוּ֙ אִ֣ישׁ אֶל־רֵעֵ֔הוּ עַל־מֶ֨ה עָשָׂ֤ה יְהוָה֙ כָּ֔כָה לָעִ֥יר הַגְּדוֹלָ֖ה הַזֹּֽאת׃ </span></p>
 <p align="RIGHT"><span lang="he">‎<a name="009">9</a> ‏וְאָ֣מְר֔וּ עַ֚ל אֲשֶׁ֣ר עָֽזְב֔וּ אֶת־בְּרִ֥ית יְהוָ֖ה אֱלֹֽהֵיהֶ֑ם וַיִּֽשְׁתַּחֲו֛וּ לֵאלֹהִ֥ים אֲחֵרִ֖ים וַיַּעַבְדֽוּם׃ ס</span></p>
 <p align="RIGHT"><span lang="he">‎<a name="010">10</a> ‏אַל־תִּבְכּ֣וּ לְמֵ֔ת וְאַל־תָּנֻ֖דוּ ל֑וֹ בְּכ֤וּ בָכוֹ֙ לַֽהֹלֵ֔ךְ כִּ֣י לֹ֤א יָשׁוּב֙ ע֔וֹד וְרָאָ֖ה אֶת־אֶ֥רֶץ מוֹלַדְתּֽוֹ׃ ס</span></p>
 <p align="RIGHT"><span lang="he">‎<a name="011">11</a> ‏כִּ֣י כֹ֣ה אָֽמַר־יְ֠הוָה אֶל־שַׁלֻּ֨ם בֶּן־יֹאשִׁיָּ֜הוּ מֶ֣לֶךְ יְהוּדָ֗ה הַמֹּלֵךְ֙ תַּ֚חַת יֹאשִׁיָּ֣הוּ אָבִ֔יו אֲשֶׁ֥ר יָצָ֖א מִן־הַמָּק֣וֹם הַזֶּ֑ה לֹֽא־יָשׁ֥וּב שָׁ֖ם עֽוֹד׃ </span></p>
 <p align="RIGHT"><span lang="he">‎<a name="012">12</a> ‏כִּ֗י בִּמְק֛וֹם אֲשֶׁר־הִגְל֥וּ אֹת֖וֹ שָׁ֣ם יָמ֑וּת וְאֶת־הָאָ֥רֶץ הַזֹּ֖את לֹֽא־יִרְאֶ֥ה עֽוֹד׃ ס</span></p>
 <p align="RIGHT"><span lang="he">‎<a name="013">13</a> ‏ה֣וֹי בֹּנֶ֤ה בֵיתוֹ֙ בְּֽלֹא־צֶ֔דֶק וַעֲלִיּוֹתָ֖יו בְּלֹ֣א מִשְׁפָּ֑ט בְּרֵעֵ֙הוּ֙ יַעֲבֹ֣ד חִנָּ֔ם וּפֹעֲל֖וֹ לֹ֥א יִתֶּן־לֽוֹ׃ </span></p>
 <p align="RIGHT"><span lang="he">‎<a name="014">14</a> ‏הָאֹמֵ֗ר אֶבְנֶה־לִּי֙ בֵּ֣ית מִדּ֔וֹת וַעֲלִיּ֖וֹת מְרֻוָּחִ֑ים וְקָ֤רַֽע לוֹ֙ חַלּוֹנָ֔י וְסָפ֣וּן בָּאָ֔רֶז וּמָשׁ֖וֹחַ בַּשָּׁשַֽׁר׃ </span></p>
 <p align="RIGHT"><span lang="he">‎<a name="015">15</a> ‏הֲתִֽמְלֹ֔ךְ כִּ֥י אַתָּ֖ה מְתַחֲרֶ֣ה בָאָ֑רֶז אָבִ֜יךָ הֲל֧וֹא אָכַ֣ל וְשָׁתָ֗ה וְעָשָׂ֤ה מִשְׁפָּט֙ וּצְדָקָ֔ה אָ֖ז ט֥וֹב לֽוֹ׃ </span></p>
 <p align="RIGHT"><span lang="he">‎<a name="016">16</a> ‏דָּ֛ן דִּין־עָנִ֥י וְאֶבְי֖וֹן אָ֣ז ט֑וֹב הֲלוֹא־הִ֛יא הַדַּ֥עַת אֹתִ֖י נְאֻם־יְהוָֽה׃ </span></p>
 <p align="RIGHT"><span lang="he">‎<a name="017">17</a> ‏כִּ֣י אֵ֤ין עֵינֶ֙יךָ֙ וְלִבְּךָ֔ כִּ֖י אִם־עַל־בִּצְעֶ֑ךָ וְעַ֤ל דַּֽם־הַנָּקִי֙ לִשְׁפּ֔וֹךְ וְעַל־הָעֹ֥שֶׁק וְעַל־הַמְּרוּצָ֖ה לַעֲשֽׂוֹת׃ ס</span></p>
 <p align="RIGHT"><span lang="he">‎<a name="018">18</a> ‏לָכֵ֞ן כֹּֽה־אָמַ֣ר יְהוָ֗ה אֶל־יְהוֹיָקִ֤ים בֶּן־יֹאשִׁיָּ֙הוּ֙ מֶ֣לֶךְ יְהוּדָ֔ה לֹא־יִסְפְּד֣וּ ל֔וֹ ה֥וֹי אָחִ֖י וְה֣וֹי אָח֑וֹת לֹא־יִסְפְּד֣וּ ל֔וֹ ה֥וֹי אָד֖וֹן וְה֥וֹי הֹדֹֽה׃<font color="red"><sup>q</sup></font> </span></p>
 <p align="RIGHT"><span lang="he">‎<a name="019">19</a> ‏קְבוּרַ֥ת חֲמ֖וֹר יִקָּבֵ֑ר סָח֣וֹב וְהַשְׁלֵ֔ךְ מֵהָ֖לְאָה לְשַׁעֲרֵ֥י יְרוּשָׁלִָֽם׃ ס</span></p>
 <p align="RIGHT"><span lang="he">‎<a name="020">20</a> ‏עֲלִ֤י הַלְּבָנוֹן֙ וּֽצְעָ֔קִי וּבַבָּשָׁ֖ן תְּנִ֣י קוֹלֵ֑ךְ וְצַֽעֲקִי֙ מֵֽעֲבָרִ֔ים כִּ֥י נִשְׁבְּר֖וּ כָּל־מְאַהֲבָֽיִךְ׃ </span></p>
 <p align="RIGHT"><span lang="he">‎<a name="021">21</a> ‏דִּבַּ֤רְתִּי אֵלַ֙יִךְ֙ בְּשַׁלְוֹתַ֔יִךְ אָמַ֖רְתְּ לֹ֣א אֶשְׁמָ֑ע זֶ֤ה דַרְכֵּךְ֙ מִנְּעוּרַ֔יִךְ כִּ֥י לֹֽא־שָׁמַ֖עַתְּ בְּקוֹלִֽי׃ </span></p>
 <p align="RIGHT"><span lang="he">‎<a name="022">22</a> ‏כָּל־רֹעַ֙יִךְ֙ תִּרְעֶה־ר֔וּחַ וּֽמְאַהֲבַ֖יִךְ בַּשְּׁבִ֣י יֵלֵ֑כוּ כִּ֣י אָ֤ז תֵּבֹ֙שִׁי֙ וְנִכְלַ֔מְתְּ מִכֹּ֖ל רָעָתֵֽךְ׃ </span></p>
 <p align="RIGHT"><span lang="he">‎<a name="023">23</a> ‏<font color="brown">ישבתי</font> <font color="blue">יֹשַׁבְתְּ֙</font> בַּלְּבָנ֔וֹן <font color="brown">מקננתי</font> <font color="blue">מְקֻנַּ֖נְתְּ</font> בָּֽאֲרָזִ֑ים מַה־נֵּחַנְתְּ֙ בְּבֹא־לָ֣ךְ חֲבָלִ֔ים חִ֖יל כַּיֹּלֵדָֽה׃<font color="red"><sup>3</sup></font> </span></p>
 <p align="RIGHT"><span lang="he">‎<a name="024">24</a> ‏חַי־אָנִי֮ נְאֻם־יְהוָה֒ כִּ֣י אִם־יִהְיֶ֞ה כָּנְיָ֤הוּ בֶן־יְהֽוֹיָקִים֙ מֶ֣לֶךְ יְהוּדָ֔ה חוֹתָ֖ם עַל־יַ֣ד יְמִינִ֑י כִּ֥י מִשָּׁ֖ם אֶתְּקֶֽנְךָּ׃ </span></p>
 <p align="RIGHT"><span lang="he">‎<a name="025">25</a> ‏וּנְתַתִּ֗יךָ בְּיַד֙ מְבַקְשֵׁ֣י נַפְשֶׁ֔ךָ וּבְיַ֛ד אֲשֶׁר־אַתָּ֥ה יָג֖וֹר מִפְּנֵיהֶ֑ם וּבְיַ֛ד נְבוּכַדְרֶאצַּ֥ר מֶֽלֶךְ־בָּבֶ֖ל וּבְיַ֥ד הַכַּשְׂדִּֽים׃ </span></p>
 <p align="RIGHT"><span lang="he">‎<a name="026">26</a> ‏וְהֵֽטַלְתִּ֣י אֹתְךָ֗ וְאֶֽת־אִמְּךָ֙ אֲשֶׁ֣ר יְלָדַ֔תְךָ עַ֚ל הָאָ֣רֶץ אַחֶ֔רֶת אֲשֶׁ֥ר לֹֽא־יֻלַּדְתֶּ֖ם שָׁ֑ם וְשָׁ֖ם תָּמֽוּתוּ׃ </span></p>
 <p align="RIGHT"><span lang="he">‎<a name="027">27</a> ‏וְעַל־הָאָ֗רֶץ אֲשֶׁר־הֵ֛ם מְנַשְּׂאִ֥ים אֶת־נַפְשָׁ֖ם לָשׁ֣וּב שָׁ֑ם שָׁ֖מָּה לֹ֥א יָשֽׁוּבוּ׃ ס</span></p>
 <p align="RIGHT"><span lang="he">‎<a name="028">28</a> ‏הַעֶ֨צֶב נִבְזֶ֜ה נָפ֗וּץ הָאִ֤ישׁ הַזֶּה֙ כָּנְיָ֔הוּ אִ֨ם־כְּלִ֔י אֵ֥ין חֵ֖פֶץ בּ֑וֹ מַדּ֤וּעַ הֽוּטֲלוּ֙ ה֣וּא וְזַרְע֔וֹ וְהֻ֨שְׁלְכ֔וּ עַל־הָאָ֖רֶץ אֲשֶׁ֥ר לֹא־יָדָֽעוּ׃ </span></p>
 <p align="RIGHT"><span lang="he">‎<a name="029">29</a> ‏אֶ֥רֶץ אֶ֖רֶץ אָ֑רֶץ שִׁמְעִ֖י דְּבַר־יְהוָֽה׃ ס</span></p>
 <p align="RIGHT"><span lang="he">‎<a name="030">30</a> ‏כֹּ֣ה׀ אָמַ֣ר יְהוָ֗ה כִּתְב֞וּ אֶת־הָאִ֤ישׁ הַזֶּה֙ עֲרִירִ֔י גֶּ֖בֶר לֹא־יִצְלַ֣ח בְּיָמָ֑יו כִּי֩ לֹ֨א יִצְלַ֜ח מִזַּרְע֗וֹ אִ֚ישׁ יֹשֵׁב֙ עַל־כִּסֵּ֣א דָוִ֔ד וּמֹשֵׁ֥ל ע֖וֹד בִּיהוּדָֽה׃ </span></p>
 </td>
 <td width="50%">
 <p>1 kōh ’āmar yəhwâ rēḏ bêṯ-meleḵə yəhûḏâ wəḏibarətā šām ’eṯ-hadāḇār hazzeh: </p>
 <p>2 wə’āmarətā šəm<sup>a</sup>‘ dəḇar-yəhwâ meleḵə yəhûḏâ hayyōšēḇ ‘al-kissē’ ḏāwiḏ ’atâ w<sup>a</sup>‘ăḇāḏeyḵā wə‘amməḵā habā’îm baššə‘ārîm hā’ēlleh: s</p>
 <p>3 kōh| ’āmar yəhwâ ‘ăśû mišəpāṭ ûṣəḏāqâ wəhaṣṣîlû ḡāzûl mîyaḏ ‘āšwōq wəḡēr yāṯwōm wə’aləmānâ ’al-tōnû ’al-t<sup>a</sup>ḥəmōsû wəḏām nāqî ’al-tišəpəḵû bammāqwōm hazzeh: </p>
 <p>4 kî ’im-‘āśwō t<sup>a</sup>‘ăśû ’eṯ-hadāḇār hazzeh ûḇā’û ḇəš<sup>a</sup>‘ărê habayiṯ hazzeh məlāḵîm yōšəḇîm ləḏāwiḏ ‘al-kisə’wō rōḵəḇîm bāreḵeḇ ûḇassûsîm hû’ <font color="brown">wə‘aḇədwō</font> <font color="blue">w<sup>a</sup>‘ăḇāḏāyw</font> wə‘ammwō: </p>
 <p>5 wə’im lō’ ṯišəmə‘û ’eṯ-hadəḇārîm hā’ēlleh bî nišəb<sup>a</sup>‘ətî nə’um-yəhwâ kî-ləḥārəbâ yihəyeh habayiṯ hazzeh: s</p>
 <p>6 kî-ḵōh| ’āmar yəhwâ ‘al-bêṯ meleḵə yəhûḏâ gilə‘āḏ ’atâ lî rō’š halləḇānwōn ’im-lō’ ’ăšîṯəḵā miḏəbār ‘ārîm lō’ <font color="brown">nwōšāḇâ</font> <font color="blue">nwōšāḇû:</font> </p>
 <p>7 wəqidašətî ‘āleyḵā mašəḥiṯîm ’îš wəḵēlāyw wəḵārəṯû miḇəḥar ’ărāzeyḵā wəhipîlû ‘al-hā’ēš: </p>
 <p>8 wə‘āḇərû gwōyim rabîm ‘al hā‘îr hazzō’ṯ wə’āmərû ’îš ’el-rē‘ēhû ‘al-meh ‘āśâ yəhwâ kāḵâ lā‘îr hagəḏwōlâ hazzō’ṯ: </p>
 <p>9 wə’āmərû ‘al ’ăšer ‘āzəḇû ’eṯ-bərîṯ yəhwâ ’ĕlōhêhem wayyišət<sup>a</sup>ḥăwû lē’lōhîm ’ăḥērîm wayy<sup>a</sup>‘aḇəḏûm: s</p>
 <p>10 ’al-tiḇəkû ləmēṯ wə’al-tānuḏû lwō bəḵû ḇāḵwō lahōlēḵə kî lō’ yāšûḇ ‘wōḏ wərā’â ’eṯ-’ereṣ mwōlaḏətwō: s</p>
 <p>11 kî ḵōh ’āmar-yəhwâ ’el-šallum ben-yō’šîyâû meleḵə yəhûḏâ hammōlēḵə t<sup>a</sup>ḥaṯ yō’šîyâû ’āḇîw ’ăšer yāṣā’ min-hammāqwōm hazzeh lō’-yāšûḇ šām ‘wōḏ: </p>
 <p>12 kî biməqwōm ’ăšer-hiḡəlû ’ōṯwō šām yāmûṯ wə’eṯ-hā’āreṣ hazzō’ṯ lō’-yirə’eh ‘wōḏ: s</p>
 <p>13 hwōy bōneh ḇêṯwō bəlō’-ṣeḏeq w<sup>a</sup>‘ălîywōṯāyw bəlō’ mišəpāṭ bərē‘ēhû y<sup>a</sup>‘ăḇōḏ ḥinnām ûfō‘ălwō lō’ yiten-lwō: </p>
 <p>14 hā’ōmēr ’eḇəneh-llî bêṯ midwōṯ w<sup>a</sup>‘ălîywōṯ məruûāḥîm wəqār<sup>a</sup>‘ lwō ḥallwōnāy wəsāfûn bā’ārez ûmāšwōḥa baššāšar: </p>
 <p>15 hăṯiməlōḵə kî ’atâ məṯ<sup>a</sup>ḥăreh ḇā’ārez ’āḇîḵā hălwō’ ’āḵal wəšāṯâ wə‘āśâ mišəpāṭ ûṣəḏāqâ ’āz ṭwōḇ lwō: </p>
 <p>16 dān dîn-‘ānî wə’eḇəywōn ’āz ṭwōḇ hălwō’-hî’ had<sup>a</sup>‘aṯ ’ōṯî nə’um-yəhwâ: </p>
 <p>17 kî ’ên ‘êneyḵā wəlibəḵā kî ’im-‘al-biṣə‘eḵā wə‘al dam-hannāqî lišəpwōḵə wə‘al-hā‘ōšeq wə‘al-hammərûṣâ l<sup>a</sup>‘ăśwōṯ: s</p>
 <p>18 lāḵēn kōh-’āmar yəhwâ ’el-yəhwōyāqîm ben-yō’šîyâû meleḵə yəhûḏâ lō’-yisəpəḏû lwō hwōy ’āḥî wəhwōy ’āḥwōṯ lō’-yisəpəḏû lwō hwōy ’āḏwōn wəhwōy hōḏōh:<font color="red"><sup>q</sup></font> </p>
 <p>19 qəḇûraṯ ḥămwōr yiqqāḇēr sāḥwōḇ wəhašəlēḵə mēhālə’â ləš<sup>a</sup>‘ărê yərûšālāim: s</p>
 <p>20 ‘ălî halləḇānwōn ûṣə‘āqî ûḇabāšān tənî qwōlēḵə wəṣ<sup>a</sup>‘ăqî mē‘ăḇārîm kî nišəbərû kāl-mə’ahăḇāyiḵə: </p>
 <p>21 dibarətî ’ēlayiḵə bəšaləwōṯayiḵə ’āmarətə lō’ ’ešəmā‘ zeh ḏarəkēḵə minnə‘ûrayiḵə kî lō’-šām<sup>a</sup>‘atə bəqwōlî: </p>
 <p>22 kāl-rō‘ayiḵə tirə‘eh-rûḥa ûmə’ahăḇayiḵə baššəḇî yēlēḵû kî ’āz tēḇōšî wəniḵəlamətə mikōl rā‘āṯēḵə: </p>
 <p>23 <font color="brown">yōšaḇətî</font> <font color="blue">yōšaḇətə</font> balləḇānwōn <font color="brown">məqunnanətî</font> <font color="blue">məqunnanətə</font> bā’ărāzîm mah-nnēḥanətə bəḇō’-lāḵə ḥăḇālîm ḥîl kayyōlēḏâ:<font color="red"><sup>3</sup></font> </p>
 <p>24 ḥay-’ānî nə’um-yəhwâ kî ’im-yihəyeh kānəyâû ḇen-yəhwōyāqîm meleḵə yəhûḏâ ḥwōṯām ‘al-yaḏ yəmînî kî miššām ’etəqenəḵḵā: </p>
 <p>25 ûnəṯatîḵā bəyaḏ məḇaqəšê nafəšeḵā ûḇəyaḏ ’ăšer-’atâ yāḡwōr mipənêhem ûḇəyaḏ nəḇûḵaḏəre’ṣṣar meleḵə-bāḇel ûḇəyaḏ hakaśədîm: </p>
 <p>26 wəhēṭalətî ’ōṯəḵā wə’eṯ-’imməḵā ’ăšer yəlāḏaṯəḵā ‘al hā’āreṣ ’<sup>a</sup>ḥereṯ ’ăšer lō’-yullaḏətem šām wəšām tāmûṯû: </p>
 <p>27 wə‘al-hā’āreṣ ’ăšer-hēm mənaśśə’îm ’eṯ-nafəšām lāšûḇ šām šāmmâ lō’ yāšûḇû: s</p>
 <p>28 h<sup>a</sup>‘eṣeḇ niḇəzeh nāfûṣ hā’îš hazzeh kānəyâû ’im-kəlî ’ên ḥēfeṣ bwō madû‘a hûṭălû hû’ wəzarə‘wō wəhušələḵû ‘al-hā’āreṣ ’ăšer lō’-yāḏā‘û: </p>
 <p>29 ’ereṣ ’ereṣ ’āreṣ šimə‘î dəḇar-yəhwâ: s</p>
 <p>30 kōh| ’āmar yəhwâ kiṯəḇû ’eṯ-hā’îš hazzeh ‘ărîrî geḇer lō’-yiṣəl<sup>a</sup>ḥ bəyāmāyw kî lō’ yiṣəl<sup>a</sup>ḥ mizzarə‘wō ’îš yōšēḇ ‘al-kissē’ ḏāwiḏ ûmōšēl ‘wōḏ bîhûḏâ: </p>
 </td>
 </tr></table>
 <p></p><hr>
 <center>
 <a href="jer023.htm">Next: Jeremiah (Yermiyah) Chapter 23</a></center>
 </body>