<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer032.htm">Polyglot</a> 
 <a href="../kjv/jer032.htm">KJV</a> 
 <a href="../sep/jer032.htm">Sep</a> 
 <a href="../vul/jer032.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer031.htm">Previous</a> 
 <a href="jer033.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 32</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏הַדָּבָ֞ר אֲשֶׁר־הָיָ֤ה אֶֽל־יִרְמְיָ֙הוּ֙ מֵאֵ֣ת יְהוָ֔ה <font color="brown">בשנת</font> <font color="blue">בַּשָּׁנָה֙</font> הָעֲשִׂרִ֔ית לְצִדְקִיָּ֖הוּ מֶ֣לֶךְ יְהוּדָ֑ה הִ֧יא הַשָּׁנָ֛ה שְׁמֹנֶֽה־עֶשְׂרֵ֥ה שָׁנָ֖ה לִנְבֽוּכַדְרֶאצַּֽר׃ </span></p>
 <p align="RIGHT"><span lang="he">‎<a name="002">2</a> ‏וְאָ֗ז חֵ֚יל מֶ֣לֶךְ בָּבֶ֔ל צָרִ֖ים עַל־יְרוּשָׁלִָ֑ם וְיִרְמְיָ֣הוּ הַנָּבִ֗יא הָיָ֤ה כָלוּא֙ בַּחֲצַ֣ר הַמַּטָּרָ֔ה אֲשֶׁ֖ר בֵּֽית־מֶ֥לֶךְ יְהוּדָֽה׃ </span></p>
 <p align="RIGHT"><span lang="he">‎<a name="003">3</a> ‏אֲשֶׁ֣ר כְּלָא֔וֹ צִדְקִיָּ֥הוּ מֶֽלֶךְ־יְהוּדָ֖ה לֵאמֹ֑ר מַדּוּעַ֩ אַתָּ֨ה נִבָּ֜א לֵאמֹ֗ר כֹּ֚ה אָמַ֣ר יְהוָ֔ה הִנְנִ֨י נֹתֵ֜ן אֶת־הָעִ֥יר הַזֹּ֛את בְּיַ֥ד מֶֽלֶךְ־בָּבֶ֖ל וּלְכָדָֽהּ׃ </span></p>
 <p align="RIGHT"><span lang="he">‎<a name="004">4</a> ‏וְצִדְקִיָּ֙הוּ֙ מֶ֣לֶךְ יְהוּדָ֔ה לֹ֥א יִמָּלֵ֖ט מִיַּ֣ד הַכַּשְׂדִּ֑ים כִּ֣י הִנָּתֹ֤ן יִנָּתֵן֙ בְּיַ֣ד מֶֽלֶךְ־בָּבֶ֔ל וְדִבֶּר־פִּ֣יו עִם־פִּ֔יו וְעֵינָ֖יו אֶת־<font color="brown">עינו</font> <font color="blue">עֵינָ֥יו</font> תִּרְאֶֽינָה׃ </span></p>
 <p align="RIGHT"><span lang="he">‎<a name="005">5</a> ‏וּבָבֶ֞ל יוֹלִ֤ךְ אֶת־צִדְקִיָּ֙הוּ֙ וְשָׁ֣ם יִֽהְיֶ֔ה עַד־פָּקְדִ֥י אֹת֖וֹ נְאֻם־יְהוָ֑ה כִּ֧י תִֽלָּחֲמ֛וּ אֶת־הַכַּשְׂדִּ֖ים לֹ֥א תַצְלִֽיחוּ׃ פ</span></p>
 <p align="RIGHT"><span lang="he">‎<a name="006">6</a> ‏וַיֹּ֖אמֶר יִרְמְיָ֑הוּ הָיָ֥ה דְּבַר־יְהוָ֖ה אֵלַ֥י לֵאמֹֽר׃ </span></p>
 <p align="RIGHT"><span lang="he">‎<a name="007">7</a> ‏הִנֵּ֣ה חֲנַמְאֵ֗ל בֶּן־שַׁלֻּם֙ דֹּֽדְךָ֔ בָּ֥א אֵלֶ֖יךָ לֵאמֹ֑ר קְנֵ֣ה לְךָ֗ אֶת־שָׂדִי֙ אֲשֶׁ֣ר בַּעֲנָת֔וֹת כִּ֥י לְךָ֛ מִשְׁפַּ֥ט הַגְּאֻלָּ֖ה לִקְנֽוֹת׃ </span></p>
 <p align="RIGHT"><span lang="he">‎<a name="008">8</a> ‏וַיָּבֹ֣א אֵ֠לַי חֲנַמְאֵ֨ל בֶּן־דֹּדִ֜י כִּדְבַ֣ר יְהוָה֮ אֶל־חֲצַ֣ר הַמַּטָּרָה֒ וַיֹּ֣אמֶר אֵלַ֡י קְנֵ֣ה נָ֠א אֶת־שָׂדִ֨י אֲשֶׁר־בַּעֲנָת֜וֹת אֲשֶׁ֣ר׀ בְּאֶ֣רֶץ בִּנְיָמִ֗ין כִּֽי־לְךָ֞ מִשְׁפַּ֧ט הַיְרֻשָּׁ֛ה וּלְךָ֥ הַגְּאֻלָּ֖ה קְנֵה־לָ֑ךְ וָאֵדַ֕ע כִּ֥י דְבַר־יְהוָ֖ה הֽוּא׃ </span></p>
 <p align="RIGHT"><span lang="he">‎<a name="009">9</a> ‏וָֽאֶקְנֶה֙ אֶת־הַשָּׂדֶ֔ה מֵאֵ֛ת חֲנַמְאֵ֥ל בֶּן־דֹּדִ֖י אֲשֶׁ֣ר בַּעֲנָת֑וֹת וָֽאֶשְׁקֲלָה־לּוֹ֙ אֶת־הַכֶּ֔סֶף שִׁבְעָ֥ה שְׁקָלִ֖ים וַעֲשָׂרָ֥ה הַכָּֽסֶף׃ </span></p>
 <p align="RIGHT"><span lang="he">‎<a name="010">10</a> ‏וָאֶכְתֹּ֤ב בַּסֵּ֙פֶר֙ וָֽאֶחְתֹּ֔ם וָאָעֵ֖ד עֵדִ֑ים וָאֶשְׁקֹ֥ל הַכֶּ֖סֶף בְּמֹאזְנָֽיִם׃ </span></p>
 <p align="RIGHT"><span lang="he">‎<a name="011">11</a> ‏וָאֶקַּ֖ח אֶת־סֵ֣פֶר הַמִּקְנָ֑ה אֶת־הֶֽחָת֛וּם הַמִּצְוָ֥ה וְהַחֻקִּ֖ים וְאֶת־הַגָּלֽוּי׃ </span></p>
 <p align="RIGHT"><span lang="he">‎<a name="012">12</a> ‏וָאֶתֵּ֞ן אֶת־הַסֵּ֣פֶר הַמִּקְנָ֗ה אֶל־בָּר֣וּךְ בֶּן־נֵרִיָּה֮ בֶּן־מַחְסֵיָה֒ לְעֵינֵי֙ חֲנַמְאֵ֣ל דֹּדִ֔י וּלְעֵינֵי֙ הָֽעֵדִ֔ים הַכֹּתְבִ֖ים בְּסֵ֣פֶר הַמִּקְנָ֑ה לְעֵינֵי֙ כָּל־הַיְּהוּדִ֔ים הַיֹּשְׁבִ֖ים בַּחֲצַ֥ר הַמַּטָּרָֽה׃ </span></p>
 <p align="RIGHT"><span lang="he">‎<a name="013">13</a> ‏וָֽאֲצַוֶּה֙ אֶת<font color="red"><sup>1</sup></font> בָּר֔וּךְ לְעֵינֵיהֶ֖ם לֵאמֹֽר׃ </span></p>
 <p align="RIGHT"><span lang="he">‎<a name="014">14</a> ‏כֹּֽה־אָמַר֩ יְהוָ֨ה צְבָא֜וֹת אֱלֹהֵ֣י יִשְׂרָאֵ֗ל לָק֣וֹחַ אֶת־הַסְּפָרִ֣ים הָאֵ֡לֶּה אֵ֣ת סֵפֶר֩ הַמִּקְנָ֨ה הַזֶּ֜ה וְאֵ֣ת הֶחָת֗וּם וְאֵ֨ת סֵ֤פֶר הַגָּלוּי֙ הַזֶּ֔ה וּנְתַתָּ֖ם בִּכְלִי־חָ֑רֶשׂ לְמַ֥עַן יַעַמְד֖וּ יָמִ֥ים רַבִּֽים׃ ס</span></p>
 <p align="RIGHT"><span lang="he">‎<a name="015">15</a> ‏כִּ֣י כֹ֥ה אָמַ֛ר יְהוָ֥ה צְבָא֖וֹת אֱלֹהֵ֣י יִשְׂרָאֵ֑ל ע֣וֹד יִקָּנ֥וּ בָתִּ֛ים וְשָׂד֥וֹת וּכְרָמִ֖ים בָּאָ֥רֶץ הַזֹּֽאת׃ פ</span></p>
 <p align="RIGHT"><span lang="he">‎<a name="016">16</a> ‏וָאֶתְפַּלֵּ֖ל אֶל־יְהוָ֑ה אַחֲרֵ֤י תִתִּי֙ אֶת־סֵ֣פֶר הַמִּקְנָ֔ה אֶל־בָּר֥וּךְ בֶּן־נֵרִיָּ֖ה לֵאמֹֽר׃ </span></p>
 <p align="RIGHT"><span lang="he">‎<a name="017">17</a> ‏אֲהָהּ֮ אֲדֹנָ֣י יְהוִה֒ הִנֵּ֣ה׀ אַתָּ֣ה עָשִׂ֗יתָ אֶת־הַשָּׁמַ֙יִם֙ וְאֶת־הָאָ֔רֶץ בְּכֹֽחֲךָ֙ הַגָּד֔וֹל וּבִֽזְרֹעֲךָ֖ הַנְּטוּיָ֑ה לֹֽא־יִפָּלֵ֥א מִמְּךָ֖ כָּל־דָּבָֽר׃ </span></p>
 <p align="RIGHT"><span lang="he">‎<a name="018">18</a> ‏עֹ֤שֶׂה חֶ֙סֶד֙ לַֽאֲלָפִ֔ים וּמְשַׁלֵּם֙ עֲוֹ֣ן אָב֔וֹת אֶל־חֵ֥יק בְּנֵיהֶ֖ם אַחֲרֵיהֶ֑ם הָאֵ֤ל הַגָּדוֹל֙ הַגִּבּ֔וֹר יְהוָ֥ה צְבָא֖וֹת שְׁמֽוֹ׃ </span></p>
 <p align="RIGHT"><span lang="he">‎<a name="019">19</a> ‏גְּדֹל֙ הָֽעֵצָ֔ה וְרַ֖ב הָעֲלִֽילִיָּ֑ה אֲשֶׁר־עֵינֶ֣יךָ פְקֻח֗וֹת עַל־כָּל־דַּרְכֵי֙ בְּנֵ֣י אָדָ֔ם לָתֵ֤ת לְאִישׁ֙ כִּדְרָכָ֔יו וְכִפְרִ֖י מַעֲלָלָֽיו׃ </span></p>
 <p align="RIGHT"><span lang="he">‎<a name="020">20</a> ‏אֲשֶׁר־שַׂ֠מְתָּ אֹת֨וֹת וּמֹפְתִ֤ים בְּאֶֽרֶץ־מִצְרַ֙יִם֙ עַד־הַיּ֣וֹם הַזֶּ֔ה וּבְיִשְׂרָאֵ֖ל וּבָֽאָדָ֑ם וַתַּעֲשֶׂה־לְּךָ֥ שֵׁ֖ם כַּיּ֥וֹם הַזֶּֽה׃ </span></p>
 <p align="RIGHT"><span lang="he">‎<a name="021">21</a> ‏וַתֹּצֵ֛א אֶת־עַמְּךָ֥ אֶת־יִשְׂרָאֵ֖ל מֵאֶ֣רֶץ מִצְרָ֑יִם בְּאֹת֣וֹת וּבְמוֹפְתִ֗ים וּבְיָ֤ד חֲזָקָה֙ וּבְאֶזְר֣וֹעַ נְטוּיָ֔ה וּבְמוֹרָ֖א גָּדֽוֹל׃ </span></p>
 <p align="RIGHT"><span lang="he">‎<a name="022">22</a> ‏וַתִּתֵּ֤ן לָהֶם֙ אֶת־הָאָ֣רֶץ הַזֹּ֔את אֲשֶׁר־נִשְׁבַּ֥עְתָּ לַאֲבוֹתָ֖ם לָתֵ֣ת לָהֶ֑ם אֶ֛רֶץ זָבַ֥ת חָלָ֖ב וּדְבָֽשׁ׃ </span></p>
 <p align="RIGHT"><span lang="he">‎<a name="023">23</a> ‏וַיָּבֹ֜אוּ וַיִּֽרְשׁ֣וּ אֹתָ֗הּ וְלֹֽא־שָׁמְע֤וּ בְקוֹלֶ֙ךָ֙ <font color="brown">ובתרותך</font> <font color="blue">וּבְתוֹרָתְךָ֣</font> לֹא־הָלָ֔כוּ אֵת֩ כָּל־אֲשֶׁ֨ר צִוִּ֧יתָה לָהֶ֛ם לַעֲשׂ֖וֹת לֹ֣א עָשׂ֑וּ וַתַּקְרֵ֣א אֹתָ֔ם אֵ֥ת כָּל־הָרָעָ֖ה הַזֹּֽאת׃ </span></p>
 <p align="RIGHT"><span lang="he">‎<a name="024">24</a> ‏הִנֵּ֣ה הַסֹּלְל֗וֹת בָּ֣אוּ הָעִיר֮ לְלָכְדָהּ֒ וְהָעִ֣יר נִתְּנָ֗ה בְּיַ֤ד הַכַּשְׂדִּים֙ הַנִּלְחָמִ֣ים עָלֶ֔יהָ מִפְּנֵ֛י הַחֶ֥רֶב וְהָרָעָ֖ב וְהַדָּ֑בֶר וַאֲשֶׁ֥ר דִּבַּ֛רְתָּ הָיָ֖ה וְהִנְּךָ֥ רֹאֶֽה׃ </span></p>
 <p align="RIGHT"><span lang="he">‎<a name="025">25</a> ‏וְאַתָּ֞ה אָמַ֤רְתָּ אֵלַי֙ אֲדֹנָ֣י יְהוִ֔ה קְנֵֽה־לְךָ֧ הַשָּׂדֶ֛ה בַּכֶּ֖סֶף וְהָעֵ֣ד עֵדִ֑ים וְהָעִ֥יר נִתְּנָ֖ה בְּיַ֥ד הַכַּשְׂדִּֽים׃ </span></p>
 <p align="RIGHT"><span lang="he">‎<a name="026">26</a> ‏וַיְהִי֙ דְּבַר־יְהוָ֔ה אֶֽל־יִרְמְיָ֖הוּ לֵאמֹֽר׃ </span></p>
 <p align="RIGHT"><span lang="he">‎<a name="027">27</a> ‏הִנֵּה֙ אֲנִ֣י יְהוָ֔ה אֱלֹהֵ֖י כָּל־בָּשָׂ֑ר הֲ‍ֽמִמֶּ֔נִּי יִפָּלֵ֖א כָּל־דָּבָֽר׃ </span></p>
 <p align="RIGHT"><span lang="he">‎<a name="028">28</a> ‏לָכֵ֕ן כֹּ֖ה אָמַ֣ר יְהוָ֑ה הִנְנִ֣י נֹתֵן֩ אֶת־הָעִ֨יר הַזֹּ֜את בְּיַ֣ד הַכַּשְׂדִּ֗ים וּבְיַ֛ד נְבֽוּכַדְרֶאצַּ֥ר מֶֽלֶךְ־בָּבֶ֖ל וּלְכָדָֽהּ׃ </span></p>
 <p align="RIGHT"><span lang="he">‎<a name="029">29</a> ‏וּבָ֣אוּ הַכַּשְׂדִּ֗ים הַנִּלְחָמִים֙ עַל־הָעִ֣יר הַזֹּ֔את וְהִצִּ֜יתוּ אֶת־הָעִ֥יר הַזֹּ֛את בָּאֵ֖שׁ וּשְׂרָפ֑וּהָ וְאֵ֣ת הַבָּתִּ֡ים אֲשֶׁר֩ קִטְּר֨וּ עַל־גַּגּֽוֹתֵיהֶ֜ם לַבַּ֗עַל וְהִסִּ֤כוּ נְסָכִים֙ לֵאלֹהִ֣ים אֲחֵרִ֔ים לְמַ֖עַן הַכְעִסֵֽנִי׃ </span></p>
 <p align="RIGHT"><span lang="he">‎<a name="030">30</a> ‏כִּֽי־הָי֨וּ בְנֵֽי־יִשְׂרָאֵ֜ל וּבְנֵ֣י יְהוּדָ֗ה אַ֣ךְ עֹשִׂ֥ים הָרַ֛ע בְּעֵינַ֖י מִנְּעֻרֹֽתֵיהֶ֑ם כִּ֣י בְנֵֽי־יִשְׂרָאֵ֗ל אַ֣ךְ מַכְעִסִ֥ים אֹתִ֛י בְּמַעֲשֵׂ֥ה יְדֵיהֶ֖ם נְאֻם־יְהוָֽה׃ </span></p>
 <p align="RIGHT"><span lang="he">‎<a name="031">31</a> ‏כִּ֧י עַל־אַפִּ֣י וְעַל־חֲמָתִ֗י הָ֤יְתָה לִּי֙ הָעִ֣יר הַזֹּ֔את לְמִן־הַיּוֹם֙ אֲשֶׁ֣ר בָּנ֣וּ אוֹתָ֔הּ וְעַ֖ד הַיּ֣וֹם הַזֶּ֑ה לַהֲסִירָ֖הּ מֵעַ֥ל פָּנָֽי׃ </span></p>
 <p align="RIGHT"><span lang="he">‎<a name="032">32</a> ‏עַל֩ כָּל־רָעַ֨ת בְּנֵֽי־יִשְׂרָאֵ֜ל וּבְנֵ֣י יְהוּדָ֗ה אֲשֶׁ֤ר עָשׂוּ֙ לְהַכְעִסֵ֔נִי הֵ֤מָּה מַלְכֵיהֶם֙ שָֽׂרֵיהֶ֔ם כֹּהֲנֵיהֶ֖ם וּנְבִֽיאֵיהֶ֑ם וְאִ֣ישׁ יְהוּדָ֔ה וְיֹשְׁבֵ֖י יְרוּשָׁלִָֽם׃ </span></p>
 <p align="RIGHT"><span lang="he">‎<a name="033">33</a> ‏וַיִּפְנ֥וּ אֵלַ֛י עֹ֖רֶף וְלֹ֣א פָנִ֑ים וְלַמֵּ֤ד אֹתָם֙ הַשְׁכֵּ֣ם וְלַמֵּ֔ד וְאֵינָ֥ם שֹׁמְעִ֖ים לָקַ֥חַת מוּסָֽר׃ </span></p>
 <p align="RIGHT"><span lang="he">‎<a name="034">34</a> ‏וַיָּשִׂ֣ימוּ שִׁקּֽוּצֵיהֶ֗ם בַּבַּ֛יִת אֲשֶׁר־נִקְרָֽא־שְׁמִ֥י עָלָ֖יו לְטַמְּאֽוֹ׃ </span></p>
 <p align="RIGHT"><span lang="he">‎<a name="035">35</a> ‏וַיִּבְנוּ֩ אֶת־בָּמ֨וֹת הַבַּ֜עַל אֲשֶׁ֣ר׀ בְּגֵ֣יא בֶן־הִנֹּ֗ם לְ֠הַעֲבִיר אֶת־בְּנֵיהֶ֣ם וְאֶת־בְּנוֹתֵיהֶם֮ לַמֹּלֶךְ֒ אֲשֶׁ֣ר לֹֽא־צִוִּיתִ֗ים וְלֹ֤א עָֽלְתָה֙ עַל־לִבִּ֔י לַעֲשׂ֖וֹת הַתּוֹעֵבָ֣ה הַזֹּ֑את לְמַ֖עַן <font color="brown">החטי</font> <font color="blue">הַחֲטִ֥יא</font> אֶת־יְהוּדָֽה׃ ס</span></p>
 <p align="RIGHT"><span lang="he">‎<a name="036">36</a> ‏וְעַתָּ֕ה לָכֵ֛ן כֹּֽה־אָמַ֥ר יְהוָ֖ה אֱלֹהֵ֣י יִשְׂרָאֵ֑ל אֶל־הָעִ֨יר הַזֹּ֜את אֲשֶׁ֣ר׀ אַתֶּ֣ם אֹמְרִ֗ים נִתְּנָה֙ בְּיַ֣ד מֶֽלֶךְ־בָּבֶ֔ל בַּחֶ֖רֶב וּבָרָעָ֥ב וּבַדָּֽבֶר׃ </span></p>
 <p align="RIGHT"><span lang="he">‎<a name="037">37</a> ‏הִנְנִ֤י מְקַבְּצָם֙ מִכָּל־הָ֣אֲרָצ֔וֹת אֲשֶׁ֨ר הִדַּחְתִּ֥ים שָׁ֛ם בְּאַפִּ֥י וּבַחֲמָתִ֖י וּבְקֶ֣צֶף גָּד֑וֹל וַהֲשִֽׁבֹתִים֙ אֶל־הַמָּק֣וֹם הַזֶּ֔ה וְהֹשַׁבְתִּ֖ים לָבֶֽטַח׃ </span></p>
 <p align="RIGHT"><span lang="he">‎<a name="038">38</a> ‏וְהָ֥יוּ לִ֖י לְעָ֑ם וַאֲנִ֕י אֶהְיֶ֥ה לָהֶ֖ם לֵאלֹהִֽים׃ </span></p>
 <p align="RIGHT"><span lang="he">‎<a name="039">39</a> ‏וְנָתַתִּ֨י לָהֶ֜ם לֵ֤ב אֶחָד֙ וְדֶ֣רֶךְ אֶחָ֔ד לְיִרְאָ֥ה אוֹתִ֖י כָּל־הַיָּמִ֑ים לְט֣וֹב לָהֶ֔ם וְלִבְנֵיהֶ֖ם אַחֲרֵיהֶֽם׃ </span></p>
 <p align="RIGHT"><span lang="he">‎<a name="040">40</a> ‏וְכָרַתִּ֤י לָהֶם֙ בְּרִ֣ית עוֹלָ֔ם אֲשֶׁ֤ר לֹֽא־אָשׁוּב֙ מֵאַ֣חֲרֵיהֶ֔ם לְהֵיטִיבִ֖י אוֹתָ֑ם וְאֶת־יִרְאָתִי֙ אֶתֵּ֣ן בִּלְבָבָ֔ם לְבִלְתִּ֖י ס֥וּר מֵעָלָֽי׃ </span></p>
 <p align="RIGHT"><span lang="he">‎<a name="041">41</a> ‏וְשַׂשְׂתִּ֥י עֲלֵיהֶ֖ם לְהֵטִ֣יב אוֹתָ֑ם וּנְטַעְתִּ֞ים בָּאָ֤רֶץ הַזֹּאת֙ בֶּאֱמֶ֔ת בְּכָל־לִבִּ֖י וּבְכָל־נַפְשִֽׁי׃ ס</span></p>
 <p align="RIGHT"><span lang="he">‎<a name="042">42</a> ‏כִּֽי־כֹה֙ אָמַ֣ר יְהוָ֔ה כַּאֲשֶׁ֤ר הֵבֵ֙אתִי֙ אֶל־הָעָ֣ם הַזֶּ֔ה אֵ֛ת כָּל־הָרָעָ֥ה הַגְּדוֹלָ֖ה הַזֹּ֑את כֵּ֣ן אָנֹכִ֞י מֵבִ֤יא עֲלֵיהֶם֙ אֶת־כָּל־הַטּוֹבָ֔ה אֲשֶׁ֥ר אָנֹכִ֖י דֹּבֵ֥ר עֲלֵיהֶֽם׃ </span></p>
 <p align="RIGHT"><span lang="he">‎<a name="043">43</a> ‏וְנִקְנָ֥ה הַשָּׂדֶ֖ה בָּאָ֣רֶץ הַזֹּ֑את אֲשֶׁ֣ר׀ אַתֶּ֣ם אֹמְרִ֗ים שְׁמָמָ֥ה הִיא֙ מֵאֵ֤ין אָדָם֙ וּבְהֵמָ֔ה נִתְּנָ֖ה בְּיַ֥ד הַכַּשְׂדִּֽים׃ </span></p>
 <p align="RIGHT"><span lang="he">‎<a name="044">44</a> ‏שָׂד֞וֹת בַּכֶּ֣סֶף יִקְנ֗וּ וְכָת֨וֹב בַּסֵּ֥פֶר׀ וְחָתוֹם֮ וְהָעֵ֣ד עֵדִים֒ בְּאֶ֨רֶץ בִּנְיָמִ֜ן וּבִסְבִיבֵ֣י יְרוּשָׁלִַ֗ם וּבְעָרֵ֤י יְהוּדָה֙ וּבְעָרֵ֣י הָהָ֔ר וּבְעָרֵ֥י הַשְּׁפֵלָ֖ה וּבְעָרֵ֣י הַנֶּ֑גֶב כִּֽי־אָשִׁ֥יב אֶת־שְׁבוּתָ֖ם נְאֻם־יְהוָֽה׃ פ</span></p>
 </td>
 <td width="50%">
 <p>1 hadāḇār ’ăšer-hāyâ ’el-yirəməyâû mē’ēṯ yəhwâ <font color="brown">bišənaṯ</font> <font color="blue">baššānâ</font> hā‘ăśirîṯ ləṣiḏəqîyâû meleḵə yəhûḏâ hî’ haššānâ šəmōneh-‘eśərēh šānâ linəḇûḵaḏəre’ṣṣar: </p>
 <p>2 wə’āz ḥêl meleḵə bāḇel ṣārîm ‘al-yərûšālāim wəyirəməyâû hannāḇî’ hāyâ ḵālû’ b<sup>a</sup>ḥăṣar hammaṭṭārâ ’ăšer bêṯ-meleḵə yəhûḏâ: </p>
 <p>3 ’ăšer kəlā’wō ṣiḏəqîyâû meleḵə-yəhûḏâ lē’mōr madû‘a ’atâ nibā’ lē’mōr kōh ’āmar yəhwâ hinənî nōṯēn ’eṯ-hā‘îr hazzō’ṯ bəyaḏ meleḵə-bāḇel ûləḵāḏāh: </p>
 <p>4 wəṣiḏəqîyâû meleḵə yəhûḏâ lō’ yimmālēṭ mîyaḏ hakaśədîm kî hinnāṯōn yinnāṯēn bəyaḏ meleḵə-bāḇel wəḏiber-pîw ‘im-pîw wə‘ênāyw ’eṯ-<font color="brown">‘ênāw</font> <font color="blue">‘ênāyw</font> tirə’eynâ: </p>
 <p>5 ûḇāḇel ywōliḵə ’eṯ-ṣiḏəqîyâû wəšām yihəyeh ‘aḏ-pāqəḏî ’ōṯwō nə’um-yəhwâ kî ṯillāḥămû ’eṯ-hakaśədîm lō’ ṯaṣəlîḥû: f</p>
 <p>6 wayyō’mer yirəməyâû hāyâ dəḇar-yəhwâ ’ēlay lē’mōr: </p>
 <p>7 hinnēh ḥănamə’ēl ben-šallum dōḏəḵā bā’ ’ēleyḵā lē’mōr qənēh ləḵā ’eṯ-śāḏî ’ăšer b<sup>a</sup>‘ănāṯwōṯ kî ləḵā mišəpaṭ hagə’ullâ liqənwōṯ: </p>
 <p>8 wayyāḇō’ ’ēlay ḥănamə’ēl ben-dōḏî kiḏəḇar yəhwâ ’el-ḥăṣar hammaṭṭārâ wayyō’mer ’ēlay qənēh nā’ ’eṯ-śāḏî ’ăšer-b<sup>a</sup>‘ănāṯwōṯ ’ăšer| bə’ereṣ binəyāmîn kî-ləḵā mišəpaṭ hayəruššâ ûləḵā hagə’ullâ qənēh-lāḵə wā’ēḏ<sup>a</sup>‘ kî ḏəḇar-yəhwâ hû’: </p>
 <p>9 wā’eqəneh ’eṯ-haśśāḏeh mē’ēṯ ḥănamə’ēl ben-dōḏî ’ăšer b<sup>a</sup>‘ănāṯwōṯ wā’ešəqălâ-llwō ’eṯ-hakesef šiḇə‘â šəqālîm w<sup>a</sup>‘ăśārâ hakāsef: </p>
 <p>10 wā’eḵətōḇ bassēfer wā’eḥətōm wā’ā‘ēḏ ‘ēḏîm wā’ešəqōl hakesef bəmō’zənāyim: </p>
 <p>11 wā’eqq<sup>a</sup>ḥ ’eṯ-sēfer hammiqənâ ’eṯ-heḥāṯûm hammiṣəwâ wəh<sup>a</sup>ḥuqqîm wə’eṯ-hagālûy: </p>
 <p>12 wā’etēn ’eṯ-hassēfer hammiqənâ ’el-bārûḵə ben-nērîyâ ben-m<sup>a</sup>ḥəsêâ lə‘ênê ḥănamə’ēl dōḏî ûlə‘ênê hā‘ēḏîm hakōṯəḇîm bəsēfer hammiqənâ lə‘ênê kāl-hayyəhûḏîm hayyōšəḇîm b<sup>a</sup>ḥăṣar hammaṭṭārâ: </p>
 <p>13 wā’ăṣaûeh ’eṯ<font color="red"><sup>1</sup></font> bārûḵə lə‘ênêhem lē’mōr: </p>
 <p>14 kōh-’āmar yəhwâ ṣəḇā’wōṯ ’ĕlōhê yiśərā’ēl lāqwōḥa ’eṯ-hassəfārîm hā’ēlleh ’ēṯ sēfer hammiqənâ hazzeh wə’ēṯ heḥāṯûm wə’ēṯ sēfer hagālûy hazzeh ûnəṯatām biḵəlî-ḥāreś ləm<sup>a</sup>‘an y<sup>a</sup>‘aməḏû yāmîm rabîm: s</p>
 <p>15 kî ḵōh ’āmar yəhwâ ṣəḇā’wōṯ ’ĕlōhê yiśərā’ēl ‘wōḏ yiqqānû ḇātîm wəśāḏwōṯ ûḵərāmîm bā’āreṣ hazzō’ṯ: f</p>
 <p>16 wā’eṯəpallēl ’el-yəhwâ ’<sup>a</sup>ḥărê ṯitî ’eṯ-sēfer hammiqənâ ’el-bārûḵə ben-nērîyâ lē’mōr: </p>
 <p>17 ’ăhāh ’ăḏōnāy yəhwih hinnēh| ’atâ ‘āśîṯā ’eṯ-haššāmayim wə’eṯ-hā’āreṣ bəḵōḥăḵā hagāḏwōl ûḇizərō‘ăḵā hannəṭûyâ lō’-yipālē’ mimməḵā kāl-dāḇār: </p>
 <p>18 ‘ōśeh ḥeseḏ la’ălāfîm ûməšallēm ‘ăwōn ’āḇwōṯ ’el-ḥêq bənêhem ’<sup>a</sup>ḥărêhem hā’ēl hagāḏwōl hagibwōr yəhwâ ṣəḇā’wōṯ šəmwō: </p>
 <p>19 gəḏōl hā‘ēṣâ wəraḇ hā‘ălîlîyâ ’ăšer-‘êneyḵā fəquḥwōṯ ‘al-kāl-darəḵê bənê ’āḏām lāṯēṯ lə’îš kiḏərāḵāyw wəḵifərî m<sup>a</sup>‘ălālāyw: </p>
 <p>20 ’ăšer-śamətā ’ōṯwōṯ ûmōfəṯîm bə’ereṣ-miṣərayim ‘aḏ-hayywōm hazzeh ûḇəyiśərā’ēl ûḇā’āḏām wat<sup>a</sup>‘ăśeh-lləḵā šēm kayywōm hazzeh: </p>
 <p>21 watōṣē’ ’eṯ-‘amməḵā ’eṯ-yiśərā’ēl mē’ereṣ miṣərāyim bə’ōṯwōṯ ûḇəmwōfəṯîm ûḇəyāḏ ḥăzāqâ ûḇə’ezərwō‘a nəṭûyâ ûḇəmwōrā’ gāḏwōl: </p>
 <p>22 watitēn lâem ’eṯ-hā’āreṣ hazzō’ṯ ’ăšer-nišəb<sup>a</sup>‘ətā la’ăḇwōṯām lāṯēṯ lâem ’ereṣ zāḇaṯ ḥālāḇ ûḏəḇāš: </p>
 <p>23 wayyāḇō’û wayyirəšû ’ōṯāh wəlō’-šāmə‘û ḇəqwōleḵā <font color="brown">ûḇəṯōrwōṯeḵā</font> <font color="blue">ûḇəṯwōrāṯəḵā</font> lō’-hālāḵû ’ēṯ kāl-’ăšer ṣiûîṯâ lâem l<sup>a</sup>‘ăśwōṯ lō’ ‘āśû wataqərē’ ’ōṯām ’ēṯ kāl-hārā‘â hazzō’ṯ: </p>
 <p>24 hinnēh hassōləlwōṯ bā’û hā‘îr ləlāḵəḏāh wəhā‘îr nitənâ bəyaḏ hakaśədîm hanniləḥāmîm ‘āleyhā mipənê h<sup>a</sup>ḥereḇ wəhārā‘āḇ wəhadāḇer wa’ăšer dibarətā hāyâ wəhinnəḵā rō’eh: </p>
 <p>25 wə’atâ ’āmarətā ’ēlay ’ăḏōnāy yəhwih qənēh-ləḵā haśśāḏeh bakesef wəhā‘ēḏ ‘ēḏîm wəhā‘îr nitənâ bəyaḏ hakaśədîm: </p>
 <p>26 wayəhî dəḇar-yəhwâ ’el-yirəməyâû lē’mōr: </p>
 <p>27 hinnēh ’ănî yəhwâ ’ĕlōhê kāl-bāśār hă‍mimmennî yipālē’ kāl-dāḇār: </p>
 <p>28 lāḵēn kōh ’āmar yəhwâ hinənî nōṯēn ’eṯ-hā‘îr hazzō’ṯ bəyaḏ hakaśədîm ûḇəyaḏ nəḇûḵaḏəre’ṣṣar meleḵə-bāḇel ûləḵāḏāh: </p>
 <p>29 ûḇā’û hakaśədîm hanniləḥāmîm ‘al-hā‘îr hazzō’ṯ wəhiṣṣîṯû ’eṯ-hā‘îr hazzō’ṯ bā’ēš ûśərāfûhā wə’ēṯ habātîm ’ăšer qiṭṭərû ‘al-gagwōṯêhem lab<sup>a</sup>‘al wəhissiḵû nəsāḵîm lē’lōhîm ’ăḥērîm ləm<sup>a</sup>‘an haḵə‘isēnî: </p>
 <p>30 kî-hāyû ḇənê-yiśərā’ēl ûḇənê yəhûḏâ ’aḵə ‘ōśîm hār<sup>a</sup>‘ bə‘ênay minnə‘urōṯêhem kî ḇənê-yiśərā’ēl ’aḵə maḵə‘isîm ’ōṯî bəm<sup>a</sup>‘ăśēh yəḏêhem nə’um-yəhwâ: </p>
 <p>31 kî ‘al-’apî wə‘al-ḥămāṯî hāyəṯâ llî hā‘îr hazzō’ṯ ləmin-hayywōm ’ăšer bānû ’wōṯāh wə‘aḏ hayywōm hazzeh lahăsîrāh mē‘al pānāy: </p>
 <p>32 ‘al kāl-rā‘aṯ bənê-yiśərā’ēl ûḇənê yəhûḏâ ’ăšer ‘āśû ləhaḵə‘isēnî hēmmâ maləḵêhem śārêhem kōhănêhem ûnəḇî’êhem wə’îš yəhûḏâ wəyōšəḇê yərûšālāim: </p>
 <p>33 wayyifənû ’ēlay ‘ōref wəlō’ fānîm wəlammēḏ ’ōṯām hašəkēm wəlammēḏ wə’ênām šōmə‘îm lāq<sup>a</sup>ḥaṯ mûsār: </p>
 <p>34 wayyāśîmû šiqqûṣêhem babayiṯ ’ăšer-niqərā’-šəmî ‘ālāyw ləṭammə’wō: </p>
 <p>35 wayyiḇənû ’eṯ-bāmwōṯ hab<sup>a</sup>‘al ’ăšer| bəḡê’ ḇen-hinnōm ləh<sup>a</sup>‘ăḇîr ’eṯ-bənêhem wə’eṯ-bənwōṯêhem lammōleḵə ’ăšer lō’-ṣiûîṯîm wəlō’ ‘āləṯâ ‘al-libî l<sup>a</sup>‘ăśwōṯ hatwō‘ēḇâ hazzō’ṯ ləm<sup>a</sup>‘an <font color="brown">h<sup>a</sup>ḥăṭî</font> <font color="blue">h<sup>a</sup>ḥăṭî’</font> ’eṯ-yəhûḏâ: s</p>
 <p>36 wə‘atâ lāḵēn kōh-’āmar yəhwâ ’ĕlōhê yiśərā’ēl ’el-hā‘îr hazzō’ṯ ’ăšer| ’atem ’ōmərîm nitənâ bəyaḏ meleḵə-bāḇel b<sup>a</sup>ḥereḇ ûḇārā‘āḇ ûḇadāḇer: </p>
 <p>37 hinənî məqabəṣām mikāl-hā’ărāṣwōṯ ’ăšer hid<sup>a</sup>ḥətîm šām bə’apî ûḇ<sup>a</sup>ḥămāṯî ûḇəqeṣef gāḏwōl wahăšiḇōṯîm ’el-hammāqwōm hazzeh wəhōšaḇətîm lāḇeṭ<sup>a</sup>ḥ: </p>
 <p>38 wəhāyû lî lə‘ām wa’ănî ’ehəyeh lâem lē’lōhîm: </p>
 <p>39 wənāṯatî lâem lēḇ ’eḥāḏ wəḏereḵə ’eḥāḏ ləyirə’â ’wōṯî kāl-hayyāmîm ləṭwōḇ lâem wəliḇənêhem ’<sup>a</sup>ḥărêhem: </p>
 <p>40 wəḵāratî lâem bərîṯ ‘wōlām ’ăšer lō’-’āšûḇ mē’<sup>a</sup>ḥărêhem ləhêṭîḇî ’wōṯām wə’eṯ-yirə’āṯî ’etēn biləḇāḇām ləḇilətî sûr mē‘ālāy: </p>
 <p>41 wəśaśətî ‘ălêhem ləhēṭîḇ ’wōṯām ûnəṭ<sup>a</sup>‘ətîm bā’āreṣ hazzō’ṯ be’ĕmeṯ bəḵāl-libî ûḇəḵāl-nafəšî: s</p>
 <p>42 kî-ḵōh ’āmar yəhwâ ka’ăšer hēḇē’ṯî ’el-hā‘ām hazzeh ’ēṯ kāl-hārā‘â hagəḏwōlâ hazzō’ṯ kēn ’ānōḵî mēḇî’ ‘ălêhem ’eṯ-kāl-haṭṭwōḇâ ’ăšer ’ānōḵî dōḇēr ‘ălêhem: </p>
 <p>43 wəniqənâ haśśāḏeh bā’āreṣ hazzō’ṯ ’ăšer| ’atem ’ōmərîm šəmāmâ hî’ mē’ên ’āḏām ûḇəhēmâ nitənâ bəyaḏ hakaśədîm: </p>
 <p>44 śāḏwōṯ bakesef yiqənû wəḵāṯwōḇ bassēfer| wəḥāṯwōm wəhā‘ēḏ ‘ēḏîm bə’ereṣ binəyāmin ûḇisəḇîḇê yərûšālaim ûḇə‘ārê yəhûḏâ ûḇə‘ārê hâār ûḇə‘ārê haššəfēlâ ûḇə‘ārê hanneḡeḇ kî-’āšîḇ ’eṯ-šəḇûṯām nə’um-yəhwâ: f</p>
 </td>
 </tr></table>
 <p></p><hr>
 <center>
 <a href="jer033.htm">Next: Jeremiah (Yermiyah) Chapter 33</a></center>
 </body>