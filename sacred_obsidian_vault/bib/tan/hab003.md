<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/hab003.htm">Polyglot</a> 
 <a href="../kjv/hab003.htm">KJV</a> 
 <a href="../sep/hab003.htm">Sep</a> 
 <a href="../vul/hab003.htm">Vul</a> 
 
 <br>
 <br><a href="hab.htm">Habakkuk (Chavaquq) Index</a><br>
  
 <a href="hab002.htm">Previous</a> 
 <a href="zep001.htm">Next</a> 
 </center>
 <hr>
 
 <h3 align="CENTER">Tanach (Hebrew): Habakkuk (Chavaquq) Chapter 3</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏תְּפִלָּ֖ה לַחֲבַקּ֣וּק הַנָּבִ֑יא עַ֖ל שִׁגְיֹנֽוֹת׃ </span></p>
 <p align="RIGHT"><span lang="he">‎<a name="002">2</a> ‏יְהוָ֗ה שָׁמַ֣עְתִּי שִׁמְעֲךָ֮ יָרֵאתִי֒ יְהוָ֗ה פָּֽעָלְךָ֙ בְּקֶ֤רֶב שָׁנִים֙ חַיֵּ֔יהוּ בְּקֶ֥רֶב שָׁנִ֖ים תּוֹדִ֑יעַ בְּרֹ֖גֶז רַחֵ֥ם תִּזְכּֽוֹר׃ </span></p>
 <p align="RIGHT"><span lang="he">‎<a name="003">3</a> ‏אֱל֙וֹהַ֙ מִתֵּימָ֣ן יָב֔וֹא וְקָד֥וֹשׁ מֵֽהַר־פָּארָ֖ן סֶ֑לָה כִּסָּ֤ה שָׁמַ֙יִם֙ הוֹד֔וֹ וּתְהִלָּת֖וֹ מָלְאָ֥ה הָאָֽרֶץ׃ </span></p>
 <p align="RIGHT"><span lang="he">‎<a name="004">4</a> ‏וְנֹ֙גַהּ֙<font color="red"><sup>3</sup></font> כָּא֣וֹר תִּֽהְיֶ֔ה קַרְנַ֥יִם מִיָּד֖וֹ ל֑וֹ וְשָׁ֖ם חֶבְי֥וֹן עֻזֹּֽה׃<font color="red"><sup>q</sup></font> </span></p>
 <p align="RIGHT"><span lang="he">‎<a name="005">5</a> ‏לְפָנָ֖יו יֵ֣לֶךְ דָּ֑בֶר וְיֵצֵ֥א רֶ֖שֶׁף לְרַגְלָֽיו׃ </span></p>
 <p align="RIGHT"><span lang="he">‎<a name="006">6</a> ‏עָמַ֣ד׀ וַיְמֹ֣דֶד אֶ֗רֶץ רָאָה֙ וַיַּתֵּ֣ר גּוֹיִ֔ם וַיִּתְפֹּֽצְצוּ֙ הַרְרֵי־עַ֔ד שַׁח֖וּ גִּבְע֣וֹת עוֹלָ֑ם הֲלִיכ֥וֹת עוֹלָ֖ם לֽוֹ׃<font color="red"><sup>3</sup></font> </span></p>
 <p align="RIGHT"><span lang="he">‎<a name="007">7</a> ‏תַּ֣חַת אָ֔וֶן רָאִ֖יתִי אָהֳלֵ֣י כוּשָׁ֑ן יִרְגְּז֕וּן יְרִיע֖וֹת אֶ֥רֶץ מִדְיָֽן׃ ס</span></p>
 <p align="RIGHT"><span lang="he">‎<a name="008">8</a> ‏הֲבִנְהָרִים֙ חָרָ֣ה יְהוָ֔ה אִ֤ם בַּנְּהָרִים֙ אַפֶּ֔ךָ אִם־בַּיָּ֖ם עֶבְרָתֶ֑ךָ כִּ֤י תִרְכַּב֙ עַל־סוּסֶ֔יךָ מַרְכְּבֹתֶ֖יךָ יְשׁוּעָֽה׃ </span></p>
 <p align="RIGHT"><span lang="he">‎<a name="009">9</a> ‏עֶרְיָ֤ה תֵעוֹר֙ קַשְׁתֶּ֔ךָ שְׁבֻע֥וֹת מַטּ֖וֹת אֹ֣מֶר סֶ֑לָה נְהָר֖וֹת תְּבַקַּע־אָֽרֶץ׃ </span></p>
 <p align="RIGHT"><span lang="he">‎<a name="010">10</a> ‏רָא֤וּךָ יָחִ֙ילוּ֙ הָרִ֔ים זֶ֥רֶם מַ֖יִם עָבָ֑ר נָתַ֤ן תְּהוֹם֙ קוֹל֔וֹ ר֖וֹם יָדֵ֥יהוּ נָשָֽׂא׃ </span></p>
 <p align="RIGHT"><span lang="he">‎<a name="011">11</a> ‏שֶׁ֥מֶשׁ יָרֵ֖חַ עָ֣מַד זְבֻ֑לָה לְא֤וֹר חִצֶּ֙יךָ֙ יְהַלֵּ֔כוּ לְנֹ֖גַהּ בְּרַ֥ק חֲנִיתֶֽךָ׃ </span></p>
 <p align="RIGHT"><span lang="he">‎<a name="012">12</a> ‏בְּזַ֖עַם תִּצְעַד־אָ֑רֶץ בְּאַ֖ף תָּד֥וּשׁ גּוֹיִֽם׃ </span></p>
 <p align="RIGHT"><span lang="he">‎<a name="013">13</a> ‏יָצָ֙אתָ֙ לְיֵ֣שַׁע עַמֶּ֔ךָ לְיֵ֖שַׁע אֶת־מְשִׁיחֶ֑ךָ מָחַ֤צְתָּ רֹּאשׁ֙ מִבֵּ֣ית רָשָׁ֔ע עָר֛וֹת יְס֥וֹד עַד־צַוָּ֖אר סֶֽלָה׃ פ</span></p>
 <p align="RIGHT"><span lang="he">‎<a name="014">14</a> ‏נָקַ֤בְתָּ בְמַטָּיו֙ רֹ֣אשׁ <font color="brown">פרזו</font> <font color="blue">פְּרָזָ֔יו</font> יִסְעֲר֖וּ לַהֲפִיצֵ֑נִי עֲלִ֣יצֻתָ֔ם כְּמוֹ־לֶאֱכֹ֥ל עָנִ֖י בַּמִּסְתָּֽר׃ </span></p>
 <p align="RIGHT"><span lang="he">‎<a name="015">15</a> ‏דָּרַ֥כְתָּ בַיָּ֖ם סוּסֶ֑יךָ חֹ֖מֶר מַ֥יִם רַבִּֽים׃ </span></p>
 <p align="RIGHT"><span lang="he">‎<a name="016">16</a> ‏שָׁמַ֣עְתִּי׀ וַתִּרְגַּ֣ז בִּטְנִ֗י לְקוֹל֙ צָלֲל֣וּ שְׂפָתַ֔י יָב֥וֹא רָקָ֛ב בַּעֲצָמַ֖י וְתַחְתַּ֣י אֶרְגָּ֑ז אֲשֶׁ֤ר אָנ֙וּחַ֙ לְי֣וֹם צָרָ֔ה לַעֲל֖וֹת לְעַ֥ם יְגוּדֶֽנּוּ׃ </span></p>
 <p align="RIGHT"><span lang="he">‎<a name="017">17</a> ‏כִּֽי־תְאֵנָ֣ה לֹֽא־תִפְרָ֗ח וְאֵ֤ין יְבוּל֙ בַּגְּפָנִ֔ים כִּחֵשׁ֙ מַעֲשֵׂה־זַ֔יִת וּשְׁדֵמ֖וֹת לֹא־עָ֣שָׂה אֹ֑כֶל גָּזַ֤ר מִמִּכְלָה֙ צֹ֔אן וְאֵ֥ין בָּקָ֖ר בָּרְפָתִֽים׃ </span></p>
 <p align="RIGHT"><span lang="he">‎<a name="018">18</a> ‏וַאֲנִ֖י בַּיהוָ֣ה אֶעְל֑וֹזָה אָגִ֖ילָה בֵּאלֹהֵ֥י יִשְׁעִֽי׃ </span></p>
 <p align="RIGHT"><span lang="he">‎<a name="019">19</a> ‏יְהוִ֤ה אֲדֹנָי֙ חֵילִ֔י וַיָּ֤שֶׂם רַגְלַי֙ כָּֽאַיָּל֔וֹת וְעַ֥ל בָּמוֹתַ֖י יַדְרִכֵ֑נִי לַמְנַצֵּ֖חַ בִּנְגִינוֹתָֽי׃ </span></p>
 <p></p>
 </td>
 <td width="50%">
 <p>1 təfillâ l<sup>a</sup>ḥăḇaqqûq hannāḇî’ ‘al šiḡəyōnwōṯ: </p>
 <p>2 yəhwâ šām<sup>a</sup>‘ətî šimə‘ăḵā yārē’ṯî yəhwâ pā‘āləḵā bəqereḇ šānîm ḥayyêhû bəqereḇ šānîm twōḏî‘a bərōḡez r<sup>a</sup>ḥēm tizəkwōr: </p>
 <p>3 ’ĕlwōha mitêmān yāḇwō’ wəqāḏwōš mēhar-pā’rān selâ kissâ šāmayim hwōḏwō ûṯəhillāṯwō mālə’â hā’āreṣ: </p>
 <p>4 wənōḡ<sup>a</sup>h<font color="red"><sup>3</sup></font> kā’wōr tihəyeh qarənayim mîyāḏwō lwō wəšām ḥeḇəywōn ‘uzzōh:<font color="red"><sup>q</sup></font> </p>
 <p>5 ləfānāyw yēleḵə dāḇer wəyēṣē’ rešef ləraḡəlāyw: </p>
 <p>6 ‘āmaḏ| wayəmōḏeḏ ’ereṣ rā’â wayyatēr gwōyim wayyiṯəpōṣəṣû harərê-‘aḏ š<sup>a</sup>ḥû giḇə‘wōṯ ‘wōlām hălîḵwōṯ ‘wōlām lwō:<font color="red"><sup>3</sup></font> </p>
 <p>7 t<sup>a</sup>ḥaṯ ’āwen rā’îṯî ’âŏlê ḵûšān yirəgəzûn yərî‘wōṯ ’ereṣ miḏəyān: s</p>
 <p>8 hăḇinəhārîm ḥārâ yəhwâ ’im bannəhārîm ’apeḵā ’im-bayyām ‘eḇərāṯeḵā kî ṯirəkaḇ ‘al-sûseyḵā marəkəḇōṯeyḵā yəšû‘â: </p>
 <p>9 ‘erəyâ ṯē‘wōr qašəteḵā šəḇu‘wōṯ maṭṭwōṯ ’ōmer selâ nəhārwōṯ təḇaqq<sup>a</sup>‘-’āreṣ: </p>
 <p>10 rā’ûḵā yāḥîlû hārîm zerem mayim ‘āḇār nāṯan təhwōm qwōlwō rwōm yāḏêhû nāśā’: </p>
 <p>11 šemeš yārēḥa ‘āmaḏ zəḇulâ lə’wōr ḥiṣṣeyḵā yəhallēḵû lənōḡ<sup>a</sup>h bəraq ḥănîṯeḵā: </p>
 <p>12 bəz<sup>a</sup>‘am tiṣə‘aḏ-’āreṣ bə’af tāḏûš gwōyim: </p>
 <p>13 yāṣā’ṯā ləyēš<sup>a</sup>‘ ‘ammeḵā ləyēš<sup>a</sup>‘ ’eṯ-məšîḥeḵā māḥaṣətā rrō’š mibêṯ rāšā‘ ‘ārwōṯ yəswōḏ ‘aḏ-ṣaûā’r selâ: f</p>
 <p>14 nāqaḇətā ḇəmaṭṭāyw rō’š <font color="brown">pərāzwō</font> <font color="blue">pərāzāyw</font> yisə‘ărû lahăfîṣēnî ‘ălîṣuṯām kəmwō-le’ĕḵōl ‘ānî bammisətār: </p>
 <p>15 dāraḵətā ḇayyām sûseyḵā ḥōmer mayim rabîm: </p>
 <p>16 šām<sup>a</sup>‘ətî| watirəgaz biṭənî ləqwōl ṣālălû śəfāṯay yāḇwō’ rāqāḇ b<sup>a</sup>‘ăṣāmay wəṯ<sup>a</sup>ḥətay ’erəgāz ’ăšer ’ānûḥa ləywōm ṣārâ l<sup>a</sup>‘ălwōṯ lə‘am yəḡûḏennû: </p>
 <p>17 kî-ṯə’ēnâ lō’-ṯifərāḥ wə’ên yəḇûl bagəfānîm kiḥēš m<sup>a</sup>‘ăśēh-zayiṯ ûšəḏēmwōṯ lō’-‘āśâ ’ōḵel gāzar mimmiḵəlâ ṣō’n wə’ên bāqār bārəfāṯîm: </p>
 <p>18 wa’ănî bayhwâ ’e‘əlwōzâ ’āḡîlâ bē’lōhê yišə‘î: </p>
 <p>19 yəhwih ’ăḏōnāy ḥêlî wayyāśem raḡəlay kā’ayyālwōṯ wə‘al bāmwōṯay yaḏəriḵēnî lamənaṣṣēḥa binəḡînwōṯāy: </p>
 </td>
 </tr></table>
 <p></p><hr>
 <center>
 <a href="zep001.htm">Next: Zephaniah (Tsephanyah) Chapter 1</a></center>
 </body>