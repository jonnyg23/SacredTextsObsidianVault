<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer008.htm">Polyglot</a> 
 <a href="../kjv/jer008.htm">KJV</a> 
 <a href="../sep/jer008.htm">Sep</a> 
 <a href="../vul/jer008.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer007.htm">Previous</a> 
 <a href="jer009.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 8</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏בָּעֵ֣ת הַהִ֣יא נְאֻם־יְהוָ֡ה <font color="brown">ויציאו</font> <font color="blue">יוֹצִ֣יאוּ</font> אֶת־עַצְמ֣וֹת מַלְכֵֽי־יְהוּדָ֣ה וְאֶת־עַצְמוֹת־שָׂרָיו֩ וְאֶת־עַצְמ֨וֹת הַכֹּהֲנִ֜ים וְאֵ֣ת׀ עַצְמ֣וֹת הַנְּבִיאִ֗ים וְאֵ֛ת עַצְמ֥וֹת יוֹשְׁבֵֽי־יְרוּשָׁלִָ֖ם מִקִּבְרֵיהֶֽם׃ </span></p>
 <p align="RIGHT"><span lang="he">‎<a name="002">2</a> ‏וּשְׁטָחוּם֩ לַשֶּׁ֨מֶשׁ וְלַיָּרֵ֜חַ וּלְכֹ֣ל׀ צְבָ֣א הַשָּׁמַ֗יִם אֲשֶׁ֨ר אֲהֵב֜וּם וַאֲשֶׁ֤ר עֲבָדוּם֙ וַֽאֲשֶׁר֙ הָלְכ֣וּ אַֽחֲרֵיהֶ֔ם וַאֲשֶׁ֣ר דְּרָשׁ֔וּם וַאֲשֶׁ֥ר הִֽשְׁתַּחֲו֖וּ לָהֶ֑ם לֹ֤א יֵאָֽסְפוּ֙ וְלֹ֣א יִקָּבֵ֔רוּ לְדֹ֛מֶן עַל־פְּנֵ֥י הָאֲדָמָ֖ה יִֽהְיֽוּ׃ </span></p>
 <p align="RIGHT"><span lang="he">‎<a name="003">3</a> ‏וְנִבְחַ֥ר מָ֙וֶת֙ מֵֽחַיִּי֔ם לְכֹ֗ל הַשְּׁאֵרִית֙ הַנִּשְׁאָרִ֔ים מִן־הַמִּשְׁפָּחָ֥ה הָֽרָעָ֖ה הַזֹּ֑את בְּכָל־הַמְּקֹמ֤וֹת הַנִּשְׁאָרִים֙ אֲשֶׁ֣ר הִדַּחְתִּ֣ים שָׁ֔ם נְאֻ֖ם יְהוָ֥ה צְבָאֽוֹת׃ ס</span></p>
 <p align="RIGHT"><span lang="he">‎<a name="004">4</a> ‏וְאָמַרְתָּ֣ אֲלֵיהֶ֗ם כֹּ֚ה אָמַ֣ר יְהוָ֔ה הֲיִפְּל֖וּ וְלֹ֣א יָק֑וּמוּ אִם־יָשׁ֖וּב וְלֹ֥א יָשֽׁוּב׃ </span></p>
 <p align="RIGHT"><span lang="he">‎<a name="005">5</a> ‏מַדּ֨וּעַ שׁוֹבְבָ֜ה הָעָ֥ם הַזֶּ֛ה יְרוּשָׁלִַ֖ם מְשֻׁבָ֣ה נִצַּ֑חַת הֶחֱזִ֙יקוּ֙ בַּתַּרְמִ֔ית מֵאֲנ֖וּ לָשֽׁוּב׃ </span></p>
 <p align="RIGHT"><span lang="he">‎<a name="006">6</a> ‏הִקְשַׁ֤בְתִּי וָֽאֶשְׁמָע֙ לוֹא־כֵ֣ן יְדַבֵּ֔רוּ אֵ֣ין אִ֗ישׁ נִחָם֙ עַל־רָ֣עָת֔וֹ לֵאמֹ֖ר מֶ֣ה עָשִׂ֑יתִי כֻּלֹּ֗ה שָׁ֚ב <font color="brown">במרצותם</font> <font color="blue">בִּמְר֣וּצָתָ֔ם</font> כְּס֥וּס שׁוֹטֵ֖ף בַּמִּלְחָמָֽה׃ </span></p>
 <p align="RIGHT"><span lang="he">‎<a name="007">7</a> ‏גַּם־חֲסִידָ֣ה בַשָּׁמַ֗יִם יָֽדְעָה֙ מֽוֹעֲדֶ֔יהָ וְתֹ֤ר <font color="brown">וסוס</font> <font color="blue">וְסִיס֙</font> וְעָג֗וּר שָׁמְר֖וּ אֶת־עֵ֣ת בֹּאָ֑נָה וְעַמִּ֕י לֹ֣א יָֽדְע֔וּ אֵ֖ת מִשְׁפַּ֥ט יְהוָֽה׃ </span></p>
 <p align="RIGHT"><span lang="he">‎<a name="008">8</a> ‏אֵיכָ֤ה תֹֽאמְרוּ֙ חֲכָמִ֣ים אֲנַ֔חְנוּ וְתוֹרַ֥ת יְהוָ֖ה אִתָּ֑נוּ אָכֵן֙ הִנֵּ֣ה לַשֶּׁ֣קֶר עָשָׂ֔ה עֵ֖ט שֶׁ֥קֶר סֹפְרִֽים׃ </span></p>
 <p align="RIGHT"><span lang="he">‎<a name="009">9</a> ‏הֹבִ֣ישׁוּ חֲכָמִ֔ים חַ֖תּוּ וַיִּלָּכֵ֑דוּ הִנֵּ֤ה בִדְבַר־יְהוָה֙ מָאָ֔סוּ וְחָכְמַֽת־מֶ֖ה לָהֶֽם׃ ס</span></p>
 <p align="RIGHT"><span lang="he">‎<a name="010">10</a> ‏לָכֵן֩ אֶתֵּ֨ן אֶת־נְשֵׁיהֶ֜ם לַאֲחֵרִ֗ים שְׂדֽוֹתֵיהֶם֙ לְי֣וֹרְשִׁ֔ים כִּ֤י מִקָּטֹן֙ וְעַד־גָּד֔וֹל כֻּלֹּ֖ה בֹּצֵ֣עַ בָּ֑צַע מִנָּבִיא֙ וְעַד־כֹּהֵ֔ן כֻּלֹּ֖ה עֹ֥שֶׂה שָּֽׁקֶר׃ </span></p>
 <p align="RIGHT"><span lang="he">‎<a name="011">11</a> ‏וַיְרַפּ֞וּ אֶת־שֶׁ֤בֶר בַּת־עַמִּי֙ עַל־נְקַלָּ֔ה לֵאמֹ֖ר שָׁל֣וֹם׀ שָׁל֑וֹם וְאֵ֖ין שָׁלֽוֹם׃ </span></p>
 <p align="RIGHT"><span lang="he">‎<a name="012">12</a> ‏הֹבִ֕שׁוּ כִּ֥י תוֹעֵבָ֖ה עָשׂ֑וּ גַּם־בּ֣וֹשׁ לֹֽא־יֵבֹ֗שׁוּ וְהִכָּלֵם֙ לֹ֣א יָדָ֔עוּ לָכֵ֞ן יִפְּל֣וּ בַנֹּפְלִ֗ים בְּעֵ֧ת פְּקֻדָּתָ֛ם יִכָּשְׁל֖וּ אָמַ֥ר יְהוָֽה׃ ס</span></p>
 <p align="RIGHT"><span lang="he">‎<a name="013">13</a> ‏אָסֹ֥ף אֲסִיפֵ֖ם נְאֻם־יְהוָֹ֑ה אֵין֩ עֲנָבִ֨ים בַּגֶּ֜פֶן וְאֵ֧ין תְּאֵנִ֣ים בַּתְּאֵנָ֗ה וְהֶֽעָלֶה֙ נָבֵ֔ל וָאֶתֵּ֥ן לָהֶ֖ם יַעַבְרֽוּם׃ </span></p>
 <p align="RIGHT"><span lang="he">‎<a name="014">14</a> ‏עַל־מָה֙ אֲנַ֣חְנוּ יֹֽשְׁבִ֔ים הֵֽאָסְפ֗וּ וְנָב֛וֹא אֶל־עָרֵ֥י הַמִּבְצָ֖ר וְנִדְּמָה־שָּׁ֑ם כִּי֩ יְהוָ֨ה אֱלֹהֵ֤ינוּ הֲדִמָּ֙נוּ֙ וַיַּשְׁקֵ֣נוּ מֵי־רֹ֔אשׁ כִּ֥י חָטָ֖אנוּ לַיהוָֽה׃ </span></p>
 <p align="RIGHT"><span lang="he">‎<a name="015">15</a> ‏קַוֵּ֥ה לְשָׁל֖וֹם וְאֵ֣ין ט֑וֹב לְעֵ֥ת מַרְפֵּ֖ה וְהִנֵּ֥ה בְעָתָֽה׃ </span></p>
 <p align="RIGHT"><span lang="he">‎<a name="016">16</a> ‏מִדָּ֤ן נִשְׁמַע֙ נַחְרַ֣ת סוּסָ֗יו מִקּוֹל֙ מִצְהֲל֣וֹת אַבִּירָ֔יו רָעֲשָׁ֖ה כָּל־הָאָ֑רֶץ וַיָּב֗וֹאוּ וַיֹּֽאכְלוּ֙ אֶ֣רֶץ וּמְלוֹאָ֔הּ עִ֖יר וְיֹ֥שְׁבֵי בָֽהּ׃ ס</span></p>
 <p align="RIGHT"><span lang="he">‎<a name="017">17</a> ‏כִּי֩ הִנְנִ֨י מְשַׁלֵּ֜חַ בָּכֶ֗ם נְחָשִׁים֙ צִפְעֹנִ֔ים אֲשֶׁ֥ר אֵין־לָהֶ֖ם לָ֑חַשׁ וְנִשְּׁכ֥וּ אֶתְכֶ֖ם נְאֻם־יְהוָֽה׃ ס</span></p>
 <p align="RIGHT"><span lang="he">‎<a name="018">18</a> ‏מַבְלִ֥יגִיתִ֖י עֲלֵ֣י יָג֑וֹן עָלַ֖י לִבִּ֥י דַוָּֽי׃ </span></p>
 <p align="RIGHT"><span lang="he">‎<a name="019">19</a> ‏הִנֵּה־ק֞וֹל שַֽׁוְעַ֣ת בַּת־עַמִּ֗י מֵאֶ֙רֶץ֙ מַרְחַקִּ֔ים הַֽיהוָה֙ אֵ֣ין בְּצִיּ֔וֹן אִם־מַלְכָּ֖הּ אֵ֣ין בָּ֑הּ מַדּ֗וּעַ הִכְעִס֛וּנִי בִּפְסִלֵיהֶ֖ם בְּהַבְלֵ֥י נֵכָֽר׃ </span></p>
 <p align="RIGHT"><span lang="he">‎<a name="020">20</a> ‏עָבַ֥ר קָצִ֖יר כָּ֣לָה קָ֑יִץ וַאֲנַ֖חְנוּ ל֥וֹא נוֹשָֽׁעְנוּ׃ </span></p>
 <p align="RIGHT"><span lang="he">‎<a name="021">21</a> ‏עַל־שֶׁ֥בֶר בַּת־עַמִּ֖י הָשְׁבָּ֑רְתִּי קָדַ֕רְתִּי שַׁמָּ֖ה הֶחֱזִקָֽתְנִי׃ </span></p>
 <p align="RIGHT"><span lang="he">‎<a name="022">22</a> ‏הַצֳרִי֙ אֵ֣ין בְּגִלְעָ֔ד אִם־רֹפֵ֖א אֵ֣ין שָׁ֑ם כִּ֗י מַדּ֙וּעַ֙ לֹ֣א עָֽלְתָ֔ה אֲרֻכַ֖ת בַּת־עַמִּֽי׃ </span></p>
 <p align="RIGHT"><span lang="he">‎<a name="023">23</a> ‏מִֽי־יִתֵּ֤ן רֹאשִׁי֙ מַ֔יִם וְעֵינִ֖י מְק֣וֹר דִּמְעָ֑ה וְאֶבְכֶּה֙ יוֹמָ֣ם וָלַ֔יְלָה אֵ֖ת חַֽלְלֵ֥י בַת־עַמִּֽי׃ </span></p>
 </td>
 <td width="50%">
 <p>1 bā‘ēṯ hahî’ nə’um-yəhwâ <font color="brown">wəyōṣî’û</font> <font color="blue">ywōṣî’û</font> ’eṯ-‘aṣəmwōṯ maləḵê-yəhûḏâ wə’eṯ-‘aṣəmwōṯ-śārāyw wə’eṯ-‘aṣəmwōṯ hakōhănîm wə’ēṯ| ‘aṣəmwōṯ hannəḇî’îm wə’ēṯ ‘aṣəmwōṯ ywōšəḇê-yərûšālāim miqqiḇərêhem: </p>
 <p>2 ûšəṭāḥûm laššemeš wəlayyārēḥa ûləḵōl| ṣəḇā’ haššāmayim ’ăšer ’ăhēḇûm wa’ăšer ‘ăḇāḏûm wa’ăšer hāləḵû ’<sup>a</sup>ḥărêhem wa’ăšer dərāšûm wa’ăšer hišət<sup>a</sup>ḥăwû lâem lō’ yē’āsəfû wəlō’ yiqqāḇērû ləḏōmen ‘al-pənê hā’ăḏāmâ yihəyû: </p>
 <p>3 wəniḇəḥar māweṯ mēḥayyîm ləḵōl haššə’ērîṯ hannišə’ārîm min-hammišəpāḥâ hārā‘â hazzō’ṯ bəḵāl-hamməqōmwōṯ hannišə’ārîm ’ăšer hid<sup>a</sup>ḥətîm šām nə’um yəhwâ ṣəḇā’wōṯ: s</p>
 <p>4 wə’āmarətā ’ălêhem kōh ’āmar yəhwâ hăyipəlû wəlō’ yāqûmû ’im-yāšûḇ wəlō’ yāšûḇ: </p>
 <p>5 madû‘a šwōḇəḇâ hā‘ām hazzeh yərûšālaim məšuḇâ niṣṣ<sup>a</sup>ḥaṯ heḥĕzîqû batarəmîṯ mē’ănû lāšûḇ: </p>
 <p>6 hiqəšaḇətî wā’ešəmā‘ lwō’-ḵēn yəḏabērû ’ên ’îš niḥām ‘al-rā‘āṯwō lē’mōr meh ‘āśîṯî kullōh šāḇ <font color="brown">biməruṣwōṯām</font> <font color="blue">bimərûṣāṯām</font> kəsûs šwōṭēf bammiləḥāmâ: </p>
 <p>7 gam-ḥăsîḏâ ḇaššāmayim yāḏə‘â mwō‘ăḏeyhā wəṯōr <font color="brown">wəsûs</font> <font color="blue">wəsîs</font> wə‘āḡûr šāmərû ’eṯ-‘ēṯ bō’ānâ wə‘ammî lō’ yāḏə‘û ’ēṯ mišəpaṭ yəhwâ: </p>
 <p>8 ’êḵâ ṯō’mərû ḥăḵāmîm ’ăn<sup>a</sup>ḥənû wəṯwōraṯ yəhwâ ’itānû ’āḵēn hinnēh laššeqer ‘āśâ ‘ēṭ šeqer sōfərîm: </p>
 <p>9 hōḇîšû ḥăḵāmîm ḥatû wayyillāḵēḏû hinnēh ḇiḏəḇar-yəhwâ mā’āsû wəḥāḵəmaṯ-meh lâem: s</p>
 <p>10 lāḵēn ’etēn ’eṯ-nəšêhem la’ăḥērîm śəḏwōṯêhem ləywōrəšîm kî miqqāṭōn wə‘aḏ-gāḏwōl kullōh bōṣē‘a bāṣ<sup>a</sup>‘ minnāḇî’ wə‘aḏ-kōhēn kullōh ‘ōśeh ššāqer: </p>
 <p>11 wayərapû ’eṯ-šeḇer baṯ-‘ammî ‘al-nəqallâ lē’mōr šālwōm| šālwōm wə’ên šālwōm: </p>
 <p>12 hōḇišû kî ṯwō‘ēḇâ ‘āśû gam-bwōš lō’-yēḇōšû wəhikālēm lō’ yāḏā‘û lāḵēn yipəlû ḇannōfəlîm bə‘ēṯ pəqudāṯām yikāšəlû ’āmar yəhwâ: s</p>
 <p>13 ’āsōf ’ăsîfēm nə’um-yəhwōâ ’ên ‘ănāḇîm bagefen wə’ên tə’ēnîm batə’ēnâ wəhe‘āleh nāḇēl wā’etēn lâem y<sup>a</sup>‘aḇərûm: </p>
 <p>14 ‘al-mâ ’ăn<sup>a</sup>ḥənû yōšəḇîm hē’āsəfû wənāḇwō’ ’el-‘ārê hammiḇəṣār wənidəmâ-ššām kî yəhwâ ’ĕlōhênû hăḏimmānû wayyašəqēnû mê-rō’š kî ḥāṭā’nû layhwâ: </p>
 <p>15 qaûēh ləšālwōm wə’ên ṭwōḇ lə‘ēṯ marəpēh wəhinnēh ḇə‘āṯâ: </p>
 <p>16 midān nišəm<sup>a</sup>‘ n<sup>a</sup>ḥəraṯ sûsāyw miqqwōl miṣəhălwōṯ ’abîrāyw rā‘ăšâ kāl-hā’āreṣ wayyāḇwō’û wayyō’ḵəlû ’ereṣ ûməlwō’āh ‘îr wəyōšəḇê ḇāh: s</p>
 <p>17 kî hinənî məšallēḥa bāḵem nəḥāšîm ṣifə‘ōnîm ’ăšer ’ên-lâem lāḥaš wəniššəḵû ’eṯəḵem nə’um-yəhwâ: s</p>
 <p>18 maḇəlîḡîṯî ‘ălê yāḡwōn ‘ālay libî ḏaûāy: </p>
 <p>19 hinnēh-qwōl šawə‘aṯ baṯ-‘ammî mē’ereṣ marəḥaqqîm hayhwâ ’ên bəṣîywōn ’im-maləkāh ’ên bāh madû‘a hiḵə‘isûnî bifəsilêhem bəhaḇəlê nēḵār: </p>
 <p>20 ‘āḇar qāṣîr kālâ qāyiṣ wa’ăn<sup>a</sup>ḥənû lwō’ nwōšā‘ənû: </p>
 <p>21 ‘al-šeḇer baṯ-‘ammî hāšəbārətî qāḏarətî šammâ heḥĕziqāṯənî: </p>
 <p>22 haṣŏrî ’ên bəḡilə‘āḏ ’im-rōfē’ ’ên šām kî madû‘a lō’ ‘āləṯâ ’ăruḵaṯ baṯ-‘ammî: </p>
 <p>23 mî-yitēn rō’šî mayim wə‘ênî məqwōr dimə‘â wə’eḇəkeh ywōmām wālayəlâ ’ēṯ ḥaləlê ḇaṯ-‘ammî: </p>
 </td>
 </tr></table>
 <p></p><hr>
 <center>
 <a href="jer009.htm">Next: Jeremiah (Yermiyah) Chapter 9</a></center>
 </body>