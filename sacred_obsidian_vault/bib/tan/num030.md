<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num030.htm">Polyglot</a> 
 <a href="../kjv/num030.htm">KJV</a> 
 <a href="../sep/num030.htm">Sep</a> 
 <a href="../vul/num030.htm">Vul</a> 
 
 <br>
 <br><a href="num.htm">Numbers (Bemidbar) Index</a><br>
  
 <a href="num029.htm">Previous</a> 
 <a href="num031.htm">Next</a> 
 </center>
 <hr>
 
 <h3 align="CENTER">Tanach (Hebrew): Numbers (Bemidbar) Chapter 30</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיֹּ֥אמֶר מֹשֶׁ֖ה אֶל־בְּנֵ֣י יִשְׂרָאֵ֑ל כְּכֹ֛ל אֲשֶׁר־צִוָּ֥ה יְהוָ֖ה אֶת־מֹשֶֽׁה׃ פ</span></p>
 <p align="RIGHT"><span lang="he">‎<a name="002">2</a> ‏וַיְדַבֵּ֤ר מֹשֶׁה֙ אֶל־רָאשֵׁ֣י הַמַּטּ֔וֹת לִבְנֵ֥י יִשְׂרָאֵ֖ל לֵאמֹ֑ר זֶ֣ה הַדָּבָ֔ר אֲשֶׁ֖ר צִוָּ֥ה יְהוָֽה׃ </span></p>
 <p align="RIGHT"><span lang="he">‎<a name="003">3</a> ‏אִישׁ֩ כִּֽי־יִדֹּ֨ר נֶ֜דֶר לַֽיהוָ֗ה אֽוֹ־הִשָּׁ֤בַע שְׁבֻעָה֙ לֶאְסֹ֤ר אִסָּר֙ עַל־נַפְשׁ֔וֹ לֹ֥א יַחֵ֖ל דְּבָר֑וֹ כְּכָל־הַיֹּצֵ֥א מִפִּ֖יו יַעֲשֶֽׂה׃ </span></p>
 <p align="RIGHT"><span lang="he">‎<a name="004">4</a> ‏וְאִשָּׁ֕ה כִּֽי־תִדֹּ֥ר נֶ֖דֶר לַיהוָ֑ה וְאָסְרָ֥ה אִסָּ֛ר בְּבֵ֥ית אָבִ֖יהָ בִּנְעֻרֶֽיהָ׃ </span></p>
 <p align="RIGHT"><span lang="he">‎<a name="005">5</a> ‏וְשָׁמַ֨ע אָבִ֜יהָ אֶת־נִדְרָ֗הּ וֶֽאֱסָרָהּ֙ אֲשֶׁ֣ר אָֽסְרָ֣ה עַל־נַפְשָׁ֔הּ וְהֶחֱרִ֥ישׁ לָ֖הּ אָבִ֑יהָ וְקָ֙מוּ֙ כָּל־נְדָרֶ֔יהָ וְכָל־אִסָּ֛ר אֲשֶׁר־אָסְרָ֥ה עַל־נַפְשָׁ֖הּ יָקֽוּם׃ </span></p>
 <p align="RIGHT"><span lang="he">‎<a name="006">6</a> ‏וְאִם־הֵנִ֨יא אָבִ֣יהָ אֹתָהּ֮ בְּי֣וֹם שָׁמְעוֹ֒ כָּל־נְדָרֶ֗יהָ וֶֽאֱסָרֶ֛יהָ אֲשֶׁר־אָסְרָ֥ה עַל־נַפְשָׁ֖הּ לֹ֣א יָק֑וּם וַֽיהוָה֙ יִֽסְלַח־לָ֔הּ כִּי־הֵנִ֥יא אָבִ֖יהָ אֹתָֽהּ׃ </span></p>
 <p align="RIGHT"><span lang="he">‎<a name="007">7</a> ‏וְאִם־הָי֤וֹ תִֽהְיֶה֙ לְאִ֔ישׁ וּנְדָרֶ֖יהָ עָלֶ֑יהָ א֚וֹ מִבְטָ֣א שְׂפָתֶ֔יהָ אֲשֶׁ֥ר אָסְרָ֖ה עַל־נַפְשָֽׁהּ׃ </span></p>
 <p align="RIGHT"><span lang="he">‎<a name="008">8</a> ‏וְשָׁמַ֥ע אִישָׁ֛הּ בְּי֥וֹם שָׁמְע֖וֹ וְהֶחֱרִ֣ישׁ לָ֑הּ וְקָ֣מוּ נְדָרֶ֗יהָ וֶֽאֱסָרֶ֛הָ אֲשֶׁר־אָסְרָ֥ה עַל־נַפְשָׁ֖הּ יָקֻֽמוּ׃ </span></p>
 <p align="RIGHT"><span lang="he">‎<a name="009">9</a> ‏וְ֠אִם בְּי֨וֹם שְׁמֹ֣עַ אִישָׁהּ֮ יָנִ֣יא אוֹתָהּ֒ וְהֵפֵ֗ר אֶת־נִדְרָהּ֙ אֲשֶׁ֣ר עָלֶ֔יהָ וְאֵת֙ מִבְטָ֣א שְׂפָתֶ֔יהָ אֲשֶׁ֥ר אָסְרָ֖ה עַל־נַפְשָׁ֑הּ וַיהוָ֖ה יִֽסְלַֽח־לָֽהּ׃ </span></p>
 <p align="RIGHT"><span lang="he">‎<a name="010">10</a> ‏וְנֵ֥דֶר אַלְמָנָ֖ה וּגְרוּשָׁ֑ה כֹּ֛ל אֲשֶׁר־אָסְרָ֥ה עַל־נַפְשָׁ֖הּ יָק֥וּם עָלֶֽיהָ׃ </span></p>
 <p align="RIGHT"><span lang="he">‎<a name="011">11</a> ‏וְאִם־בֵּ֥ית אִישָׁ֖הּ נָדָ֑רָה אֽוֹ־אָסְרָ֥ה אִסָּ֛ר עַל־נַפְשָׁ֖הּ בִּשְׁבֻעָֽה׃ </span></p>
 <p align="RIGHT"><span lang="he">‎<a name="012">12</a> ‏וְשָׁמַ֤ע אִישָׁהּ֙ וְהֶחֱרִ֣שׁ לָ֔הּ לֹ֥א הֵנִ֖יא אֹתָ֑הּ וְקָ֙מוּ֙ כָּל־נְדָרֶ֔יהָ וְכָל־אִסָּ֛ר אֲשֶׁר־אָסְרָ֥ה עַל־נַפְשָׁ֖הּ יָקֽוּם׃ </span></p>
 <p align="RIGHT"><span lang="he">‎<a name="013">13</a> ‏וְאִם־הָפֵר֩ יָפֵ֨ר אֹתָ֥ם׀ אִישָׁהּ֮ בְּי֣וֹם שָׁמְעוֹ֒ כָּל־מוֹצָ֨א שְׂפָתֶ֧יהָ לִנְדָרֶ֛יהָ וּלְאִסַּ֥ר נַפְשָׁ֖הּ לֹ֣א יָק֑וּם אִישָׁ֣הּ הֲפֵרָ֔ם וַיהוָ֖ה יִֽסְלַֽח־לָֽהּ׃ </span></p>
 <p align="RIGHT"><span lang="he">‎<a name="014">14</a> ‏כָּל־נֵ֛דֶר וְכָל־שְׁבֻעַ֥ת אִסָּ֖ר לְעַנֹּ֣ת נָ֑פֶשׁ אִישָׁ֥הּ יְקִימֶ֖נּוּ וְאִישָׁ֥הּ יְפֵרֶֽנּוּ׃ </span></p>
 <p align="RIGHT"><span lang="he">‎<a name="015">15</a> ‏וְאִם־הַחֲרֵשׁ֩ יַחֲרִ֨ישׁ לָ֥הּ אִישָׁהּ֮ מִיּ֣וֹם אֶל־יוֹם֒ וְהֵקִים֙ אֶת־כָּל־נְדָרֶ֔יהָ א֥וֹ אֶת־כָּל־אֱסָרֶ֖יהָ אֲשֶׁ֣ר עָלֶ֑יהָ הֵקִ֣ים אֹתָ֔ם כִּי־הֶחֱרִ֥שׁ לָ֖הּ בְּי֥וֹם שָׁמְעֽוֹ׃ </span></p>
 <p align="RIGHT"><span lang="he">‎<a name="016">16</a> ‏וְאִם־הָפֵ֥ר יָפֵ֛ר אֹתָ֖ם אַחֲרֵ֣י שָׁמְע֑וֹ וְנָשָׂ֖א אֶת־עֲוֹנָֽהּ׃ </span></p>
 <p align="RIGHT"><span lang="he">‎<a name="017">17</a> ‏אֵ֣לֶּה הַֽחֻקִּ֗ים אֲשֶׁ֨ר צִוָּ֤ה יְהוָה֙ אֶת־מֹשֶׁ֔ה בֵּ֥ין אִ֖ישׁ לְאִשְׁתּ֑וֹ בֵּֽין־אָ֣ב לְבִתּ֔וֹ בִּנְעֻרֶ֖יהָ בֵּ֥ית אָבִֽיהָ׃ פ</span></p>
 </td>
 <td width="50%">
 <p>1 wayyō’mer mōšeh ’el-bənê yiśərā’ēl kəḵōl ’ăšer-ṣiûâ yəhwâ ’eṯ-mōšeh: f</p>
 <p>2 wayəḏabēr mōšeh ’el-rā’šê hammaṭṭwōṯ liḇənê yiśərā’ēl lē’mōr zeh hadāḇār ’ăšer ṣiûâ yəhwâ: </p>
 <p>3 ’îš kî-yidōr neḏer layhwâ ’wō-hiššāḇ<sup>a</sup>‘ šəḇu‘â le’əsōr ’issār ‘al-nafəšwō lō’ y<sup>a</sup>ḥēl dəḇārwō kəḵāl-hayyōṣē’ mipîw y<sup>a</sup>‘ăśeh: </p>
 <p>4 wə’iššâ kî-ṯidōr neḏer layhwâ wə’āsərâ ’issār bəḇêṯ ’āḇîhā binə‘ureyhā: </p>
 <p>5 wəšām<sup>a</sup>‘ ’āḇîhā ’eṯ-niḏərāh we’ĕsārāh ’ăšer ’āsərâ ‘al-nafəšāh wəheḥĕrîš lāh ’āḇîhā wəqāmû kāl-nəḏāreyhā wəḵāl-’issār ’ăšer-’āsərâ ‘al-nafəšāh yāqûm: </p>
 <p>6 wə’im-hēnî’ ’āḇîhā ’ōṯāh bəywōm šāmə‘wō kāl-nəḏāreyhā we’ĕsāreyhā ’ăšer-’āsərâ ‘al-nafəšāh lō’ yāqûm wayhwâ yisəl<sup>a</sup>ḥ-lāh kî-hēnî’ ’āḇîhā ’ōṯāh: </p>
 <p>7 wə’im-hāywō ṯihəyeh lə’îš ûnəḏāreyhā ‘āleyhā ’wō miḇəṭā’ śəfāṯeyhā ’ăšer ’āsərâ ‘al-nafəšāh: </p>
 <p>8 wəšām<sup>a</sup>‘ ’îšāh bəywōm šāmə‘wō wəheḥĕrîš lāh wəqāmû nəḏāreyhā we’ĕsārehā ’ăšer-’āsərâ ‘al-nafəšāh yāqumû: </p>
 <p>9 wə’im bəywōm šəmō‘a ’îšāh yānî’ ’wōṯāh wəhēfēr ’eṯ-niḏərāh ’ăšer ‘āleyhā wə’ēṯ miḇəṭā’ śəfāṯeyhā ’ăšer ’āsərâ ‘al-nafəšāh wayhwâ yisəl<sup>a</sup>ḥ-lāh: </p>
 <p>10 wənēḏer ’aləmānâ ûḡərûšâ kōl ’ăšer-’āsərâ ‘al-nafəšāh yāqûm ‘āleyhā: </p>
 <p>11 wə’im-bêṯ ’îšāh nāḏārâ ’wō-’āsərâ ’issār ‘al-nafəšāh bišəḇu‘â: </p>
 <p>12 wəšām<sup>a</sup>‘ ’îšāh wəheḥĕriš lāh lō’ hēnî’ ’ōṯāh wəqāmû kāl-nəḏāreyhā wəḵāl-’issār ’ăšer-’āsərâ ‘al-nafəšāh yāqûm: </p>
 <p>13 wə’im-hāfēr yāfēr ’ōṯām| ’îšāh bəywōm šāmə‘wō kāl-mwōṣā’ śəfāṯeyhā linəḏāreyhā ûlə’issar nafəšāh lō’ yāqûm ’îšāh hăfērām wayhwâ yisəl<sup>a</sup>ḥ-lāh: </p>
 <p>14 kāl-nēḏer wəḵāl-šəḇu‘aṯ ’issār lə‘annōṯ nāfeš ’îšāh yəqîmennû wə’îšāh yəfērennû: </p>
 <p>15 wə’im-h<sup>a</sup>ḥărēš y<sup>a</sup>ḥărîš lāh ’îšāh mîywōm ’el-ywōm wəhēqîm ’eṯ-kāl-nəḏāreyhā ’wō ’eṯ-kāl-’ĕsāreyhā ’ăšer ‘āleyhā hēqîm ’ōṯām kî-heḥĕriš lāh bəywōm šāmə‘wō: </p>
 <p>16 wə’im-hāfēr yāfēr ’ōṯām ’<sup>a</sup>ḥărê šāmə‘wō wənāśā’ ’eṯ-‘ăwōnāh: </p>
 <p>17 ’ēlleh h<sup>a</sup>ḥuqqîm ’ăšer ṣiûâ yəhwâ ’eṯ-mōšeh bên ’îš lə’išətwō bên-’āḇ ləḇitwō binə‘ureyhā bêṯ ’āḇîhā: f</p>
 </td>
 </tr></table>
 <p></p><hr>
 <center>
 <a href="num031.htm">Next: Numbers (Bemidbar) Chapter 31</a></center>
 </body>