<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa022.htm">Polyglot</a> 
 <a href="../kjv/psa022.htm">KJV</a> 
 <a href="../sep/psa022.htm">Sep</a> 
 <a href="../vul/psa022.htm">Vul</a> 
 
 <br>
 <br><a href="psa.htm">Psalms (Tehilim) Index</a><br>
  
 <a href="psa021.htm">Previous</a> 
 <a href="psa023.htm">Next</a> 
 </center>
 <hr>
 
 <h3 align="CENTER">Tanach (Hebrew): Psalms (Tehilim) Chapter 22</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏לַ֭מְנַצֵּחַ עַל־אַיֶּ֥לֶת הַשַּׁ֗חַר מִזְמ֥וֹר לְדָוִֽד׃ </span></p>
 <p align="RIGHT"><span lang="he">‎<a name="002">2</a> ‏אֵלִ֣י אֵ֭לִי לָמָ֣ה עֲזַבְתָּ֑נִי רָח֥וֹק מִֽ֝ישׁוּעָתִ֗י דִּבְרֵ֥י שַׁאֲגָתִֽי׃ </span></p>
 <p align="RIGHT"><span lang="he">‎<a name="003">3</a> ‏אֱ‍ֽלֹהַ֗י אֶקְרָ֣א י֖וֹמָם וְלֹ֣א תַעֲנֶ֑ה וְ֝לַ֗יְלָה וְֽלֹא־דֽוּמִיָּ֥ה לִֽי׃ </span></p>
 <p align="RIGHT"><span lang="he">‎<a name="004">4</a> ‏וְאַתָּ֥ה קָד֑וֹשׁ י֝וֹשֵׁ֗ב תְּהִלּ֥וֹת יִשְׂרָאֵֽל׃ </span></p>
 <p align="RIGHT"><span lang="he">‎<a name="005">5</a> ‏בְּ֭ךָ בָּטְח֣וּ אֲבֹתֵ֑ינוּ בָּ֝טְח֗וּ וַֽתְּפַלְּטֵֽמוֹ׃ </span></p>
 <p align="RIGHT"><span lang="he">‎<a name="006">6</a> ‏אֵלֶ֣יךָ זָעֲק֣וּ וְנִמְלָ֑טוּ בְּךָ֖ בָטְח֣וּ וְלֹא־בֽוֹשׁוּ׃ </span></p>
 <p align="RIGHT"><span lang="he">‎<a name="007">7</a> ‏וְאָנֹכִ֣י תוֹלַ֣עַת וְלֹא־אִ֑ישׁ חֶרְפַּ֥ת אָ֝דָ֗ם וּבְז֥וּי עָֽם׃ </span></p>
 <p align="RIGHT"><span lang="he">‎<a name="008">8</a> ‏כָּל־רֹ֭אַי יַלְעִ֣גוּ לִ֑י יַפְטִ֥ירוּ בְ֝שָׂפָ֗ה יָנִ֥יעוּ רֹֽאשׁ׃ </span></p>
 <p align="RIGHT"><span lang="he">‎<a name="009">9</a> ‏גֹּ֣ל אֶל־יְהוָ֣ה יְפַלְּטֵ֑הוּ יַ֝צִּילֵ֗הוּ כִּ֘י חָ֥פֵֽץ בּֽוֹ׃ </span></p>
 <p align="RIGHT"><span lang="he">‎<a name="010">10</a> ‏כִּֽי־אַתָּ֣ה גֹחִ֣י מִבָּ֑טֶן מַ֝בְטִיחִ֗י עַל־שְׁדֵ֥י אִמִּֽי׃ </span></p>
 <p align="RIGHT"><span lang="he">‎<a name="011">11</a> ‏עָ֭לֶיךָ הָשְׁלַ֣כְתִּי מֵרָ֑חֶם מִבֶּ֥טֶן אִ֝מִּ֗י אֵ֣לִי אָֽתָּה׃ </span></p>
 <p align="RIGHT"><span lang="he">‎<a name="012">12</a> ‏אַל־תִּרְחַ֣ק מִ֭מֶּנִּי כִּי־צָרָ֣ה קְרוֹבָ֑ה כִּי־אֵ֥ין עוֹזֵֽר׃ </span></p>
 <p align="RIGHT"><span lang="he">‎<a name="013">13</a> ‏סְ֭בָבוּנִי פָּרִ֣ים רַבִּ֑ים אַבִּירֵ֖י בָשָׁ֣ן כִּתְּרֽוּנִי׃ </span></p>
 <p align="RIGHT"><span lang="he">‎<a name="014">14</a> ‏פָּצ֣וּ עָלַ֣י פִּיהֶ֑ם אַ֝רְיֵ֗ה טֹרֵ֥ף וְשֹׁאֵֽג׃ </span></p>
 <p align="RIGHT"><span lang="he">‎<a name="015">15</a> ‏כַּמַּ֥יִם נִשְׁפַּכְתִּי֮ וְהִתְפָּֽרְד֗וּ כָּֽל־עַצְמ֫וֹתָ֥י הָיָ֣ה לִ֭בִּי כַּדּוֹנָ֑ג נָ֝מֵ֗ס בְּת֣וֹךְ מֵעָֽי׃ </span></p>
 <p align="RIGHT"><span lang="he">‎<a name="016">16</a> ‏יָ֘בֵ֤שׁ כַּחֶ֨רֶשׂ׀ כֹּחִ֗י וּ֖לְשׁוֹנִי<font color="red"><sup>1</sup></font> מֻדְבָּ֣ק מַלְקוֹחָ֑י וְֽלַעֲפַר־מָ֥וֶת תִּשְׁפְּתֵֽנִי׃ </span></p>
 <p align="RIGHT"><span lang="he">‎<a name="017">17</a> ‏כִּ֥י סְבָב֗וּנִי כְּלָ֫בִ֥ים עֲדַ֣ת מְ֭רֵעִים הִקִּיפ֑וּנִי כָּ֝אֲרִ֗י יָדַ֥י וְרַגְלָֽי׃ </span></p>
 <p align="RIGHT"><span lang="he">‎<a name="018">18</a> ‏אֲסַפֵּ֥ר כָּל־עַצְמוֹתָ֑י הֵ֥מָּה יַ֝בִּ֗יטוּ יִרְאוּ־בִֽי׃ </span></p>
 <p align="RIGHT"><span lang="he">‎<a name="019">19</a> ‏יְחַלְּק֣וּ בְגָדַ֣י לָהֶ֑ם וְעַל־לְ֝בוּשִׁ֗י יַפִּ֥ילוּ גוֹרָֽל׃ </span></p>
 <p align="RIGHT"><span lang="he">‎<a name="020">20</a> ‏וְאַתָּ֣ה יְ֭הוָה אַל־תִּרְחָ֑ק אֱ֝יָלוּתִ֗י לְעֶזְרָ֥תִי חֽוּשָׁה׃ </span></p>
 <p align="RIGHT"><span lang="he">‎<a name="021">21</a> ‏הַצִּ֣ילָה מֵחֶ֣רֶב נַפְשִׁ֑י מִיַּד־כֶּ֝֗לֶב יְחִידָתִֽי׃ </span></p>
 <p align="RIGHT"><span lang="he">‎<a name="022">22</a> ‏ה֭וֹשִׁיעֵנִי מִפִּ֣י אַרְיֵ֑ה וּמִקַּרְנֵ֖י רֵמִ֣ים עֲנִיתָֽנִי׃ </span></p>
 <p align="RIGHT"><span lang="he">‎<a name="023">23</a> ‏אֲסַפְּרָ֣ה שִׁמְךָ֣ לְאֶחָ֑י בְּת֖וֹךְ קָהָ֣ל אֲהַלְלֶֽךָּ׃ </span></p>
 <p align="RIGHT"><span lang="he">‎<a name="024">24</a> ‏יִרְאֵ֤י יְהוָ֨ה׀ הַֽלְל֗וּהוּ כָּל־זֶ֣רַע יַעֲקֹ֣ב כַּבְּד֑וּהוּ וְג֥וּרוּ מִ֝מֶּ֗נּוּ כָּל־זֶ֥רַע יִשְׂרָאֵֽל׃ </span></p>
 <p align="RIGHT"><span lang="he">‎<a name="025">25</a> ‏כִּ֤י לֹֽא־בָזָ֨ה וְלֹ֪א שִׁקַּ֡ץ עֱנ֬וּת עָנִ֗י וְלֹא־הִסְתִּ֣יר פָּנָ֣יו מִמֶּ֑נּוּ וּֽבְשַׁוְּע֖וֹ אֵלָ֣יו שָׁמֵֽעַ׃ </span></p>
 <p align="RIGHT"><span lang="he">‎<a name="026">26</a> ‏מֵ֥אִתְּךָ֗<font color="red"><sup>3</sup></font> תְֽהִלָּ֫תִ֥י בְּקָהָ֥ל רָ֑ב נְדָרַ֥י אֲ֝שַׁלֵּ֗ם נֶ֣גֶד יְרֵאָֽיו׃ </span></p>
 <p align="RIGHT"><span lang="he">‎<a name="027">27</a> ‏יֹאכְל֬וּ עֲנָוִ֨ים׀ וְיִשְׂבָּ֗עוּ יְהַֽלְל֣וּ יְ֭הוָה דֹּ֣רְשָׁ֑יו יְחִ֖י לְבַבְכֶ֣ם לָעַֽד׃ </span></p>
 <p align="RIGHT"><span lang="he">‎<a name="028">28</a> ‏יִזְכְּר֤וּ׀ וְיָשֻׁ֣בוּ אֶל־יְ֭הוָה כָּל־אַפְסֵי־אָ֑רֶץ וְיִֽשְׁתַּחֲו֥וּ לְ֝פָנֶ֗יךָ כָּֽל־מִשְׁפְּח֥וֹת גּוֹיִֽם׃ </span></p>
 <p align="RIGHT"><span lang="he">‎<a name="029">29</a> ‏כִּ֣י לַ֭יהוָה הַמְּלוּכָ֑ה וּ֝מֹשֵׁ֗ל בַּגּוֹיִֽם׃ </span></p>
 <p align="RIGHT"><span lang="he">‎<a name="030">30</a> ‏אָכְל֬וּ וַיִּֽשְׁתַּחֲוּ֨וּ׀<font color="red"><sup>1</sup></font> כָּֽל־דִּשְׁנֵי־אֶ֗רֶץ לְפָנָ֣יו יִ֭כְרְעוּ כָּל־יוֹרְדֵ֣י עָפָ֑ר וְ֝נַפְשׁ֗וֹ לֹ֣א חִיָּֽה׃ </span></p>
 <p align="RIGHT"><span lang="he">‎<a name="031">31</a> ‏זֶ֥רַע יַֽעַבְדֶ֑נּוּ יְסֻפַּ֖ר לַֽאדֹנָ֣י לַדּֽוֹר׃ </span></p>
 <p align="RIGHT"><span lang="he">‎<a name="032">32</a> ‏יָ֭בֹאוּ וְיַגִּ֣ידוּ צִדְקָת֑וֹ לְעַ֥ם נ֝וֹלָ֗ד כִּ֣י עָשָֽׂה׃ </span></p>
 </td>
 <td width="50%">
 <p>1 lamənaṣṣēḥa ‘al-’ayyeleṯ hašš<sup>a</sup>ḥar mizəmwōr ləḏāwiḏ: </p>
 <p>2 ’ēlî ’ēlî lāmâ ‘ăzaḇətānî rāḥwōq mîšû‘āṯî diḇərê ša’ăḡāṯî: </p>
 <p>3 ’ĕ‍lōhay ’eqərā’ ywōmām wəlō’ ṯ<sup>a</sup>‘ăneh wəlayəlâ wəlō’-ḏûmîyâ lî: </p>
 <p>4 wə’atâ qāḏwōš ywōšēḇ təhillwōṯ yiśərā’ēl: </p>
 <p>5 bəḵā bāṭəḥû ’ăḇōṯênû bāṭəḥû watəfalləṭēmwō: </p>
 <p>6 ’ēleyḵā zā‘ăqû wəniməlāṭû bəḵā ḇāṭəḥû wəlō’-ḇwōšû: </p>
 <p>7 wə’ānōḵî ṯwōl<sup>a</sup>‘aṯ wəlō’-’îš ḥerəpaṯ ’āḏām ûḇəzûy ‘ām: </p>
 <p>8 kāl-rō’ay yalə‘iḡû lî yafəṭîrû ḇəśāfâ yānî‘û rō’š: </p>
 <p>9 gōl ’el-yəhwâ yəfalləṭēhû yaṣṣîlēhû kî ḥāfēṣ bwō: </p>
 <p>10 kî-’atâ ḡōḥî mibāṭen maḇəṭîḥî ‘al-šəḏê ’immî: </p>
 <p>11 ‘āleyḵā hāšəlaḵətî mērāḥem mibeṭen ’immî ’ēlî ’ātâ: </p>
 <p>12 ’al-tirəḥaq mimmennî kî-ṣārâ qərwōḇâ kî-’ên ‘wōzēr: </p>
 <p>13 səḇāḇûnî pārîm rabîm ’abîrê ḇāšān kitərûnî: </p>
 <p>14 pāṣû ‘ālay pîhem ’arəyēh ṭōrēf wəšō’ēḡ: </p>
 <p>15 kammayim nišəpaḵətî wəhiṯəpārəḏû kāl-‘aṣəmwōṯāy hāyâ libî kadwōnāḡ nāmēs bəṯwōḵə mē‘āy: </p>
 <p>16 yāḇēš k<sup>a</sup>ḥereś| kōḥî ûləšwōnî<font color="red"><sup>1</sup></font> muḏəbāq maləqwōḥāy wəl<sup>a</sup>‘ăfar-māweṯ tišəpəṯēnî: </p>
 <p>17 kî səḇāḇûnî kəlāḇîm ‘ăḏaṯ mərē‘îm hiqqîfûnî kā’ărî yāḏay wəraḡəlāy: </p>
 <p>18 ’ăsapēr kāl-‘aṣəmwōṯāy hēmmâ yabîṭû yirə’û-ḇî: </p>
 <p>19 yəḥalləqû ḇəḡāḏay lâem wə‘al-ləḇûšî yapîlû ḡwōrāl: </p>
 <p>20 wə’atâ yəhwâ ’al-tirəḥāq ’ĕyālûṯî lə‘ezərāṯî ḥûšâ: </p>
 <p>21 haṣṣîlâ mēḥereḇ nafəšî mîyaḏ-keleḇ yəḥîḏāṯî: </p>
 <p>22 hwōšî‘ēnî mipî ’arəyēh ûmiqqarənê rēmîm ‘ănîṯānî: </p>
 <p>23 ’ăsapərâ šiməḵā lə’eḥāy bəṯwōḵə qâāl ’ăhaləleḵḵā: </p>
 <p>24 yirə’ê yəhwâ| haləlûhû kāl-zer<sup>a</sup>‘ y<sup>a</sup>‘ăqōḇ kabəḏûhû wəḡûrû mimmennû kāl-zer<sup>a</sup>‘ yiśərā’ēl: </p>
 <p>25 kî lō’-ḇāzâ wəlō’ šiqqaṣ ‘ĕnûṯ ‘ānî wəlō’-hisətîr pānāyw mimmennû ûḇəšaûə‘wō ’ēlāyw šāmē‘a: </p>
 <p>26 mē’itəḵā<font color="red"><sup>3</sup></font> ṯəhillāṯî bəqâāl rāḇ nəḏāray ’ăšallēm neḡeḏ yərē’āyw: </p>
 <p>27 yō’ḵəlû ‘ănāwîm| wəyiśəbā‘û yəhaləlû yəhwâ dōrəšāyw yəḥî ləḇaḇəḵem lā‘aḏ: </p>
 <p>28 yizəkərû| wəyāšuḇû ’el-yəhwâ kāl-’afəsê-’āreṣ wəyišət<sup>a</sup>ḥăwû ləfāneyḵā kāl-mišəpəḥwōṯ gwōyim: </p>
 <p>29 kî layhwâ hamməlûḵâ ûmōšēl bagwōyim: </p>
 <p>30 ’āḵəlû wayyišət<sup>a</sup>ḥăûû|<font color="red"><sup>1</sup></font> kāl-dišənê-’ereṣ ləfānāyw yiḵərə‘û kāl-ywōrəḏê ‘āfār wənafəšwō lō’ ḥîyâ: </p>
 <p>31 zer<sup>a</sup>‘ y<sup>a</sup>‘aḇəḏennû yəsupar la’ḏōnāy ladwōr: </p>
 <p>32 yāḇō’û wəyagîḏû ṣiḏəqāṯwō lə‘am nwōlāḏ kî ‘āśâ: </p>
 </td>
 </tr></table>
 <p></p><hr>
 <center>
 <a href="psa023.htm">Next: Psalms (Tehilim) Chapter 23</a></center>
 </body>