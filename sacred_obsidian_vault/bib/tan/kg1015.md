<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/kg1015.htm">Polyglot</a> 
 <a href="../kjv/kg1015.htm">KJV</a> 
 <a href="../sep/kg1015.htm">Sep</a> 
 <a href="../vul/kg1015.htm">Vul</a> 
 
 <br>
 <br><a href="kg1.htm">1 Kings (1 Melakhim) Index</a><br>
  
 <a href="kg1014.htm">Previous</a> 
 <a href="kg1016.htm">Next</a> 
 </center>
 <hr>
 
 <h3 align="CENTER">Tanach (Hebrew): 1 Kings (1 Melakhim) Chapter 15</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וּבִשְׁנַת֙ שְׁמֹנֶ֣ה עֶשְׂרֵ֔ה לַמֶּ֖לֶךְ יָרָבְעָ֣ם בֶּן־נְבָ֑ט מָלַ֥ךְ אֲבִיָּ֖ם עַל־יְהוּדָֽה׃ </span></p>
 <p align="RIGHT"><span lang="he">‎<a name="002">2</a> ‏שָׁלֹ֣שׁ שָׁנִ֔ים מָלַ֖ךְ בִּירוּשָׁלִָ֑ם וְשֵׁ֣ם אִמּ֔וֹ מַעֲכָ֖ה בַּת־אֲבִישָׁלֽוֹם׃ </span></p>
 <p align="RIGHT"><span lang="he">‎<a name="003">3</a> ‏וַיֵּ֕לֶךְ בְּכָל־חַטֹּ֥אות אָבִ֖יו אֲשֶׁר־עָשָׂ֣ה לְפָנָ֑יו וְלֹא־הָיָ֨ה לְבָב֤וֹ שָׁלֵם֙ עִם־יְהוָ֣ה אֱלֹהָ֔יו כִּלְבַ֖ב דָּוִ֥ד אָבִֽיו׃ </span></p>
 <p align="RIGHT"><span lang="he">‎<a name="004">4</a> ‏כִּ֚י לְמַ֣עַן דָּוִ֔ד נָתַן֩ יְהוָ֨ה אֱלֹהָ֥יו ל֛וֹ נִ֖יר בִּירוּשָׁלִָ֑ם לְהָקִ֤ים אֶת־בְּנוֹ֙ אַחֲרָ֔יו וּֽלְהַעֲמִ֖יד אֶת־יְרוּשָׁלִָֽם׃ </span></p>
 <p align="RIGHT"><span lang="he">‎<a name="005">5</a> ‏אֲשֶׁ֨ר עָשָׂ֥ה דָוִ֛ד אֶת־הַיָּשָׁ֖ר בְּעֵינֵ֣י יְהוָ֑ה וְלֹֽא־סָ֞ר מִכֹּ֣ל אֲשֶׁר־צִוָּ֗הוּ כֹּ֚ל יְמֵ֣י חַיָּ֔יו רַ֕ק בִּדְבַ֖ר אוּרִיָּ֥ה הַחִתִּֽי׃ </span></p>
 <p align="RIGHT"><span lang="he">‎<a name="006">6</a> ‏וּמִלְחָמָ֨ה הָיְתָ֧ה בֵין־רְחַבְעָ֛ם וּבֵ֥ין יָרָבְעָ֖ם כָּל־יְמֵ֥י חַיָּֽיו׃ </span></p>
 <p align="RIGHT"><span lang="he">‎<a name="007">7</a> ‏וְיֶ֨תֶר דִּבְרֵ֤י אֲבִיָּם֙ וְכָל־אֲשֶׁ֣ר עָשָׂ֔ה הֲלֽוֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֣י יְהוּדָ֑ה וּמִלְחָמָ֥ה הָיְתָ֛ה בֵּ֥ין אֲבִיָּ֖ם וּבֵ֥ין יָרָבְעָֽם׃ </span></p>
 <p align="RIGHT"><span lang="he">‎<a name="008">8</a> ‏וַיִּשְׁכַּ֤ב אֲבִיָּם֙ עִם־אֲבֹתָ֔יו וַיִּקְבְּר֥וּ אֹת֖וֹ בְּעִ֣יר דָּוִ֑ד וַיִּמְלֹ֛ךְ אָסָ֥א בְנ֖וֹ תַּחְתָּֽיו׃ פ</span></p>
 <p align="RIGHT"><span lang="he">‎<a name="009">9</a> ‏וּבִשְׁנַ֣ת עֶשְׂרִ֔ים לְיָרָבְעָ֖ם מֶ֣לֶךְ יִשְׂרָאֵ֑ל מָלַ֥ךְ אָסָ֖א מֶ֥לֶךְ יְהוּדָֽה׃ </span></p>
 <p align="RIGHT"><span lang="he">‎<a name="010">10</a> ‏וְאַרְבָּעִ֤ים וְאַחַת֙ שָׁנָ֔ה מָלַ֖ךְ בִּירוּשָׁלִָ֑ם וְשֵׁ֣ם אִמּ֔וֹ מַעֲכָ֖ה בַּת־אֲבִישָׁלֽוֹם׃ </span></p>
 <p align="RIGHT"><span lang="he">‎<a name="011">11</a> ‏וַיַּ֧עַשׂ אָסָ֛א הַיָּשָׁ֖ר בְּעֵינֵ֣י יְהוָ֑ה כְּדָוִ֖ד אָבִֽיו׃ </span></p>
 <p align="RIGHT"><span lang="he">‎<a name="012">12</a> ‏וַיַּעֲבֵ֥ר הַקְּדֵשִׁ֖ים מִן־הָאָ֑רֶץ וַיָּ֙סַר֙ אֶת־כָּל־הַגִּלֻּלִ֔ים אֲשֶׁ֥ר עָשׂ֖וּ אֲבֹתָֽיו׃ </span></p>
 <p align="RIGHT"><span lang="he">‎<a name="013">13</a> ‏וְגַ֣ם׀ אֶת־מַעֲכָ֣ה אִמּ֗וֹ וַיְסִרֶ֙הָ֙ מִגְּבִירָ֔ה אֲשֶׁר־עָשְׂתָ֥ה מִפְלֶ֖צֶת לָאֲשֵׁרָ֑ה וַיִּכְרֹ֤ת אָסָא֙ אֶת־מִפְלַצְתָּ֔הּ וַיִּשְׂרֹ֖ף בְּנַ֥חַל קִדְרֽוֹן׃ </span></p>
 <p align="RIGHT"><span lang="he">‎<a name="014">14</a> ‏וְהַבָּמ֖וֹת לֹא־סָ֑רוּ רַ֣ק לְבַב־אָסָ֗א הָיָ֥ה שָׁלֵ֛ם עִם־יְהוָ֖ה כָּל־יָמָֽיו׃ </span></p>
 <p align="RIGHT"><span lang="he">‎<a name="015">15</a> ‏וַיָּבֵא֙ אֶת־קָדְשֵׁ֣י אָבִ֔יו <font color="brown">וקדשו</font> <font color="blue">וְקָדְשֵׁ֖י</font> בֵּ֣ית יְהוָ֑ה כֶּ֥סֶף וְזָהָ֖ב וְכֵלִֽים׃ </span></p>
 <p align="RIGHT"><span lang="he">‎<a name="016">16</a> ‏וּמִלְחָמָ֨ה הָיְתָ֜ה בֵּ֣ין אָסָ֗א וּבֵ֛ין בַּעְשָׁ֥א מֶֽלֶךְ־יִשְׂרָאֵ֖ל כָּל־יְמֵיהֶֽם׃ </span></p>
 <p align="RIGHT"><span lang="he">‎<a name="017">17</a> ‏וַיַּ֨עַל בַּעְשָׁ֤א מֶֽלֶךְ־יִשְׂרָאֵל֙ עַל־יְהוּדָ֔ה וַיִּ֖בֶן אֶת־הָרָמָ֑ה לְבִלְתִּ֗י תֵּ֚ת יֹצֵ֣א וָבָ֔א לְאָסָ֖א מֶ֥לֶךְ יְהוּדָֽה׃ </span></p>
 <p align="RIGHT"><span lang="he">‎<a name="018">18</a> ‏וַיִּקַּ֣ח אָ֠סָא אֶת־כָּל־הַכֶּ֨סֶף וְהַזָּהָ֜ב הַֽנּוֹתָרִ֣ים׀ בְּאוֹצְר֣וֹת בֵּית־יְהוָ֗ה וְאֶת־אֽוֹצְרוֹת֙ בֵּ֣ית <font color="brown">מלך</font> <font color="blue">הַמֶּ֔לֶךְ</font> וַֽיִּתְּנֵ֖ם בְּיַד־עֲבָדָ֑יו וַיִּשְׁלָחֵ֞ם הַמֶּ֣לֶךְ אָסָ֗א אֶל־בֶּן־הֲ֠דַד בֶּן־טַבְרִמֹּ֤ן בֶּן־חֶזְיוֹן֙ מֶ֣לֶךְ אֲרָ֔ם הַיֹּשֵׁ֥ב בְּדַמֶּ֖שֶׂק לֵאמֹֽר׃ </span></p>
 <p align="RIGHT"><span lang="he">‎<a name="019">19</a> ‏בְּרִית֙ בֵּינִ֣י וּבֵינֶ֔ךָ בֵּ֥ין אָבִ֖י וּבֵ֣ין אָבִ֑יךָ הִנֵּה֩ שָׁלַ֨חְתִּֽי לְךָ֥ שֹׁ֙חַד֙ כֶּ֣סֶף וְזָהָ֔ב לֵ֣ךְ הָפֵ֗רָה אֶת־בְּרִֽיתְךָ֙ אֶת־בַּעְשָׁ֣א מֶֽלֶךְ־יִשְׂרָאֵ֔ל וְיַעֲלֶ֖ה מֵעָלָֽי׃ </span></p>
 <p align="RIGHT"><span lang="he">‎<a name="020">20</a> ‏וַיִּשְׁמַ֨ע בֶּן־הֲדַ֜ד אֶל־הַמֶּ֣לֶךְ אָסָ֗א וַ֠יִּשְׁלַח אֶת־שָׂרֵ֨י הַחֲיָלִ֤ים אֲשֶׁר־לוֹ֙ עַל־עָרֵ֣י יִשְׂרָאֵ֔ל וַיַּךְ֙ אֶת־עִיּ֣וֹן וְאֶת־דָּ֔ן וְאֵ֖ת אָבֵ֣ל בֵּֽית־מַעֲכָ֑ה וְאֵת֙ כָּל־כִּנְר֔וֹת עַ֖ל כָּל־אֶ֥רֶץ נַפְתָּלִֽי׃ </span></p>
 <p align="RIGHT"><span lang="he">‎<a name="021">21</a> ‏וַֽיְהִי֙ כִּשְׁמֹ֣עַ בַּעְשָׁ֔א וַיֶּחְדַּ֕ל מִבְּנ֖וֹת אֶת־הָֽרָמָ֑ה וַיֵּ֖שֶׁב בְּתִרְצָֽה׃ </span></p>
 <p align="RIGHT"><span lang="he">‎<a name="022">22</a> ‏וְהַמֶּ֨לֶךְ אָסָ֜א הִשְׁמִ֤יעַ אֶת־כָּל־יְהוּדָה֙ אֵ֣ין נָקִ֔י וַיִּשְׂא֞וּ אֶת־אַבְנֵ֤י הָֽרָמָה֙ וְאֶת־עֵצֶ֔יהָ אֲשֶׁ֥ר בָּנָ֖ה בַּעְשָׁ֑א וַיִּ֤בֶן בָּם֙ הַמֶּ֣לֶךְ אָסָ֔א אֶת־גֶּ֥בַע בִּנְיָמִ֖ן וְאֶת־הַמִּצְפָּֽה׃ </span></p>
 <p align="RIGHT"><span lang="he">‎<a name="023">23</a> ‏וְיֶ֣תֶר כָּל־דִּבְרֵֽי־אָ֠סָא וְכָל־גְּב֨וּרָת֜וֹ וְכָל־אֲשֶׁ֣ר עָשָׂ֗ה וְהֶֽעָרִים֙ אֲשֶׁ֣ר בָּנָ֔ה הֲלֹֽא־הֵ֣מָּה כְתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֣י יְהוּדָ֑ה רַ֚ק לְעֵ֣ת זִקְנָת֔וֹ חָלָ֖ה אֶת־רַגְלָֽיו׃ </span></p>
 <p align="RIGHT"><span lang="he">‎<a name="024">24</a> ‏וַיִּשְׁכַּ֤ב אָסָא֙ עִם־אֲבֹתָ֔יו וַיִּקָּבֵר֙ עִם־אֲבֹתָ֔יו בְּעִ֖יר דָּוִ֣ד אָבִ֑יו וַיִּמְלֹ֛ךְ יְהוֹשָׁפָ֥ט בְּנ֖וֹ תַּחְתָּֽיו׃ פ</span></p>
 <p align="RIGHT"><span lang="he">‎<a name="025">25</a> ‏וְנָדָ֣ב בֶּן־יָרָבְעָ֗ם מָלַךְ֙ עַל־יִשְׂרָאֵ֔ל בִּשְׁנַ֣ת שְׁתַּ֔יִם לְאָסָ֖א מֶ֣לֶךְ יְהוּדָ֑ה וַיִּמְלֹ֥ךְ עַל־יִשְׂרָאֵ֖ל שְׁנָתָֽיִם׃ </span></p>
 <p align="RIGHT"><span lang="he">‎<a name="026">26</a> ‏וַיַּ֥עַשׂ הָרַ֖ע בְּעֵינֵ֣י יְהוָ֑ה וַיֵּ֙לֶךְ֙ בְּדֶ֣רֶךְ אָבִ֔יו וּ֨בְחַטָּאת֔וֹ אֲשֶׁ֥ר הֶחֱטִ֖יא אֶת־יִשְׂרָאֵֽל׃ </span></p>
 <p align="RIGHT"><span lang="he">‎<a name="027">27</a> ‏וַיִּקְשֹׁ֨ר עָלָ֜יו בַּעְשָׁ֤א בֶן־אֲחִיָּה֙ לְבֵ֣ית יִשָּׂשכָ֔ר וַיַּכֵּ֣הוּ בַעְשָׁ֔א בְּגִבְּת֖וֹן אֲשֶׁ֣ר לַפְּלִשְׁתִּ֑ים וְנָדָב֙ וְכָל־יִשְׂרָאֵ֔ל צָרִ֖ים עַֽל־גִּבְּתֽוֹן׃ </span></p>
 <p align="RIGHT"><span lang="he">‎<a name="028">28</a> ‏וַיְמִתֵ֣הוּ בַעְשָׁ֔א בִּשְׁנַ֣ת שָׁלֹ֔שׁ לְאָסָ֖א מֶ֣לֶךְ יְהוּדָ֑ה וַיִּמְלֹ֖ךְ תַּחְתָּֽיו׃ </span></p>
 <p align="RIGHT"><span lang="he">‎<a name="029">29</a> ‏וַיְהִ֣י כְמָלְכ֗וֹ הִכָּה֙ אֶת־כָּל־בֵּ֣ית יָרָבְעָ֔ם לֹֽא־הִשְׁאִ֧יר כָּל־נְשָׁמָ֛ה לְיָרָבְעָ֖ם עַד־הִשְׁמִד֑וֹ כִּדְבַ֣ר יְהוָ֔ה אֲשֶׁ֣ר דִּבֶּ֔ר בְּיַד־עַבְדּ֖וֹ אֲחִיָּ֥ה הַשִּׁילֹנִֽי׃ </span></p>
 <p align="RIGHT"><span lang="he">‎<a name="030">30</a> ‏עַל־חַטֹּ֤אות יָרָבְעָם֙ אֲשֶׁ֣ר חָטָ֔א וַאֲשֶׁ֥ר הֶחֱטִ֖יא אֶת־יִשְׂרָאֵ֑ל בְּכַעְס֕וֹ אֲשֶׁ֣ר הִכְעִ֔יס אֶת־יְהוָ֖ה אֱלֹהֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="031">31</a> ‏וְיֶ֛תֶר דִּבְרֵ֥י נָדָ֖ב וְכָל־אֲשֶׁ֣ר עָשָׂ֑ה הֲלֹא־הֵ֣ם כְּתוּבִ֗ים עַל־סֵ֛פֶר דִּבְרֵ֥י הַיָּמִ֖ים לְמַלְכֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="032">32</a> ‏וּמִלְחָמָ֨ה הָיְתָ֜ה בֵּ֣ין אָסָ֗א וּבֵ֛ין בַּעְשָׁ֥א מֶֽלֶךְ־יִשְׂרָאֵ֖ל כָּל־יְמֵיהֶֽם׃ פ</span></p>
 <p align="RIGHT"><span lang="he">‎<a name="033">33</a> ‏בִּשְׁנַ֣ת שָׁלֹ֔שׁ לְאָסָ֖א מֶ֣לֶךְ יְהוּדָ֑ה מָ֠לַךְ בַּעְשָׁ֨א בֶן־אֲחִיָּ֤ה עַל־כָּל־יִשְׂרָאֵל֙ בְּתִרְצָ֔ה עֶשְׂרִ֥ים וְאַרְבַּ֖ע שָׁנָֽה׃ </span></p>
 <p align="RIGHT"><span lang="he">‎<a name="034">34</a> ‏וַיַּ֥עַשׂ הָרַ֖ע בְּעֵינֵ֣י יְהוָ֑ה וַיֵּ֙לֶךְ֙ בְּדֶ֣רֶךְ יָרָבְעָ֔ם וּ֨בְחַטָּאת֔וֹ אֲשֶׁ֥ר הֶחֱטִ֖יא אֶת־יִשְׂרָאֵֽל׃ ס</span></p>
 </td>
 <td width="50%">
 <p>1 ûḇišənaṯ šəmōneh ‘eśərēh lammeleḵə yārāḇə‘ām ben-nəḇāṭ mālaḵə ’ăḇîyām ‘al-yəhûḏâ: </p>
 <p>2 šālōš šānîm mālaḵə bîrûšālāim wəšēm ’immwō m<sup>a</sup>‘ăḵâ baṯ-’ăḇîšālwōm: </p>
 <p>3 wayyēleḵə bəḵāl-ḥaṭṭō’wṯ ’āḇîw ’ăšer-‘āśâ ləfānāyw wəlō’-hāyâ ləḇāḇwō šālēm ‘im-yəhwâ ’ĕlōhāyw kiləḇaḇ dāwiḏ ’āḇîw: </p>
 <p>4 kî ləm<sup>a</sup>‘an dāwiḏ nāṯan yəhwâ ’ĕlōhāyw lwō nîr bîrûšālāim ləhāqîm ’eṯ-bənwō ’<sup>a</sup>ḥărāyw ûləh<sup>a</sup>‘ămîḏ ’eṯ-yərûšālāim: </p>
 <p>5 ’ăšer ‘āśâ ḏāwiḏ ’eṯ-hayyāšār bə‘ênê yəhwâ wəlō’-sār mikōl ’ăšer-ṣiûâû kōl yəmê ḥayyāyw raq biḏəḇar ’ûrîyâ h<sup>a</sup>ḥitî: </p>
 <p>6 ûmiləḥāmâ hāyəṯâ ḇên-rəḥaḇə‘ām ûḇên yārāḇə‘ām kāl-yəmê ḥayyāyw: </p>
 <p>7 wəyeṯer diḇərê ’ăḇîyām wəḵāl-’ăšer ‘āśâ hălwō’-hēm kəṯûḇîm ‘al-sēfer diḇərê hayyāmîm ləmaləḵê yəhûḏâ ûmiləḥāmâ hāyəṯâ bên ’ăḇîyām ûḇên yārāḇə‘ām: </p>
 <p>8 wayyišəkaḇ ’ăḇîyām ‘im-’ăḇōṯāyw wayyiqəbərû ’ōṯwō bə‘îr dāwiḏ wayyiməlōḵə ’āsā’ ḇənwō t<sup>a</sup>ḥətāyw: f</p>
 <p>9 ûḇišənaṯ ‘eśərîm ləyārāḇə‘ām meleḵə yiśərā’ēl mālaḵə ’āsā’ meleḵə yəhûḏâ: </p>
 <p>10 wə’arəbā‘îm wə’<sup>a</sup>ḥaṯ šānâ mālaḵə bîrûšālāim wəšēm ’immwō m<sup>a</sup>‘ăḵâ baṯ-’ăḇîšālwōm: </p>
 <p>11 wayy<sup>a</sup>‘aś ’āsā’ hayyāšār bə‘ênê yəhwâ kəḏāwiḏ ’āḇîw: </p>
 <p>12 wayy<sup>a</sup>‘ăḇēr haqqəḏēšîm min-hā’āreṣ wayyāsar ’eṯ-kāl-hagillulîm ’ăšer ‘āśû ’ăḇōṯāyw: </p>
 <p>13 wəḡam| ’eṯ-m<sup>a</sup>‘ăḵâ ’immwō wayəsirehā migəḇîrâ ’ăšer-‘āśəṯâ mifəleṣeṯ lā’ăšērâ wayyiḵərōṯ ’āsā’ ’eṯ-mifəlaṣətāh wayyiśərōf bən<sup>a</sup>ḥal qiḏərwōn: </p>
 <p>14 wəhabāmwōṯ lō’-sārû raq ləḇaḇ-’āsā’ hāyâ šālēm ‘im-yəhwâ kāl-yāmāyw: </p>
 <p>15 wayyāḇē’ ’eṯ-qāḏəšê ’āḇîw <font color="brown">wəqāḏəšwō</font> <font color="blue">wəqāḏəšê</font> bêṯ yəhwâ kesef wəzâāḇ wəḵēlîm: </p>
 <p>16 ûmiləḥāmâ hāyəṯâ bên ’āsā’ ûḇên b<sup>a</sup>‘əšā’ meleḵə-yiśərā’ēl kāl-yəmêhem: </p>
 <p>17 wayy<sup>a</sup>‘al b<sup>a</sup>‘əšā’ meleḵə-yiśərā’ēl ‘al-yəhûḏâ wayyiḇen ’eṯ-hārāmâ ləḇilətî tēṯ yōṣē’ wāḇā’ lə’āsā’ meleḵə yəhûḏâ: </p>
 <p>18 wayyiqq<sup>a</sup>ḥ ’āsā’ ’eṯ-kāl-hakesef wəhazzâāḇ hannwōṯārîm| bə’wōṣərwōṯ bêṯ-yəhwâ wə’eṯ-’wōṣərwōṯ bêṯ <font color="brown">meleḵə</font> <font color="blue">hammeleḵə</font> wayyitənēm bəyaḏ-‘ăḇāḏāyw wayyišəlāḥēm hammeleḵə ’āsā’ ’el-ben-hăḏaḏ ben-ṭaḇərimmōn ben-ḥezəywōn meleḵə ’ărām hayyōšēḇ bəḏammeśeq lē’mōr: </p>
 <p>19 bərîṯ bênî ûḇêneḵā bên ’āḇî ûḇên ’āḇîḵā hinnēh šāl<sup>a</sup>ḥətî ləḵā šōḥaḏ kesef wəzâāḇ lēḵə hāfērâ ’eṯ-bərîṯəḵā ’eṯ-b<sup>a</sup>‘əšā’ meleḵə-yiśərā’ēl wəy<sup>a</sup>‘ăleh mē‘ālāy: </p>
 <p>20 wayyišəm<sup>a</sup>‘ ben-hăḏaḏ ’el-hammeleḵə ’āsā’ wayyišəl<sup>a</sup>ḥ ’eṯ-śārê h<sup>a</sup>ḥăyālîm ’ăšer-lwō ‘al-‘ārê yiśərā’ēl wayyaḵə ’eṯ-‘îywōn wə’eṯ-dān wə’ēṯ ’āḇēl bêṯ-m<sup>a</sup>‘ăḵâ wə’ēṯ kāl-kinərwōṯ ‘al kāl-’ereṣ nafətālî: </p>
 <p>21 wayəhî kišəmō‘a b<sup>a</sup>‘əšā’ wayyeḥədal mibənwōṯ ’eṯ-hārāmâ wayyēšeḇ bəṯirəṣâ: </p>
 <p>22 wəhammeleḵə ’āsā’ hišəmî‘a ’eṯ-kāl-yəhûḏâ ’ên nāqî wayyiśə’û ’eṯ-’aḇənê hārāmâ wə’eṯ-‘ēṣeyhā ’ăšer bānâ b<sup>a</sup>‘əšā’ wayyiḇen bām hammeleḵə ’āsā’ ’eṯ-geḇ<sup>a</sup>‘ binəyāmin wə’eṯ-hammiṣəpâ: </p>
 <p>23 wəyeṯer kāl-diḇərê-’āsā’ wəḵāl-gəḇûrāṯwō wəḵāl-’ăšer ‘āśâ wəhe‘ārîm ’ăšer bānâ hălō’-hēmmâ ḵəṯûḇîm ‘al-sēfer diḇərê hayyāmîm ləmaləḵê yəhûḏâ raq lə‘ēṯ ziqənāṯwō ḥālâ ’eṯ-raḡəlāyw: </p>
 <p>24 wayyišəkaḇ ’āsā’ ‘im-’ăḇōṯāyw wayyiqqāḇēr ‘im-’ăḇōṯāyw bə‘îr dāwiḏ ’āḇîw wayyiməlōḵə yəhwōšāfāṭ bənwō t<sup>a</sup>ḥətāyw: f</p>
 <p>25 wənāḏāḇ ben-yārāḇə‘ām mālaḵə ‘al-yiśərā’ēl bišənaṯ šətayim lə’āsā’ meleḵə yəhûḏâ wayyiməlōḵə ‘al-yiśərā’ēl šənāṯāyim: </p>
 <p>26 wayy<sup>a</sup>‘aś hār<sup>a</sup>‘ bə‘ênê yəhwâ wayyēleḵə bəḏereḵə ’āḇîw ûḇəḥaṭṭā’ṯwō ’ăšer heḥĕṭî’ ’eṯ-yiśərā’ēl: </p>
 <p>27 wayyiqəšōr ‘ālāyw b<sup>a</sup>‘əšā’ ḇen-’ăḥîyâ ləḇêṯ yiśśāsḵār wayyakēhû ḇ<sup>a</sup>‘əšā’ bəḡibəṯwōn ’ăšer lapəlišətîm wənāḏāḇ wəḵāl-yiśərā’ēl ṣārîm ‘al-gibəṯwōn: </p>
 <p>28 wayəmiṯēhû ḇ<sup>a</sup>‘əšā’ bišənaṯ šālōš lə’āsā’ meleḵə yəhûḏâ wayyiməlōḵə t<sup>a</sup>ḥətāyw: </p>
 <p>29 wayəhî ḵəmāləḵwō hikâ ’eṯ-kāl-bêṯ yārāḇə‘ām lō’-hišə’îr kāl-nəšāmâ ləyārāḇə‘ām ‘aḏ-hišəmiḏwō kiḏəḇar yəhwâ ’ăšer diber bəyaḏ-‘aḇədwō ’ăḥîyâ haššîlōnî: </p>
 <p>30 ‘al-ḥaṭṭō’wṯ yārāḇə‘ām ’ăšer ḥāṭā’ wa’ăšer heḥĕṭî’ ’eṯ-yiśərā’ēl bəḵ<sup>a</sup>‘əswō ’ăšer hiḵə‘îs ’eṯ-yəhwâ ’ĕlōhê yiśərā’ēl: </p>
 <p>31 wəyeṯer diḇərê nāḏāḇ wəḵāl-’ăšer ‘āśâ hălō’-hēm kəṯûḇîm ‘al-sēfer diḇərê hayyāmîm ləmaləḵê yiśərā’ēl: </p>
 <p>32 ûmiləḥāmâ hāyəṯâ bên ’āsā’ ûḇên b<sup>a</sup>‘əšā’ meleḵə-yiśərā’ēl kāl-yəmêhem: f</p>
 <p>33 bišənaṯ šālōš lə’āsā’ meleḵə yəhûḏâ mālaḵə b<sup>a</sup>‘əšā’ ḇen-’ăḥîyâ ‘al-kāl-yiśərā’ēl bəṯirəṣâ ‘eśərîm wə’arəb<sup>a</sup>‘ šānâ: </p>
 <p>34 wayy<sup>a</sup>‘aś hār<sup>a</sup>‘ bə‘ênê yəhwâ wayyēleḵə bəḏereḵə yārāḇə‘ām ûḇəḥaṭṭā’ṯwō ’ăšer heḥĕṭî’ ’eṯ-yiśərā’ēl: s</p>
 </td>
 </tr></table>
 <p></p><hr>
 <center>
 <a href="kg1016.htm">Next: 1 Kings (1 Melakhim) Chapter 16</a></center>
 </body>