<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/isa056.htm">Polyglot</a> 
 <a href="../kjv/isa056.htm">KJV</a> 
 <a href="../sep/isa056.htm">Sep</a> 
 <a href="../vul/isa056.htm">Vul</a> 
 
 <br>
 <br><a href="isa.htm">Isaiah (Yisheyah) Index</a><br>
  
 <a href="isa055.htm">Previous</a> 
 <a href="isa057.htm">Next</a> 
 </center>
 <hr>
 
 <h3 align="CENTER">Tanach (Hebrew): Isaiah (Yisheyah) Chapter 56</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏כֹּ֚ה אָמַ֣ר יְהוָ֔ה שִׁמְר֥וּ מִשְׁפָּ֖ט וַעֲשׂ֣וּ צְדָקָ֑ה כִּֽי־קְרוֹבָ֤ה יְשֽׁוּעָתִי֙ לָב֔וֹא וְצִדְקָתִ֖י לְהִגָּלֽוֹת׃ </span></p>
 <p align="RIGHT"><span lang="he">‎<a name="002">2</a> ‏אַשְׁרֵ֤י אֱנוֹשׁ֙ יַעֲשֶׂה־זֹּ֔את וּבֶן־אָדָ֖ם יַחֲזִ֣יק בָּ֑הּ שֹׁמֵ֤ר שַׁבָּת֙ מֵֽחַלְּל֔וֹ וְשֹׁמֵ֥ר יָד֖וֹ מֵעֲשׂ֥וֹת כָּל־רָֽע׃ ס</span></p>
 <p align="RIGHT"><span lang="he">‎<a name="003">3</a> ‏וְאַל־יֹאמַ֣ר בֶּן־הַנֵּכָ֗ר הַנִּלְוָ֤ה אֶל־יְהוָה֙ לֵאמֹ֔ר הַבְדֵּ֧ל יַבְדִּילַ֛נִי יְהוָ֖ה מֵעַ֣ל עַמּ֑וֹ וְאַל־יֹאמַר֙ הַסָּרִ֔יס הֵ֥ן אֲנִ֖י עֵ֥ץ יָבֵֽשׁ׃ ס</span></p>
 <p align="RIGHT"><span lang="he">‎<a name="004">4</a> ‏כִּי־כֹ֣ה׀ אָמַ֣ר יְהוָ֗ה לַסָּֽרִיסִים֙ אֲשֶׁ֤ר יִשְׁמְרוּ֙ אֶת־שַׁבְּתוֹתַ֔י וּבָֽחֲר֖וּ בַּאֲשֶׁ֣ר חָפָ֑צְתִּי וּמַחֲזִיקִ֖ים בִּבְרִיתִֽי׃ </span></p>
 <p align="RIGHT"><span lang="he">‎<a name="005">5</a> ‏וְנָתַתִּ֨י לָהֶ֜ם בְּבֵיתִ֤י וּבְחֽוֹמֹתַי֙ יָ֣ד וָשֵׁ֔ם ט֖וֹב מִבָּנִ֣ים וּמִבָּנ֑וֹת שֵׁ֤ם עוֹלָם֙ אֶתֶּן־ל֔וֹ אֲשֶׁ֖ר לֹ֥א יִכָּרֵֽת׃ ס</span></p>
 <p align="RIGHT"><span lang="he">‎<a name="006">6</a> ‏וּבְנֵ֣י הַנֵּכָ֗ר הַנִּלְוִ֤ים עַל־יְהוָה֙ לְשָׁ֣רְת֔וֹ וּֽלְאַהֲבָה֙ אֶת־שֵׁ֣ם יְהוָ֔ה לִהְי֥וֹת ל֖וֹ לַעֲבָדִ֑ים כָּל־שֹׁמֵ֤ר שַׁבָּת֙ מֵֽחַלְּל֔וֹ וּמַחֲזִיקִ֖ים בִּבְרִיתִֽי׃ </span></p>
 <p align="RIGHT"><span lang="he">‎<a name="007">7</a> ‏וַהֲבִיאוֹתִ֞ים אֶל־הַ֣ר קָדְשִׁ֗י וְשִׂמַּחְתִּים֙ בְּבֵ֣ית תְּפִלָּתִ֔י עוֹלֹתֵיהֶ֧ם וְזִבְחֵיהֶ֛ם לְרָצ֖וֹן עַֽל־מִזְבְּחִ֑י כִּ֣י בֵיתִ֔י בֵּית־תְּפִלָּ֥ה יִקָּרֵ֖א לְכָל־הָעַמִּֽים׃ </span></p>
 <p align="RIGHT"><span lang="he">‎<a name="008">8</a> ‏נְאֻם֙ אֲדֹנָ֣י יְהוִ֔ה מְקַבֵּ֖ץ נִדְחֵ֣י יִשְׂרָאֵ֑ל ע֛וֹד אֲקַבֵּ֥ץ עָלָ֖יו לְנִקְבָּצָֽיו׃ </span></p>
 <p align="RIGHT"><span lang="he">‎<a name="009">9</a> ‏כֹּ֖ל חַיְת֣וֹ שָׂדָ֑י אֵתָ֕יוּ לֶאֱכֹ֥ל כָּל־חַיְת֖וֹ בַּיָּֽעַר׃ ס</span></p>
 <p align="RIGHT"><span lang="he">‎<a name="010">10</a> ‏<font color="brown">צפו</font> <font color="blue">צֹפָ֞יו</font> עִוְרִ֤ים כֻּלָּם֙ לֹ֣א יָדָ֔עוּ כֻּלָּם֙ כְּלָבִ֣ים אִלְּמִ֔ים לֹ֥א יוּכְל֖וּ לִנְבֹּ֑חַ הֹזִים֙ שֹֽׁכְבִ֔ים אֹהֲבֵ֖י לָנֽוּם׃ </span></p>
 <p align="RIGHT"><span lang="he">‎<a name="011">11</a> ‏וְהַכְּלָבִ֣ים עַזֵּי־נֶ֗פֶשׁ לֹ֤א יָֽדְעוּ֙ שָׂבְעָ֔ה וְהֵ֣מָּה רֹעִ֔ים לֹ֥א יָדְע֖וּ הָבִ֑ין כֻּלָּם֙ לְדַרְכָּ֣ם פָּנ֔וּ אִ֥ישׁ לְבִצְע֖וֹ מִקָּצֵֽהוּ׃ </span></p>
 <p align="RIGHT"><span lang="he">‎<a name="012">12</a> ‏אֵתָ֥יוּ אֶקְחָה־יַ֖יִן וְנִסְבְּאָ֣ה שֵׁכָ֑ר וְהָיָ֤ה כָזֶה֙ י֣וֹם מָחָ֔ר גָּד֖וֹל<font color="red"><sup>3</sup></font> יֶ֥תֶר מְאֹֽד׃ </span></p>
 </td>
 <td width="50%">
 <p>1 kōh ’āmar yəhwâ šimərû mišəpāṭ w<sup>a</sup>‘ăśû ṣəḏāqâ kî-qərwōḇâ yəšû‘āṯî lāḇwō’ wəṣiḏəqāṯî ləhigālwōṯ: </p>
 <p>2 ’ašərê ’ĕnwōš y<sup>a</sup>‘ăśeh-zzō’ṯ ûḇen-’āḏām y<sup>a</sup>ḥăzîq bāh šōmēr šabāṯ mēḥalləlwō wəšōmēr yāḏwō mē‘ăśwōṯ kāl-rā‘: s</p>
 <p>3 wə’al-yō’mar ben-hannēḵār hanniləwâ ’el-yəhwâ lē’mōr haḇədēl yaḇədîlanî yəhwâ mē‘al ‘ammwō wə’al-yō’mar hassārîs hēn ’ănî ‘ēṣ yāḇēš: s</p>
 <p>4 kî-ḵōh| ’āmar yəhwâ lassārîsîm ’ăšer yišəmərû ’eṯ-šabəṯwōṯay ûḇāḥărû ba’ăšer ḥāfāṣətî ûm<sup>a</sup>ḥăzîqîm biḇərîṯî: </p>
 <p>5 wənāṯatî lâem bəḇêṯî ûḇəḥwōmōṯay yāḏ wāšēm ṭwōḇ mibānîm ûmibānwōṯ šēm ‘wōlām ’eten-lwō ’ăšer lō’ yikārēṯ: s</p>
 <p>6 ûḇənê hannēḵār hanniləwîm ‘al-yəhwâ ləšārəṯwō ûlə’ahăḇâ ’eṯ-šēm yəhwâ lihəywōṯ lwō l<sup>a</sup>‘ăḇāḏîm kāl-šōmēr šabāṯ mēḥalləlwō ûm<sup>a</sup>ḥăzîqîm biḇərîṯî: </p>
 <p>7 wahăḇî’wōṯîm ’el-har qāḏəšî wəśimm<sup>a</sup>ḥətîm bəḇêṯ təfillāṯî ‘wōlōṯêhem wəziḇəḥêhem lərāṣwōn ‘al-mizəbəḥî kî ḇêṯî bêṯ-təfillâ yiqqārē’ ləḵāl-hā‘ammîm: </p>
 <p>8 nə’um ’ăḏōnāy yəhwih məqabēṣ niḏəḥê yiśərā’ēl ‘wōḏ ’ăqabēṣ ‘ālāyw ləniqəbāṣāyw: </p>
 <p>9 kōl ḥayəṯwō śāḏāy ’ēṯāyû le’ĕḵōl kāl-ḥayəṯwō bayyā‘ar: s</p>
 <p>10 <font color="brown">ṣāfû</font> <font color="blue">ṣōfāyw</font> ‘iwərîm kullām lō’ yāḏā‘û kullām kəlāḇîm ’illəmîm lō’ yûḵəlû linəbōḥa hōzîm šōḵəḇîm ’ōhăḇê lānûm: </p>
 <p>11 wəhakəlāḇîm ‘azzê-nefeš lō’ yāḏə‘û śāḇə‘â wəhēmmâ rō‘îm lō’ yāḏə‘û hāḇîn kullām ləḏarəkām pānû ’îš ləḇiṣə‘wō miqqāṣēhû: </p>
 <p>12 ’ēṯāyû ’eqəḥâ-yayin wənisəbə’â šēḵār wəhāyâ ḵāzeh ywōm māḥār gāḏwōl<font color="red"><sup>3</sup></font> yeṯer mə’ōḏ: </p>
 </td>
 </tr></table>
 <p></p><hr>
 <center>
 <a href="isa057.htm">Next: Isaiah (Yisheyah) Chapter 57</a></center>
 </body>