<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1019.htm">Polyglot</a> 
 <a href="../kjv/sa1019.htm">KJV</a> 
 <a href="../sep/sa1019.htm">Sep</a> 
 <a href="../vul/sa1019.htm">Vul</a> 
 
 <br>
 <br><a href="sa1.htm">1 Samuel (1 Shmuel) Index</a><br>
  
 <a href="sa1018.htm">Previous</a> 
 <a href="sa1020.htm">Next</a> 
 </center>
 <hr>
 
 <h3 align="CENTER">Tanach (Hebrew): 1 Samuel (1 Shmuel) Chapter 19</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיְדַבֵּ֣ר שָׁא֗וּל אֶל־יוֹנָתָ֤ן בְּנוֹ֙ וְאֶל־כָּל־עֲבָדָ֔יו לְהָמִ֖ית אֶת־דָּוִ֑ד וִיהֽוֹנָתָן֙ בֶּן־שָׁא֔וּל חָפֵ֥ץ בְּדָוִ֖ד מְאֹֽד׃ </span></p>
 <p align="RIGHT"><span lang="he">‎<a name="002">2</a> ‏וַיַּגֵּ֤ד יְהוֹנָתָן֙ לְדָוִ֣ד לֵאמֹ֔ר מְבַקֵּ֛שׁ שָׁא֥וּל אָבִ֖י לַהֲמִיתֶ֑ךָ וְעַתָּה֙ הִשָּֽׁמֶר־נָ֣א בַבֹּ֔קֶר וְיָשַׁבְתָּ֥ בַסֵּ֖תֶר וְנַחְבֵּֽאתָ׃ </span></p>
 <p align="RIGHT"><span lang="he">‎<a name="003">3</a> ‏וַאֲנִ֨י אֵצֵ֜א וְעָמַדְתִּ֣י לְיַד־אָבִ֗י בַּשָּׂדֶה֙ אֲשֶׁ֣ר אַתָּ֣ה שָׁ֔ם וַאֲנִ֕י אֲדַבֵּ֥ר בְּךָ֖ אֶל־אָבִ֑י וְרָאִ֥יתִי מָ֖ה וְהִגַּ֥דְתִּי לָֽךְ׃ ס</span></p>
 <p align="RIGHT"><span lang="he">‎<a name="004">4</a> ‏וַיְדַבֵּ֨ר יְהוֹנָתָ֤ן בְּדָוִד֙ ט֔וֹב אֶל־שָׁא֖וּל אָבִ֑יו וַיֹּ֣אמֶר אֵ֠לָיו אַל־יֶחֱטָ֨א הַמֶּ֜לֶךְ בְּעַבְדּ֣וֹ בְדָוִ֗ד כִּ֣י ל֤וֹא חָטָא֙ לָ֔ךְ וְכִ֥י מַעֲשָׂ֖יו טוֹב־לְךָ֥ מְאֹֽד׃ </span></p>
 <p align="RIGHT"><span lang="he">‎<a name="005">5</a> ‏וַיָּשֶׂם֩ אֶת־נַפְשׁ֨וֹ בְכַפּ֜וֹ וַיַּ֣ךְ אֶת־הַפְּלִשְׁתִּ֗י וַיַּ֨עַשׂ יְהוָ֜ה תְּשׁוּעָ֤ה גְדוֹלָה֙ לְכָל־יִשְׂרָאֵ֔ל רָאִ֖יתָ וַתִּשְׂמָ֑ח וְלָ֤מָּה תֶֽחֱטָא֙ בְּדָ֣ם נָקִ֔י לְהָמִ֥ית אֶת־דָּוִ֖ד חִנָּֽם׃ </span></p>
 <p align="RIGHT"><span lang="he">‎<a name="006">6</a> ‏וַיִּשְׁמַ֥ע שָׁא֖וּל בְּק֣וֹל יְהוֹנָתָ֑ן וַיִּשָּׁבַ֣ע שָׁא֔וּל חַי־יְהוָ֖ה אִם־יוּמָֽת׃ </span></p>
 <p align="RIGHT"><span lang="he">‎<a name="007">7</a> ‏וַיִּקְרָ֤א יְהוֹנָתָן֙ לְדָוִ֔ד וַיַּגֶּד־לוֹ֙ יְה֣וֹנָתָ֔ן אֵ֥ת כָּל־הַדְּבָרִ֖ים הָאֵ֑לֶּה וַיָּבֵ֨א יְהוֹנָתָ֤ן אֶת־דָּוִד֙ אֶל־שָׁא֔וּל וַיְהִ֥י לְפָנָ֖יו כְּאֶתְמ֥וֹל שִׁלְשֽׁוֹם׃ ס</span></p>
 <p align="RIGHT"><span lang="he">‎<a name="008">8</a> ‏וַתּ֥וֹסֶף הַמִּלְחָמָ֖ה לִֽהְי֑וֹת וַיֵּצֵ֨א דָוִ֜ד וַיִּלָּ֣חֶם בַּפְּלִשְׁתִּ֗ים וַיַּ֤ךְ בָּהֶם֙ מַכָּ֣ה גְדוֹלָ֔ה וַיָּנֻ֖סוּ מִפָּנָֽיו׃ </span></p>
 <p align="RIGHT"><span lang="he">‎<a name="009">9</a> ‏וַתְּהִי֩ ר֨וּחַ יְהוָ֤ה׀ רָעָה֙ אֶל־שָׁא֔וּל וְהוּא֙ בְּבֵית֣וֹ יוֹשֵׁ֔ב וַחֲנִית֖וֹ בְּיָד֑וֹ וְדָוִ֖ד מְנַגֵּ֥ן בְּיָֽד׃ </span></p>
 <p align="RIGHT"><span lang="he">‎<a name="010">10</a> ‏וַיְבַקֵּ֨שׁ שָׁא֜וּל לְהַכּ֤וֹת בַּֽחֲנִית֙ בְּדָוִ֣ד וּבַקִּ֔יר וַיִּפְטַר֙ מִפְּנֵ֣י שָׁא֔וּל וַיַּ֥ךְ אֶֽת־הַחֲנִ֖ית בַּקִּ֑יר וְדָוִ֛ד נָ֥ס וַיִּמָּלֵ֖ט בַּלַּ֥יְלָה הֽוּא׃ פ</span></p>
 <p align="RIGHT"><span lang="he">‎<a name="011">11</a> ‏וַיִּשְׁלַח֩ שָׁא֨וּל מַלְאָכִ֜ים אֶל־בֵּ֤ית דָּוִד֙ לְשָׁמְר֔וֹ וְלַהֲמִית֖וֹ בַּבֹּ֑קֶר וַתַּגֵּ֣ד לְדָוִ֗ד מִיכַ֤ל אִשְׁתּוֹ֙ לֵאמֹ֔ר אִם־אֵ֨ינְךָ֜ מְמַלֵּ֤ט אֶֽת־נַפְשְׁךָ֙ הַלַּ֔יְלָה מָחָ֖ר אַתָּ֥ה מוּמָֽת׃ </span></p>
 <p align="RIGHT"><span lang="he">‎<a name="012">12</a> ‏וַתֹּ֧רֶד מִיכַ֛ל אֶת־דָּוִ֖ד בְּעַ֣ד הַחַלּ֑וֹן וַיֵּ֥לֶךְ וַיִּבְרַ֖ח וַיִּמָּלֵֽט׃ </span></p>
 <p align="RIGHT"><span lang="he">‎<a name="013">13</a> ‏וַתִּקַּ֨ח מִיכַ֜ל אֶת־הַתְּרָפִ֗ים וַתָּ֙שֶׂם֙ אֶל־הַמִּטָּ֔ה וְאֵת֙ כְּבִ֣יר הָֽעִזִּ֔ים שָׂ֖מָה מְרַֽאֲשֹׁתָ֑יו וַתְּכַ֖ס בַּבָּֽגֶד׃ ס</span></p>
 <p align="RIGHT"><span lang="he">‎<a name="014">14</a> ‏וַיִּשְׁלַ֥ח שָׁא֛וּל מַלְאָכִ֖ים לָקַ֣חַת אֶת־דָּוִ֑ד וַתֹּ֖אמֶר חֹלֶ֥ה הֽוּא׃ פ</span></p>
 <p align="RIGHT"><span lang="he">‎<a name="015">15</a> ‏וַיִּשְׁלַ֤ח שָׁאוּל֙ אֶת־הַמַּלְאָכִ֔ים לִרְא֥וֹת אֶת־דָּוִ֖ד לֵאמֹ֑ר הַעֲל֨וּ אֹת֧וֹ בַמִּטָּ֛ה אֵלַ֖י לַהֲמִתֽוֹ׃ </span></p>
 <p align="RIGHT"><span lang="he">‎<a name="016">16</a> ‏וַיָּבֹ֙אוּ֙ הַמַּלְאָכִ֔ים וְהִנֵּ֥ה הַתְּרָפִ֖ים אֶל־הַמִּטָּ֑ה וּכְבִ֥יר הָעִזִּ֖ים מְרַאֲשֹׁתָֽיו׃ </span></p>
 <p align="RIGHT"><span lang="he">‎<a name="017">17</a> ‏וַיֹּ֨אמֶר שָׁא֜וּל אֶל־מִיכַ֗ל לָ֤מָּה כָּ֙כָה֙ רִמִּיתִ֔נִי וַתְּשַׁלְּחִ֥י אֶת־אֹיְבִ֖י וַיִּמָּלֵ֑ט וַתֹּ֤אמֶר מִיכַל֙ אֶל־שָׁא֔וּל הוּא־אָמַ֥ר אֵלַ֛י שַׁלְּחִ֖נִי לָמָ֥ה אֲמִיתֵֽךְ׃ </span></p>
 <p align="RIGHT"><span lang="he">‎<a name="018">18</a> ‏וְדָוִ֨ד בָּרַ֜ח וַיִּמָּלֵ֗ט וַיָּבֹ֤א אֶל־שְׁמוּאֵל֙ הָרָמָ֔תָה וַיַּ֨גֶּד־ל֔וֹ אֵ֛ת כָּל־אֲשֶׁ֥ר עָֽשָׂה־ל֖וֹ שָׁא֑וּל וַיֵּ֤לֶךְ הוּא֙ וּשְׁמוּאֵ֔ל וַיֵּשְׁב֖וּ <font color="brown">בנוית</font> <font color="blue">בְּנָֽיוֹת׃</font> </span></p>
 <p align="RIGHT"><span lang="he">‎<a name="019">19</a> ‏וַיֻּגַּ֥ד לְשָׁא֖וּל לֵאמֹ֑ר הִנֵּ֣ה דָוִ֔ד <font color="brown">בנוית</font> <font color="blue">בְּנָי֖וֹת</font> בָּרָמָֽה׃ </span></p>
 <p align="RIGHT"><span lang="he">‎<a name="020">20</a> ‏וַיִּשְׁלַ֨ח שָׁא֣וּל מַלְאָכִים֮ לָקַ֣חַת אֶת־דָּוִד֒ וַיַּ֗רְא אֶֽת־לַהֲקַ֤ת הַנְּבִיאִים֙ נִבְּאִ֔ים וּשְׁמוּאֵ֕ל עֹמֵ֥ד נִצָּ֖ב עֲלֵיהֶ֑ם וַתְּהִ֞י עַֽל־מַלְאֲכֵ֤י שָׁאוּל֙ ר֣וּחַ אֱלֹהִ֔ים וַיִּֽתְנַבְּא֖וּ גַּם־הֵֽמָּה׃ </span></p>
 <p align="RIGHT"><span lang="he">‎<a name="021">21</a> ‏וַיַּגִּ֣דוּ לְשָׁא֗וּל וַיִּשְׁלַח֙ מַלְאָכִ֣ים אֲחֵרִ֔ים וַיִּֽתְנַבְּא֖וּ גַּם־הֵ֑מָּה וַיֹּ֣סֶף שָׁא֗וּל וַיִּשְׁלַח֙ מַלְאָכִ֣ים שְׁלִשִׁ֔ים וַיִּֽתְנַבְּא֖וּ גַּם־הֵֽמָּה׃ </span></p>
 <p align="RIGHT"><span lang="he">‎<a name="022">22</a> ‏וַיֵּ֨לֶךְ גַּם־ה֜וּא הָרָמָ֗תָה וַיָּבֹא֙ עַד־בּ֤וֹר הַגָּדוֹל֙ אֲשֶׁ֣ר בַּשֶּׂ֔כוּ וַיִּשְׁאַ֣ל וַיֹּ֔אמֶר אֵיפֹ֥ה שְׁמוּאֵ֖ל וְדָוִ֑ד וַיֹּ֕אמֶר הִנֵּ֖ה <font color="brown">בנוית</font> <font color="blue">בְּנָי֥וֹת</font> בָּרָמָֽה׃ </span></p>
 <p align="RIGHT"><span lang="he">‎<a name="023">23</a> ‏וַיֵּ֣לֶךְ שָׁ֔ם אֶל־<font color="brown">נוית</font> <font color="blue">נָי֖וֹת</font> בָּרָמָ֑ה וַתְּהִי֩ עָלָ֨יו גַּם־ה֜וּא ר֣וּחַ אֱלֹהִ֗ים וַיֵּ֤לֶךְ הָלוֹךְ֙ וַיִּתְנַבֵּ֔א עַד־בֹּא֖וֹ <font color="brown">בנוית</font> <font color="blue">בְּנָי֥וֹת</font> בָּרָמָֽה׃ </span></p>
 <p align="RIGHT"><span lang="he">‎<a name="024">24</a> ‏וַיִּפְשַׁ֨ט גַּם־ה֜וּא בְּגָדָ֗יו וַיִּתְנַבֵּ֤א גַם־הוּא֙ לִפְנֵ֣י שְׁמוּאֵ֔ל וַיִּפֹּ֣ל עָרֹ֔ם כָּל־הַיּ֥וֹם הַה֖וּא וְכָל־הַלָּ֑יְלָה עַל־כֵּן֙ יֹֽאמְר֔וּ הֲגַ֥ם שָׁא֖וּל בַּנְּבִיאִֽם׃ פ</span></p>
 </td>
 <td width="50%">
 <p>1 wayəḏabēr šā’ûl ’el-ywōnāṯān bənwō wə’el-kāl-‘ăḇāḏāyw ləhāmîṯ ’eṯ-dāwiḏ wîhwōnāṯān ben-šā’ûl ḥāfēṣ bəḏāwiḏ mə’ōḏ: </p>
 <p>2 wayyagēḏ yəhwōnāṯān ləḏāwiḏ lē’mōr məḇaqqēš šā’ûl ’āḇî lahămîṯeḵā wə‘atâ hiššāmer-nā’ ḇabōqer wəyāšaḇətā ḇassēṯer wən<sup>a</sup>ḥəbē’ṯā: </p>
 <p>3 wa’ănî ’ēṣē’ wə‘āmaḏətî ləyaḏ-’āḇî baśśāḏeh ’ăšer ’atâ šām wa’ănî ’ăḏabēr bəḵā ’el-’āḇî wərā’îṯî mâ wəhigaḏətî lāḵə: s</p>
 <p>4 wayəḏabēr yəhwōnāṯān bəḏāwiḏ ṭwōḇ ’el-šā’ûl ’āḇîw wayyō’mer ’ēlāyw ’al-yeḥĕṭā’ hammeleḵə bə‘aḇədwō ḇəḏāwiḏ kî lwō’ ḥāṭā’ lāḵə wəḵî m<sup>a</sup>‘ăśāyw ṭwōḇ-ləḵā mə’ōḏ: </p>
 <p>5 wayyāśem ’eṯ-nafəšwō ḇəḵapwō wayyaḵə ’eṯ-hapəlišətî wayy<sup>a</sup>‘aś yəhwâ təšû‘â ḡəḏwōlâ ləḵāl-yiśərā’ēl rā’îṯā watiśəmāḥ wəlāmmâ ṯeḥĕṭā’ bəḏām nāqî ləhāmîṯ ’eṯ-dāwiḏ ḥinnām: </p>
 <p>6 wayyišəm<sup>a</sup>‘ šā’ûl bəqwōl yəhwōnāṯān wayyiššāḇ<sup>a</sup>‘ šā’ûl ḥay-yəhwâ ’im-yûmāṯ: </p>
 <p>7 wayyiqərā’ yəhwōnāṯān ləḏāwiḏ wayyageḏ-lwō yəhwōnāṯān ’ēṯ kāl-hadəḇārîm hā’ēlleh wayyāḇē’ yəhwōnāṯān ’eṯ-dāwiḏ ’el-šā’ûl wayəhî ləfānāyw kə’eṯəmwōl šiləšwōm: s</p>
 <p>8 watwōsef hammiləḥāmâ lihəywōṯ wayyēṣē’ ḏāwiḏ wayyillāḥem bapəlišətîm wayyaḵə bâem makâ ḡəḏwōlâ wayyānusû mipānāyw: </p>
 <p>9 watəhî rûḥa yəhwâ| rā‘â ’el-šā’ûl wəhû’ bəḇêṯwō ywōšēḇ w<sup>a</sup>ḥănîṯwō bəyāḏwō wəḏāwiḏ mənagēn bəyāḏ: </p>
 <p>10 wayəḇaqqēš šā’ûl ləhakwōṯ b<sup>a</sup>ḥănîṯ bəḏāwiḏ ûḇaqqîr wayyifəṭar mipənê šā’ûl wayyaḵə ’eṯ-h<sup>a</sup>ḥănîṯ baqqîr wəḏāwiḏ nās wayyimmālēṭ ballayəlâ hû’: f</p>
 <p>11 wayyišəl<sup>a</sup>ḥ šā’ûl malə’āḵîm ’el-bêṯ dāwiḏ ləšāmərwō wəlahămîṯwō babōqer watagēḏ ləḏāwiḏ mîḵal ’išətwō lē’mōr ’im-’ênəḵā məmallēṭ ’eṯ-nafəšəḵā hallayəlâ māḥār ’atâ mûmāṯ: </p>
 <p>12 watōreḏ mîḵal ’eṯ-dāwiḏ bə‘aḏ h<sup>a</sup>ḥallwōn wayyēleḵə wayyiḇər<sup>a</sup>ḥ wayyimmālēṭ: </p>
 <p>13 watiqq<sup>a</sup>ḥ mîḵal ’eṯ-hatərāfîm watāśem ’el-hammiṭṭâ wə’ēṯ kəḇîr hā‘izzîm śāmâ məra’ăšōṯāyw watəḵas babāḡeḏ: s</p>
 <p>14 wayyišəl<sup>a</sup>ḥ šā’ûl malə’āḵîm lāq<sup>a</sup>ḥaṯ ’eṯ-dāwiḏ watō’mer ḥōleh hû’: f</p>
 <p>15 wayyišəl<sup>a</sup>ḥ šā’ûl ’eṯ-hammalə’āḵîm lirə’wōṯ ’eṯ-dāwiḏ lē’mōr h<sup>a</sup>‘ălû ’ōṯwō ḇammiṭṭâ ’ēlay lahămiṯwō: </p>
 <p>16 wayyāḇō’û hammalə’āḵîm wəhinnēh hatərāfîm ’el-hammiṭṭâ ûḵəḇîr hā‘izzîm məra’ăšōṯāyw: </p>
 <p>17 wayyō’mer šā’ûl ’el-mîḵal lāmmâ kāḵâ rimmîṯinî watəšalləḥî ’eṯ-’ōyəḇî wayyimmālēṭ watō’mer mîḵal ’el-šā’ûl hû’-’āmar ’ēlay šalləḥinî lāmâ ’ămîṯēḵə: </p>
 <p>18 wəḏāwiḏ bār<sup>a</sup>ḥ wayyimmālēṭ wayyāḇō’ ’el-šəmû’ēl hārāmāṯâ wayyageḏ-lwō ’ēṯ kāl-’ăšer ‘āśâ-lwō šā’ûl wayyēleḵə hû’ ûšəmû’ēl wayyēšəḇû <font color="brown">bənəwāyōṯ</font> <font color="blue">bənāywōṯ:</font> </p>
 <p>19 wayyugaḏ ləšā’ûl lē’mōr hinnēh ḏāwiḏ <font color="brown">bənəwāyōṯ</font> <font color="blue">bənāywōṯ</font> bārāmâ: </p>
 <p>20 wayyišəl<sup>a</sup>ḥ šā’ûl malə’āḵîm lāq<sup>a</sup>ḥaṯ ’eṯ-dāwiḏ wayyarə’ ’eṯ-lahăqaṯ hannəḇî’îm nibə’îm ûšəmû’ēl ‘ōmēḏ niṣṣāḇ ‘ălêhem watəhî ‘al-malə’ăḵê šā’ûl rûḥa ’ĕlōhîm wayyiṯənabə’û gam-hēmmâ: </p>
 <p>21 wayyagiḏû ləšā’ûl wayyišəl<sup>a</sup>ḥ malə’āḵîm ’ăḥērîm wayyiṯənabə’û gam-hēmmâ wayyōsef šā’ûl wayyišəl<sup>a</sup>ḥ malə’āḵîm šəlišîm wayyiṯənabə’û gam-hēmmâ: </p>
 <p>22 wayyēleḵə gam-hû’ hārāmāṯâ wayyāḇō’ ‘aḏ-bwōr hagāḏwōl ’ăšer baśśeḵû wayyišə’al wayyō’mer ’êfōh šəmû’ēl wəḏāwiḏ wayyō’mer hinnēh <font color="brown">bənəwāyōṯ</font> <font color="blue">bənāywōṯ</font> bārāmâ: </p>
 <p>23 wayyēleḵə šām ’el-<font color="brown">nəwāyōṯ</font> <font color="blue">nāywōṯ</font> bārāmâ watəhî ‘ālāyw gam-hû’ rûḥa ’ĕlōhîm wayyēleḵə hālwōḵə wayyiṯənabē’ ‘aḏ-bō’wō <font color="brown">bənəwāyōṯ</font> <font color="blue">bənāywōṯ</font> bārāmâ: </p>
 <p>24 wayyifəšaṭ gam-hû’ bəḡāḏāyw wayyiṯənabē’ ḡam-hû’ lifənê šəmû’ēl wayyipōl ‘ārōm kāl-hayywōm hahû’ wəḵāl-hallāyəlâ ‘al-kēn yō’mərû hăḡam šā’ûl bannəḇî’im: f</p>
 </td>
 </tr></table>
 <p></p><hr>
 <center>
 <a href="sa1020.htm">Next: 1 Samuel (1 Shmuel) Chapter 20</a></center>
 </body>