<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/sa1011.htm">Polyglot</a> 
 <a href="../kjv/sa1011.htm">KJV</a> 
 <a href="../sep/sa1011.htm">Sep</a> 
 <a href="../vul/sa1011.htm">Vul</a> 
 
 <br>
 <br><a href="sa1.htm">1 Samuel (1 Shmuel) Index</a><br>
  
 <a href="sa1010.htm">Previous</a> 
 <a href="sa1012.htm">Next</a> 
 </center>
 <hr>
 
 <h3 align="CENTER">Tanach (Hebrew): 1 Samuel (1 Shmuel) Chapter 11</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיַּ֗עַל נָחָשׁ֙ הָֽעַמּוֹנִ֔י וַיִּ֖חַן עַל־יָבֵ֣שׁ גִּלְעָ֑ד וַיֹּ֨אמְר֜וּ כָּל־אַנְשֵׁ֤י יָבֵישׁ֙ אֶל־נָחָ֔שׁ כְּרָת־לָ֥נוּ בְרִ֖ית וְנַעַבְדֶֽךָּ׃ </span></p>
 <p align="RIGHT"><span lang="he">‎<a name="002">2</a> ‏וַיֹּ֣אמֶר אֲלֵיהֶ֗ם נָחָשׁ֙ הָעַמּוֹנִ֔י בְּזֹאת֙ אֶכְרֹ֣ת לָכֶ֔ם בִּנְק֥וֹר לָכֶ֖ם כָּל־עֵ֣ין יָמִ֑ין וְשַׂמְתִּ֥יהָ חֶרְפָּ֖ה עַל־כָּל־יִשְׂרָאֵֽל׃ </span></p>
 <p align="RIGHT"><span lang="he">‎<a name="003">3</a> ‏וַיֹּאמְר֨וּ אֵלָ֜יו זִקְנֵ֣י יָבֵ֗ישׁ הֶ֤רֶף לָ֙נוּ֙ שִׁבְעַ֣ת יָמִ֔ים וְנִשְׁלְחָה֙ מַלְאָכִ֔ים בְּכֹ֖ל גְּב֣וּל יִשְׂרָאֵ֑ל וְאִם־אֵ֥ין מוֹשִׁ֛יעַ אֹתָ֖נוּ וְיָצָ֥אנוּ אֵלֶֽיךָ׃ </span></p>
 <p align="RIGHT"><span lang="he">‎<a name="004">4</a> ‏וַיָּבֹ֤אוּ הַמַּלְאָכִים֙ גִּבְעַ֣ת שָׁא֔וּל וַיְדַבְּר֥וּ הַדְּבָרִ֖ים בְּאָזְנֵ֣י הָעָ֑ם וַיִּשְׂא֧וּ כָל־הָעָ֛ם אֶת־קוֹלָ֖ם וַיִּבְכּֽוּ׃ </span></p>
 <p align="RIGHT"><span lang="he">‎<a name="005">5</a> ‏וְהִנֵּ֣ה שָׁא֗וּל בָּ֣א אַחֲרֵ֤י הַבָּקָר֙ מִן־הַשָּׂדֶ֔ה וַיֹּ֣אמֶר שָׁא֔וּל מַה־לָּעָ֖ם כִּ֣י יִבְכּ֑וּ וַיְסַ֨פְּרוּ־ל֔וֹ אֶת־דִּבְרֵ֖י אַנְשֵׁ֥י יָבֵֽישׁ׃ </span></p>
 <p align="RIGHT"><span lang="he">‎<a name="006">6</a> ‏וַתִּצְלַ֤ח רֽוּחַ־אֱלֹהִים֙ עַל־שָׁא֔וּל <font color="brown">בשמעו</font> <font color="blue">כְּשָׁמְע֖וֹ</font> אֶת־הַדְּבָרִ֣ים הָאֵ֑לֶּה וַיִּ֥חַר אַפּ֖וֹ מְאֹֽד׃ </span></p>
 <p align="RIGHT"><span lang="he">‎<a name="007">7</a> ‏וַיִּקַּח֩ צֶ֨מֶד בָּקָ֜ר וַֽיְנַתְּחֵ֗הוּ וַיְשַׁלַּ֞ח בְּכָל־גְּב֣וּל יִשְׂרָאֵל֮ בְּיַ֣ד הַמַּלְאָכִ֣ים׀ לֵאמֹר֒ אֲשֶׁר֩ אֵינֶ֨נּוּ יֹצֵ֜א אַחֲרֵ֤י שָׁאוּל֙ וְאַחַ֣ר שְׁמוּאֵ֔ל כֹּ֥ה יֵעָשֶׂ֖ה לִבְקָר֑וֹ וַיִּפֹּ֤ל פַּֽחַד־יְהוָה֙ עַל־הָעָ֔ם וַיֵּצְא֖וּ כְּאִ֥ישׁ אֶחָֽד׃ </span></p>
 <p align="RIGHT"><span lang="he">‎<a name="008">8</a> ‏וַֽיִּפְקְדֵ֖ם בְּבָ֑זֶק וַיִּהְי֤וּ בְנֵֽי־יִשְׂרָאֵל֙ שְׁלֹ֣שׁ מֵא֣וֹת אֶ֔לֶף וְאִ֥ישׁ יְהוּדָ֖ה שְׁלֹשִׁ֥ים אָֽלֶף׃ </span></p>
 <p align="RIGHT"><span lang="he">‎<a name="009">9</a> ‏וַיֹּאמְר֞וּ לַמַּלְאָכִ֣ים הַבָּאִ֗ים כֹּ֤ה תֹֽאמְרוּן֙ לְאִישׁ֙ יָבֵ֣ישׁ גִּלְעָ֔ד מָחָ֛ר תִּהְיֶֽה־לָכֶ֥ם תְּשׁוּעָ֖ה <font color="brown">בחם</font> <font color="blue">כְּחֹ֣ם</font> הַשָּׁ֑מֶשׁ וַיָּבֹ֣אוּ הַמַּלְאָכִ֗ים וַיַּגִּ֛ידוּ לְאַנְשֵׁ֥י יָבֵ֖ישׁ וַיִּשְׂמָֽחוּ׃ </span></p>
 <p align="RIGHT"><span lang="he">‎<a name="010">10</a> ‏וַֽיֹּאמְרוּ֙ אַנְשֵׁ֣י יָבֵ֔ישׁ מָחָ֖ר נֵצֵ֣א אֲלֵיכֶ֑ם וַעֲשִׂיתֶ֣ם לָּ֔נוּ כְּכָל־הַטּ֖וֹב בְּעֵינֵיכֶֽם׃ ס</span></p>
 <p align="RIGHT"><span lang="he">‎<a name="011">11</a> ‏וַיְהִ֣י מִֽמָּחֳרָ֗ת וַיָּ֨שֶׂם שָׁא֣וּל אֶת־הָעָם֮ שְׁלֹשָׁ֣ה רָאשִׁים֒ וַיָּבֹ֤אוּ בְתוֹךְ־הַֽמַּחֲנֶה֙ בְּאַשְׁמֹ֣רֶת הַבֹּ֔קֶר וַיַּכּ֥וּ אֶת־עַמּ֖וֹן עַד־חֹ֣ם הַיּ֑וֹם וַיְהִ֤י הַנִּשְׁאָרִים֙ וַיָּפֻ֔צוּ וְלֹ֥א נִשְׁאֲרוּ־בָ֖ם שְׁנַ֥יִם יָֽחַד׃ </span></p>
 <p align="RIGHT"><span lang="he">‎<a name="012">12</a> ‏וַיֹּ֤אמֶר הָעָם֙ אֶל־שְׁמוּאֵ֔ל מִ֣י הָאֹמֵ֔ר שָׁא֖וּל יִמְלֹ֣ךְ עָלֵ֑ינוּ תְּנ֥וּ הָאֲנָשִׁ֖ים וּנְמִיתֵֽם׃ </span></p>
 <p align="RIGHT"><span lang="he">‎<a name="013">13</a> ‏וַיֹּ֣אמֶר שָׁא֔וּל לֹֽא־יוּמַ֥ת אִ֖ישׁ בַּיּ֣וֹם הַזֶּ֑ה כִּ֥י הַיּ֛וֹם עָשָֽׂה־יְהוָ֥ה תְּשׁוּעָ֖ה בְּיִשְׂרָאֵֽל׃ ס</span></p>
 <p align="RIGHT"><span lang="he">‎<a name="014">14</a> ‏וַיֹּ֤אמֶר שְׁמוּאֵל֙ אֶל־הָעָ֔ם לְכ֖וּ וְנֵלְכָ֣ה הַגִּלְגָּ֑ל וּנְחַדֵּ֥שׁ שָׁ֖ם הַמְּלוּכָֽה׃ </span></p>
 <p align="RIGHT"><span lang="he">‎<a name="015">15</a> ‏וַיֵּלְכ֨וּ כָל־הָעָ֜ם הַגִּלְגָּ֗ל וַיַּמְלִכוּ֩ שָׁ֨ם אֶת־שָׁא֜וּל לִפְנֵ֤י יְהוָה֙ בַּגִּלְגָּ֔ל וַיִּזְבְּחוּ־שָׁ֛ם זְבָחִ֥ים שְׁלָמִ֖ים לִפְנֵ֣י יְהוָ֑ה וַיִּשְׂמַ֨ח שָׁ֥ם שָׁא֛וּל וְכָל־אַנְשֵׁ֥י יִשְׂרָאֵ֖ל עַד־מְאֹֽד׃ פ</span></p>
 </td>
 <td width="50%">
 <p>1 wayy<sup>a</sup>‘al nāḥāš hā‘ammwōnî wayyiḥan ‘al-yāḇēš gilə‘āḏ wayyō’mərû kāl-’anəšê yāḇêš ’el-nāḥāš kərāṯ-lānû ḇərîṯ wən<sup>a</sup>‘aḇəḏeḵḵā: </p>
 <p>2 wayyō’mer ’ălêhem nāḥāš hā‘ammwōnî bəzō’ṯ ’eḵərōṯ lāḵem binəqwōr lāḵem kāl-‘ên yāmîn wəśamətîhā ḥerəpâ ‘al-kāl-yiśərā’ēl: </p>
 <p>3 wayyō’mərû ’ēlāyw ziqənê yāḇêš heref lānû šiḇə‘aṯ yāmîm wənišələḥâ malə’āḵîm bəḵōl gəḇûl yiśərā’ēl wə’im-’ên mwōšî‘a ’ōṯānû wəyāṣā’nû ’ēleyḵā: </p>
 <p>4 wayyāḇō’û hammalə’āḵîm giḇə‘aṯ šā’ûl wayəḏabərû hadəḇārîm bə’āzənê hā‘ām wayyiśə’û ḵāl-hā‘ām ’eṯ-qwōlām wayyiḇəkû: </p>
 <p>5 wəhinnēh šā’ûl bā’ ’<sup>a</sup>ḥărê habāqār min-haśśāḏeh wayyō’mer šā’ûl mah-llā‘ām kî yiḇəkû wayəsapərû-lwō ’eṯ-diḇərê ’anəšê yāḇêš: </p>
 <p>6 watiṣəl<sup>a</sup>ḥ rûḥa-’ĕlōhîm ‘al-šā’ûl <font color="brown">bəšāmə‘wō</font> <font color="blue">kəšāmə‘wō</font> ’eṯ-hadəḇārîm hā’ēlleh wayyiḥar ’apwō mə’ōḏ: </p>
 <p>7 wayyiqq<sup>a</sup>ḥ ṣemeḏ bāqār wayənatəḥēhû wayəšall<sup>a</sup>ḥ bəḵāl-gəḇûl yiśərā’ēl bəyaḏ hammalə’āḵîm| lē’mōr ’ăšer ’ênennû yōṣē’ ’<sup>a</sup>ḥărê šā’ûl wə’<sup>a</sup>ḥar šəmû’ēl kōh yē‘āśeh liḇəqārwō wayyipōl p<sup>a</sup>ḥaḏ-yəhwâ ‘al-hā‘ām wayyēṣə’û kə’îš ’eḥāḏ: </p>
 <p>8 wayyifəqəḏēm bəḇāzeq wayyihəyû ḇənê-yiśərā’ēl šəlōš mē’wōṯ ’elef wə’îš yəhûḏâ šəlōšîm ’ālef: </p>
 <p>9 wayyō’mərû lammalə’āḵîm habā’îm kōh ṯō’mərûn lə’îš yāḇêš gilə‘āḏ māḥār tihəyeh-lāḵem təšû‘â <font color="brown">bəḥōm</font> <font color="blue">kəḥōm</font> haššāmeš wayyāḇō’û hammalə’āḵîm wayyagîḏû lə’anəšê yāḇêš wayyiśəmāḥû: </p>
 <p>10 wayyō’mərû ’anəšê yāḇêš māḥār nēṣē’ ’ălêḵem w<sup>a</sup>‘ăśîṯem llānû kəḵāl-haṭṭwōḇ bə‘ênêḵem: s</p>
 <p>11 wayəhî mimmāḥŏrāṯ wayyāśem šā’ûl ’eṯ-hā‘ām šəlōšâ rā’šîm wayyāḇō’û ḇəṯwōḵə-hamm<sup>a</sup>ḥăneh bə’ašəmōreṯ habōqer wayyakû ’eṯ-‘ammwōn ‘aḏ-ḥōm hayywōm wayəhî hannišə’ārîm wayyāfuṣû wəlō’ nišə’ărû-ḇām šənayim yāḥaḏ: </p>
 <p>12 wayyō’mer hā‘ām ’el-šəmû’ēl mî hā’ōmēr šā’ûl yiməlōḵə ‘ālênû tənû hā’ănāšîm ûnəmîṯēm: </p>
 <p>13 wayyō’mer šā’ûl lō’-yûmaṯ ’îš bayywōm hazzeh kî hayywōm ‘āśâ-yəhwâ təšû‘â bəyiśərā’ēl: s</p>
 <p>14 wayyō’mer šəmû’ēl ’el-hā‘ām ləḵû wənēləḵâ hagiləgāl ûnəḥadēš šām hamməlûḵâ: </p>
 <p>15 wayyēləḵû ḵāl-hā‘ām hagiləgāl wayyaməliḵû šām ’eṯ-šā’ûl lifənê yəhwâ bagiləgāl wayyizəbəḥû-šām zəḇāḥîm šəlāmîm lifənê yəhwâ wayyiśəm<sup>a</sup>ḥ šām šā’ûl wəḵāl-’anəšê yiśərā’ēl ‘aḏ-mə’ōḏ: f</p>
 </td>
 </tr></table>
 <p></p><hr>
 <center>
 <a href="sa1012.htm">Next: 1 Samuel (1 Shmuel) Chapter 12</a></center>
 </body>