<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/num020.htm">Polyglot</a> 
 <a href="../kjv/num020.htm">KJV</a> 
 <a href="../sep/num020.htm">Sep</a> 
 <a href="../vul/num020.htm">Vul</a> 
 
 <br>
 <br><a href="num.htm">Numbers (Bemidbar) Index</a><br>
  
 <a href="num019.htm">Previous</a> 
 <a href="num021.htm">Next</a> 
 </center>
 <hr>
 
 <h3 align="CENTER">Tanach (Hebrew): Numbers (Bemidbar) Chapter 20</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיָּבֹ֣אוּ בְנֵֽי־יִ֠שְׂרָאֵל כָּל־הָ֨עֵדָ֤ה מִדְבַּר־צִן֙ בַּחֹ֣דֶשׁ הָֽרִאשׁ֔וֹן וַיֵּ֥שֶׁב הָעָ֖ם בְּקָדֵ֑שׁ וַתָּ֤מָת שָׁם֙ מִרְיָ֔ם וַתִּקָּבֵ֖ר שָֽׁם׃ </span></p>
 <p align="RIGHT"><span lang="he">‎<a name="002">2</a> ‏וְלֹא־הָ֥יָה מַ֖יִם לָעֵדָ֑ה וַיִּקָּ֣הֲל֔וּ עַל־מֹשֶׁ֖ה וְעַֽל־אַהֲרֹֽן׃ </span></p>
 <p align="RIGHT"><span lang="he">‎<a name="003">3</a> ‏וַיָּ֥רֶב הָעָ֖ם עִם־מֹשֶׁ֑ה וַיֹּאמְר֣וּ לֵאמֹ֔ר וְל֥וּ גָוַ֛עְנוּ בִּגְוַ֥ע אַחֵ֖ינוּ לִפְנֵ֥י יְהוָֽה׃ </span></p>
 <p align="RIGHT"><span lang="he">‎<a name="004">4</a> ‏וְלָמָ֤ה הֲבֵאתֶם֙ אֶת־קְהַ֣ל יְהוָ֔ה אֶל־הַמִּדְבָּ֖ר הַזֶּ֑ה לָמ֣וּת שָׁ֔ם אֲנַ֖חְנוּ וּבְעִירֵֽנוּ׃ </span></p>
 <p align="RIGHT"><span lang="he">‎<a name="005">5</a> ‏וְלָמָ֤ה הֶֽעֱלִיתֻ֙נוּ֙ מִמִּצְרַ֔יִם לְהָבִ֣יא אֹתָ֔נוּ אֶל־הַמָּק֥וֹם הָרָ֖ע הַזֶּ֑ה לֹ֣א׀ מְק֣וֹם זֶ֗רַע וּתְאֵנָ֤ה וְגֶ֙פֶן֙ וְרִמּ֔וֹן וּמַ֥יִם אַ֖יִן לִשְׁתּֽוֹת׃ </span></p>
 <p align="RIGHT"><span lang="he">‎<a name="006">6</a> ‏וַיָּבֹא֩ מֹשֶׁ֨ה וְאַהֲרֹ֜ן מִפְּנֵ֣י הַקָּהָ֗ל אֶל־פֶּ֙תַח֙ אֹ֣הֶל מוֹעֵ֔ד וַֽיִּפְּל֖וּ עַל־פְּנֵיהֶ֑ם וַיֵּרָ֥א כְבוֹד־יְהוָ֖ה אֲלֵיהֶֽם׃ פ</span></p>
 <p align="RIGHT"><span lang="he">‎<a name="007">7</a> ‏וַיְדַבֵּ֥ר יְהוָ֖ה אֶל־מֹשֶׁ֥ה לֵּאמֹֽר׃ </span></p>
 <p align="RIGHT"><span lang="he">‎<a name="008">8</a> ‏קַ֣ח אֶת־הַמַּטֶּ֗ה וְהַקְהֵ֤ל אֶת־הָעֵדָה֙ אַתָּה֙ וְאַהֲרֹ֣ן אָחִ֔יךָ וְדִבַּרְתֶּ֧ם אֶל־הַסֶּ֛לַע לְעֵינֵיהֶ֖ם וְנָתַ֣ן מֵימָ֑יו וְהוֹצֵאתָ֙ לָהֶ֥ם מַ֙יִם֙ מִן־הַסֶּ֔לַע וְהִשְׁקִיתָ֥ אֶת־הָעֵדָ֖ה וְאֶת־בְּעִירָֽם׃ </span></p>
 <p align="RIGHT"><span lang="he">‎<a name="009">9</a> ‏וַיִּקַּ֥ח מֹשֶׁ֛ה אֶת־הַמַּטֶּ֖ה מִלִּפְנֵ֣י יְהוָ֑ה כַּאֲשֶׁ֖ר צִוָּֽהוּ׃ </span></p>
 <p align="RIGHT"><span lang="he">‎<a name="010">10</a> ‏וַיַּקְהִ֜לוּ מֹשֶׁ֧ה וְאַהֲרֹ֛ן אֶת־הַקָּהָ֖ל אֶל־פְּנֵ֣י הַסָּ֑לַע וַיֹּ֣אמֶר לָהֶ֗ם שִׁמְעוּ־נָא֙ הַמֹּרִ֔ים הֲמִן־הַסֶּ֣לַע הַזֶּ֔ה נוֹצִ֥יא לָכֶ֖ם מָֽיִם׃ </span></p>
 <p align="RIGHT"><span lang="he">‎<a name="011">11</a> ‏וַיָּ֨רֶם מֹשֶׁ֜ה אֶת־יָד֗וֹ וַיַּ֧ךְ אֶת־הַסֶּ֛לַע בְּמַטֵּ֖הוּ פַּעֲמָ֑יִם וַיֵּצְאוּ֙ מַ֣יִם רַבִּ֔ים וַתֵּ֥שְׁתְּ הָעֵדָ֖ה וּבְעִירָֽם׃ ס</span></p>
 <p align="RIGHT"><span lang="he">‎<a name="012">12</a> ‏וַיֹּ֣אמֶר יְהוָה֮ אֶל־מֹשֶׁ֣ה וְאֶֽל־אַהֲרֹן֒ יַ֚עַן לֹא־הֶאֱמַנְתֶּ֣ם בִּ֔י לְהַ֨קְדִּישֵׁ֔נִי<font color="red"><sup>3</sup></font> לְעֵינֵ֖י בְּנֵ֣י יִשְׂרָאֵ֑ל לָכֵ֗ן לֹ֤א תָבִ֙יאוּ֙ אֶת־הַקָּהָ֣ל הַזֶּ֔ה אֶל־הָאָ֖רֶץ אֲשֶׁר־נָתַ֥תִּי לָהֶֽם׃ </span></p>
 <p align="RIGHT"><span lang="he">‎<a name="013">13</a> ‏הֵ֚מָּה מֵ֣י מְרִיבָ֔ה אֲשֶׁר־רָב֥וּ בְנֵֽי־יִשְׂרָאֵ֖ל אֶת־יְהוָ֑ה וַיִּקָּדֵ֖שׁ בָּֽם׃ ס</span></p>
 <p align="RIGHT"><span lang="he">‎<a name="014">14</a> ‏וַיִּשְׁלַ֨ח מֹשֶׁ֧ה מַלְאָכִ֛ים מִקָּדֵ֖שׁ אֶל־מֶ֣לֶךְ אֱד֑וֹם כֹּ֤ה אָמַר֙ אָחִ֣יךָ יִשְׂרָאֵ֔ל אַתָּ֣ה יָדַ֔עְתָּ אֵ֥ת כָּל־הַתְּלָאָ֖ה אֲשֶׁ֥ר מְצָאָֽתְנוּ׃ </span></p>
 <p align="RIGHT"><span lang="he">‎<a name="015">15</a> ‏וַיֵּרְד֤וּ אֲבֹתֵ֙ינוּ֙ מִצְרַ֔יְמָה וַנֵּ֥שֶׁב בְּמִצְרַ֖יִם יָמִ֣ים רַבִּ֑ים וַיָּרֵ֥עוּ לָ֛נוּ מִצְרַ֖יִם וְלַאֲבֹתֵֽינוּ׃ </span></p>
 <p align="RIGHT"><span lang="he">‎<a name="016">16</a> ‏וַנִּצְעַ֤ק אֶל־יְהוָה֙ וַיִּשְׁמַ֣ע קֹלֵ֔נוּ וַיִּשְׁלַ֣ח מַלְאָ֔ךְ וַיֹּצִאֵ֖נוּ מִמִּצְרָ֑יִם וְהִנֵּה֙ אֲנַ֣חְנוּ בְקָדֵ֔שׁ עִ֖יר קְצֵ֥ה גְבוּלֶֽךָ׃ </span></p>
 <p align="RIGHT"><span lang="he">‎<a name="017">17</a> ‏נַעְבְּרָה־נָּ֣א בְאַרְצֶ֗ךָ לֹ֤א נַעֲבֹר֙ בְּשָׂדֶ֣ה וּבְכֶ֔רֶם וְלֹ֥א נִשְׁתֶּ֖ה מֵ֣י בְאֵ֑ר דֶּ֧רֶךְ הַמֶּ֣לֶךְ נֵלֵ֗ךְ לֹ֤א נִטֶּה֙ יָמִ֣ין וּשְׂמֹ֔אול עַ֥ד אֲשֶֽׁר־נַעֲבֹ֖ר גְּבוּלֶֽךָ׃ </span></p>
 <p align="RIGHT"><span lang="he">‎<a name="018">18</a> ‏וַיֹּ֤אמֶר אֵלָיו֙ אֱד֔וֹם לֹ֥א תַעֲבֹ֖ר בִּ֑י פֶּן־בַּחֶ֖רֶב אֵצֵ֥א לִקְרָאתֶֽךָ׃ </span></p>
 <p align="RIGHT"><span lang="he">‎<a name="019">19</a> ‏וַיֹּאמְר֨וּ אֵלָ֥יו בְּנֵֽי־יִשְׂרָאֵל֮<font color="red"><sup>3</sup></font> בַּֽמְסִלָּ֣ה נַעֲלֶה֒ וְאִם־מֵימֶ֤יךָ נִשְׁתֶּה֙ אֲנִ֣י וּמִקְנַ֔י וְנָתַתִּ֖י מִכְרָ֑ם רַ֥ק אֵין־דָּבָ֖ר בְּרַגְלַ֥י אֶֽעֱבֹֽרָה׃ </span></p>
 <p align="RIGHT"><span lang="he">‎<a name="020">20</a> ‏וַיֹּ֖אמֶר לֹ֣א תַעֲבֹ֑ר וַיֵּצֵ֤א אֱדוֹם֙ לִקְרָאת֔וֹ בְּעַ֥ם כָּבֵ֖ד וּבְיָ֥ד חֲזָקָֽה׃ </span></p>
 <p align="RIGHT"><span lang="he">‎<a name="021">21</a> ‏וַיְמָאֵ֣ן׀ אֱד֗וֹם נְתֹן֙ אֶת־יִשְׂרָאֵ֔ל עֲבֹ֖ר בִּגְבֻל֑וֹ וַיֵּ֥ט יִשְׂרָאֵ֖ל מֵעָלָֽיו׃ פ</span></p>
 <p align="RIGHT"><span lang="he">‎<a name="022">22</a> ‏וַיִּסְע֖וּ מִקָּדֵ֑שׁ וַיָּבֹ֧אוּ בְנֵֽי־יִשְׂרָאֵ֛ל כָּל־הָעֵדָ֖ה הֹ֥ר הָהָֽר׃ </span></p>
 <p align="RIGHT"><span lang="he">‎<a name="023">23</a> ‏וַיֹּ֧אמֶר יְהוָ֛ה אֶל־מֹשֶׁ֥ה וְאֶֽל־אַהֲרֹ֖ן בְּהֹ֣ר הָהָ֑ר עַל־גְּב֥וּל אֶֽרֶץ־אֱד֖וֹם לֵאמֹֽר׃ </span></p>
 <p align="RIGHT"><span lang="he">‎<a name="024">24</a> ‏יֵאָסֵ֤ף אַהֲרֹן֙ אֶל־עַמָּ֔יו כִּ֣י לֹ֤א יָבֹא֙ אֶל־הָאָ֔רֶץ אֲשֶׁ֥ר נָתַ֖תִּי לִבְנֵ֣י יִשְׂרָאֵ֑ל עַ֛ל אֲשֶׁר־מְרִיתֶ֥ם אֶת־פִּ֖י לְמֵ֥י מְרִיבָֽה׃ </span></p>
 <p align="RIGHT"><span lang="he">‎<a name="025">25</a> ‏קַ֚ח אֶֽת־אַהֲרֹ֔ן וְאֶת־אֶלְעָזָ֖ר בְּנ֑וֹ וְהַ֥עַל אֹתָ֖ם הֹ֥ר הָהָֽר׃ </span></p>
 <p align="RIGHT"><span lang="he">‎<a name="026">26</a> ‏וְהַפְשֵׁ֤ט אֶֽת־אַהֲרֹן֙ אֶת־בְּגָדָ֔יו וְהִלְבַּשְׁתָּ֖ם אֶת־אֶלְעָזָ֣ר בְּנ֑וֹ וְאַהֲרֹ֥ן יֵאָסֵ֖ף וּמֵ֥ת שָֽׁם׃ </span></p>
 <p align="RIGHT"><span lang="he">‎<a name="027">27</a> ‏וַיַּ֣עַשׂ מֹשֶׁ֔ה כַּאֲשֶׁ֖ר צִוָּ֣ה יְהוָ֑ה וַֽיַּעֲלוּ֙ אֶל־הֹ֣ר הָהָ֔ר לְעֵינֵ֖י כָּל־הָעֵדָֽה׃ </span></p>
 <p align="RIGHT"><span lang="he">‎<a name="028">28</a> ‏וַיַּפְשֵׁט֩ מֹשֶׁ֨ה אֶֽת־אַהֲרֹ֜ן אֶת־בְּגָדָ֗יו וַיַּלְבֵּ֤שׁ אֹתָם֙ אֶת־אֶלְעָזָ֣ר בְּנ֔וֹ וַיָּ֧מָת אַהֲרֹ֛ן שָׁ֖ם בְּרֹ֣אשׁ הָהָ֑ר וַיֵּ֧רֶד מֹשֶׁ֛ה וְאֶלְעָזָ֖ר מִן־הָהָֽר׃ </span></p>
 <p align="RIGHT"><span lang="he">‎<a name="029">29</a> ‏וַיִּרְאוּ֙ כָּל־הָ֣עֵדָ֔ה כִּ֥י גָוַ֖ע אַהֲרֹ֑ן וַיִּבְכּ֤וּ אֶֽת־אַהֲרֹן֙ שְׁלֹשִׁ֣ים י֔וֹם כֹּ֖ל בֵּ֥ית יִשְׂרָאֵֽל׃ ס</span></p>
 </td>
 <td width="50%">
 <p>1 wayyāḇō’û ḇənê-yiśərā’ēl kāl-hā‘ēḏâ miḏəbar-ṣin b<sup>a</sup>ḥōḏeš hāri’šwōn wayyēšeḇ hā‘ām bəqāḏēš watāmāṯ šām mirəyām watiqqāḇēr šām: </p>
 <p>2 wəlō’-hāyâ mayim lā‘ēḏâ wayyiqqâălû ‘al-mōšeh wə‘al-’ahărōn: </p>
 <p>3 wayyāreḇ hā‘ām ‘im-mōšeh wayyō’mərû lē’mōr wəlû ḡāw<sup>a</sup>‘ənû biḡəw<sup>a</sup>‘ ’<sup>a</sup>ḥênû lifənê yəhwâ: </p>
 <p>4 wəlāmâ hăḇē’ṯem ’eṯ-qəhal yəhwâ ’el-hammiḏəbār hazzeh lāmûṯ šām ’ăn<sup>a</sup>ḥənû ûḇə‘îrēnû: </p>
 <p>5 wəlāmâ he‘ĕlîṯunû mimmiṣərayim ləhāḇî’ ’ōṯānû ’el-hammāqwōm hārā‘ hazzeh lō’| məqwōm zer<sup>a</sup>‘ ûṯə’ēnâ wəḡefen wərimmwōn ûmayim ’ayin lišətwōṯ: </p>
 <p>6 wayyāḇō’ mōšeh wə’ahărōn mipənê haqqâāl ’el-peṯ<sup>a</sup>ḥ ’ōhel mwō‘ēḏ wayyipəlû ‘al-pənêhem wayyērā’ ḵəḇwōḏ-yəhwâ ’ălêhem: f</p>
 <p>7 wayəḏabēr yəhwâ ’el-mōšeh llē’mōr: </p>
 <p>8 q<sup>a</sup>ḥ ’eṯ-hammaṭṭeh wəhaqəhēl ’eṯ-hā‘ēḏâ ’atâ wə’ahărōn ’āḥîḵā wəḏibarətem ’el-hassel<sup>a</sup>‘ lə‘ênêhem wənāṯan mêmāyw wəhwōṣē’ṯā lâem mayim min-hassel<sup>a</sup>‘ wəhišəqîṯā ’eṯ-hā‘ēḏâ wə’eṯ-bə‘îrām: </p>
 <p>9 wayyiqq<sup>a</sup>ḥ mōšeh ’eṯ-hammaṭṭeh millifənê yəhwâ ka’ăšer ṣiûâû: </p>
 <p>10 wayyaqəhilû mōšeh wə’ahărōn ’eṯ-haqqâāl ’el-pənê hassāl<sup>a</sup>‘ wayyō’mer lâem šimə‘û-nā’ hammōrîm hămin-hassel<sup>a</sup>‘ hazzeh nwōṣî’ lāḵem māyim: </p>
 <p>11 wayyārem mōšeh ’eṯ-yāḏwō wayyaḵə ’eṯ-hassel<sup>a</sup>‘ bəmaṭṭēhû p<sup>a</sup>‘ămāyim wayyēṣə’û mayim rabîm watēšətə hā‘ēḏâ ûḇə‘îrām: s</p>
 <p>12 wayyō’mer yəhwâ ’el-mōšeh wə’el-’ahărōn y<sup>a</sup>‘an lō’-he’ĕmanətem bî ləhaqədîšēnî<font color="red"><sup>3</sup></font> lə‘ênê bənê yiśərā’ēl lāḵēn lō’ ṯāḇî’û ’eṯ-haqqâāl hazzeh ’el-hā’āreṣ ’ăšer-nāṯatî lâem: </p>
 <p>13 hēmmâ mê mərîḇâ ’ăšer-rāḇû ḇənê-yiśərā’ēl ’eṯ-yəhwâ wayyiqqāḏēš bām: s</p>
 <p>14 wayyišəl<sup>a</sup>ḥ mōšeh malə’āḵîm miqqāḏēš ’el-meleḵə ’ĕḏwōm kōh ’āmar ’āḥîḵā yiśərā’ēl ’atâ yāḏ<sup>a</sup>‘ətā ’ēṯ kāl-hatəlā’â ’ăšer məṣā’āṯənû: </p>
 <p>15 wayyērəḏû ’ăḇōṯênû miṣərayəmâ wannēšeḇ bəmiṣərayim yāmîm rabîm wayyārē‘û lānû miṣərayim wəla’ăḇōṯênû: </p>
 <p>16 wanniṣə‘aq ’el-yəhwâ wayyišəm<sup>a</sup>‘ qōlēnû wayyišəl<sup>a</sup>ḥ malə’āḵə wayyōṣi’ēnû mimmiṣərāyim wəhinnēh ’ăn<sup>a</sup>ḥənû ḇəqāḏēš ‘îr qəṣēh ḡəḇûleḵā: </p>
 <p>17 n<sup>a</sup>‘əbərâ-nnā’ ḇə’arəṣeḵā lō’ n<sup>a</sup>‘ăḇōr bəśāḏeh ûḇəḵerem wəlō’ nišəteh mê ḇə’ēr dereḵə hammeleḵə nēlēḵə lō’ niṭṭeh yāmîn ûśəmō’wl ‘aḏ ’ăšer-n<sup>a</sup>‘ăḇōr gəḇûleḵā: </p>
 <p>18 wayyō’mer ’ēlāyw ’ĕḏwōm lō’ ṯ<sup>a</sup>‘ăḇōr bî pen-b<sup>a</sup>ḥereḇ ’ēṣē’ liqərā’ṯeḵā: </p>
 <p>19 wayyō’mərû ’ēlāyw bənê-yiśərā’ēl<font color="red"><sup>3</sup></font> baməsillâ n<sup>a</sup>‘ăleh wə’im-mêmeyḵā nišəteh ’ănî ûmiqənay wənāṯatî miḵərām raq ’ên-dāḇār bəraḡəlay ’e‘ĕḇōrâ: </p>
 <p>20 wayyō’mer lō’ ṯ<sup>a</sup>‘ăḇōr wayyēṣē’ ’ĕḏwōm liqərā’ṯwō bə‘am kāḇēḏ ûḇəyāḏ ḥăzāqâ: </p>
 <p>21 wayəmā’ēn| ’ĕḏwōm nəṯōn ’eṯ-yiśərā’ēl ‘ăḇōr biḡəḇulwō wayyēṭ yiśərā’ēl mē‘ālāyw: f</p>
 <p>22 wayyisə‘û miqqāḏēš wayyāḇō’û ḇənê-yiśərā’ēl kāl-hā‘ēḏâ hōr hâār: </p>
 <p>23 wayyō’mer yəhwâ ’el-mōšeh wə’el-’ahărōn bəhōr hâār ‘al-gəḇûl ’ereṣ-’ĕḏwōm lē’mōr: </p>
 <p>24 yē’āsēf ’ahărōn ’el-‘ammāyw kî lō’ yāḇō’ ’el-hā’āreṣ ’ăšer nāṯatî liḇənê yiśərā’ēl ‘al ’ăšer-mərîṯem ’eṯ-pî ləmê mərîḇâ: </p>
 <p>25 q<sup>a</sup>ḥ ’eṯ-’ahărōn wə’eṯ-’elə‘āzār bənwō wəh<sup>a</sup>‘al ’ōṯām hōr hâār: </p>
 <p>26 wəhafəšēṭ ’eṯ-’ahărōn ’eṯ-bəḡāḏāyw wəhiləbašətām ’eṯ-’elə‘āzār bənwō wə’ahărōn yē’āsēf ûmēṯ šām: </p>
 <p>27 wayy<sup>a</sup>‘aś mōšeh ka’ăšer ṣiûâ yəhwâ wayy<sup>a</sup>‘ălû ’el-hōr hâār lə‘ênê kāl-hā‘ēḏâ: </p>
 <p>28 wayyafəšēṭ mōšeh ’eṯ-’ahărōn ’eṯ-bəḡāḏāyw wayyaləbēš ’ōṯām ’eṯ-’elə‘āzār bənwō wayyāmāṯ ’ahărōn šām bərō’š hâār wayyēreḏ mōšeh wə’elə‘āzār min-hâār: </p>
 <p>29 wayyirə’û kāl-hā‘ēḏâ kî ḡāw<sup>a</sup>‘ ’ahărōn wayyiḇəkû ’eṯ-’ahărōn šəlōšîm ywōm kōl bêṯ yiśərā’ēl: s</p>
 </td>
 </tr></table>
 <p></p><hr>
 <center>
 <a href="num021.htm">Next: Numbers (Bemidbar) Chapter 21</a></center>
 </body>