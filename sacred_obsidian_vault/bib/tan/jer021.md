<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/jer021.htm">Polyglot</a> 
 <a href="../kjv/jer021.htm">KJV</a> 
 <a href="../sep/jer021.htm">Sep</a> 
 <a href="../vul/jer021.htm">Vul</a> 
 
 <br>
 <br><a href="jer.htm">Jeremiah (Yermiyah) Index</a><br>
  
 <a href="jer020.htm">Previous</a> 
 <a href="jer022.htm">Next</a> 
 </center>
 <hr>
 
 <h3 align="CENTER">Tanach (Hebrew): Jeremiah (Yermiyah) Chapter 21</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏הַדָּבָ֛ר אֲשֶׁר־הָיָ֥ה אֶֽל־יִרְמְיָ֖הוּ מֵאֵ֣ת יְהוָ֑ה בִּשְׁלֹ֨חַ אֵלָ֜יו הַמֶּ֣לֶךְ צִדְקִיָּ֗הוּ אֶת־פַּשְׁחוּר֙ בֶּן־מַלְכִּיָּ֔ה וְאֶת־צְפַנְיָ֧ה בֶן־מַעֲשֵׂיָ֛ה הַכֹּהֵ֖ן לֵאמֹֽר׃ </span></p>
 <p align="RIGHT"><span lang="he">‎<a name="002">2</a> ‏דְּרָשׁ־נָ֤א בַעֲדֵ֙נוּ֙ אֶת־יְהוָ֔ה כִּ֛י נְבוּכַדְרֶאצַּ֥ר מֶֽלֶךְ־בָּבֶ֖ל נִלְחָ֣ם עָלֵ֑ינוּ אוּלַי֩ יַעֲשֶׂ֨ה יְהוָ֤ה אוֹתָ֙נוּ֙ כְּכָל־נִפְלְאֹתָ֔יו וְיַעֲלֶ֖ה מֵעָלֵֽינוּ׃ ס</span></p>
 <p align="RIGHT"><span lang="he">‎<a name="003">3</a> ‏וַיֹּ֥אמֶר יִרְמְיָ֖הוּ אֲלֵיהֶ֑ם כֹּ֥ה תֹאמְרֻ֖ן אֶל־צִדְקִיָּֽהוּ׃ </span></p>
 <p align="RIGHT"><span lang="he">‎<a name="004">4</a> ‏כֹּֽה־אָמַ֨ר יְהוָ֜ה אֱלֹהֵ֣י יִשְׂרָאֵ֗ל הִנְנִ֣י מֵסֵב֮ אֶת־כְּלֵ֣י הַמִּלְחָמָה֮ אֲשֶׁ֣ר בְּיֶדְכֶם֒ אֲשֶׁ֨ר אַתֶּ֜ם נִלְחָמִ֣ים בָּ֗ם אֶת־מֶ֤לֶךְ בָּבֶל֙ וְאֶת־הַכַּשְׂדִּ֔ים הַצָּרִ֣ים עֲלֵיכֶ֔ם מִח֖וּץ לַֽחוֹמָ֑ה וְאָסַפְתִּ֣י אוֹתָ֔ם אֶל־תּ֖וֹךְ הָעִ֥יר הַזֹּֽאת׃ </span></p>
 <p align="RIGHT"><span lang="he">‎<a name="005">5</a> ‏וְנִלְחַמְתִּ֤י אֲנִי֙ אִתְּכֶ֔ם בְּיָ֥ד נְטוּיָ֖ה וּבִזְר֣וֹעַ חֲזָקָ֑ה וּבְאַ֥ף וּבְחֵמָ֖ה וּבְקֶ֥צֶף גָּדֽוֹל׃ </span></p>
 <p align="RIGHT"><span lang="he">‎<a name="006">6</a> ‏וְהִכֵּיתִ֗י אֶת־יֽוֹשְׁבֵי֙ הָעִ֣יר הַזֹּ֔את וְאֶת־הָאָדָ֖ם וְאֶת־הַבְּהֵמָ֑ה בְּדֶ֥בֶר גָּד֖וֹל יָמֻֽתוּ׃ </span></p>
 <p align="RIGHT"><span lang="he">‎<a name="007">7</a> ‏וְאַחֲרֵי־כֵ֣ן נְאֻם־יְהוָ֡ה אֶתֵּ֣ן אֶת־צִדְקִיָּ֣הוּ מֶֽלֶךְ־יְהוּדָ֣ה וְאֶת־עֲבָדָ֣יו׀ וְאֶת־הָעָ֡ם וְאֶת־הַנִּשְׁאָרִים֩ בָּעִ֨יר הַזֹּ֜את מִן־הַדֶּ֣בֶר׀ מִן־הַחֶ֣רֶב וּמִן־הָרָעָ֗ב בְּיַד֙ נְבוּכַדְרֶאצַּ֣ר מֶֽלֶךְ־בָּבֶ֔ל וּבְיַד֙ אֹֽיְבֵיהֶ֔ם וּבְיַ֖ד מְבַקְשֵׁ֣י נַפְשָׁ֑ם וְהִכָּ֣ם לְפִי־חֶ֔רֶב לֹֽא־יָח֣וּס עֲלֵיהֶ֔ם וְלֹ֥א יַחְמֹ֖ל וְלֹ֥א יְרַחֵֽם׃ </span></p>
 <p align="RIGHT"><span lang="he">‎<a name="008">8</a> ‏וְאֶל־הָעָ֤ם הַזֶּה֙ תֹּאמַ֔ר כֹּ֖ה אָמַ֣ר יְהוָ֑ה הִנְנִ֤י נֹתֵן֙ לִפְנֵיכֶ֔ם אֶת־דֶּ֥רֶךְ הַחַיִּ֖ים וְאֶת־דֶּ֥רֶךְ הַמָּֽוֶת׃ </span></p>
 <p align="RIGHT"><span lang="he">‎<a name="009">9</a> ‏הַיֹּשֵׁב֙ בָּעִ֣יר הַזֹּ֔את יָמ֕וּת בַּחֶ֖רֶב וּבָרָעָ֣ב וּבַדָּ֑בֶר וְהַיּוֹצֵא֩ וְנָפַ֨ל עַל־הַכַּשְׂדִּ֜ים הַצָּרִ֤ים עֲלֵיכֶם֙ <font color="brown">יחיה</font> <font color="blue">וְחָיָ֔ה</font> וְהָֽיְתָה־לּ֥וֹ נַפְשׁ֖וֹ לְשָׁלָֽל׃ </span></p>
 <p align="RIGHT"><span lang="he">‎<a name="010">10</a> ‏כִּ֣י שַׂ֣מְתִּי פָ֠נַי בָּעִ֨יר הַזֹּ֧את לְרָעָ֛ה וְלֹ֥א לְטוֹבָ֖ה נְאֻם־יְהוָ֑ה בְּיַד־מֶ֤לֶךְ בָּבֶל֙ תִּנָּתֵ֔ן וּשְׂרָפָ֖הּ בָּאֵֽשׁ׃ ס</span></p>
 <p align="RIGHT"><span lang="he">‎<a name="011">11</a> ‏וּלְבֵית֙ מֶ֣לֶךְ יְהוּדָ֔ה שִׁמְע֖וּ דְּבַר־יְהוָֽה׃ </span></p>
 <p align="RIGHT"><span lang="he">‎<a name="012">12</a> ‏בֵּ֣ית דָּוִ֗ד כֹּ֚ה אָמַ֣ר יְהוָ֔ה דִּ֤ינוּ לַבֹּ֙קֶר֙ מִשְׁפָּ֔ט וְהַצִּ֥ילוּ גָז֖וּל מִיַּ֣ד עוֹשֵׁ֑ק פֶּן־תֵּצֵ֨א כָאֵ֜שׁ חֲמָתִ֗י וּבָעֲרָה֙ וְאֵ֣ין מְכַבֶּ֔ה מִפְּנֵ֖י רֹ֥עַ <font color="brown">מעלליהם</font> <font color="blue">מַעַלְלֵיכֶֽם׃</font> </span></p>
 <p align="RIGHT"><span lang="he">‎<a name="013">13</a> ‏הִנְנִ֨י אֵלַ֜יִךְ יֹשֶׁ֧בֶת הָעֵ֛מֶק צ֥וּר הַמִּישֹׁ֖ר נְאֻם־יְהוָ֑ה הָאֹֽמְרִים֙ מִֽי־יֵחַ֣ת עָלֵ֔ינוּ וּמִ֥י יָב֖וֹא בִּמְעוֹנוֹתֵֽינוּ׃ </span></p>
 <p align="RIGHT"><span lang="he">‎<a name="014">14</a> ‏וּפָקַדְתִּ֧י עֲלֵיכֶ֛ם כִּפְרִ֥י מַעַלְלֵיכֶ֖ם נְאֻם־יְהוָ֑ה וְהִצַּ֤תִּי אֵשׁ֙ בְּיַעְרָ֔הּ וְאָכְלָ֖ה כָּל־סְבִיבֶֽיהָ׃ ס</span></p>
 </td>
 <td width="50%">
 <p>1 hadāḇār ’ăšer-hāyâ ’el-yirəməyâû mē’ēṯ yəhwâ bišəlōḥa ’ēlāyw hammeleḵə ṣiḏəqîyâû ’eṯ-pašəḥûr ben-maləkîyâ wə’eṯ-ṣəfanəyâ ḇen-m<sup>a</sup>‘ăśêâ hakōhēn lē’mōr: </p>
 <p>2 dərāš-nā’ ḇ<sup>a</sup>‘ăḏēnû ’eṯ-yəhwâ kî nəḇûḵaḏəre’ṣṣar meleḵə-bāḇel niləḥām ‘ālênû ’ûlay y<sup>a</sup>‘ăśeh yəhwâ ’wōṯānû kəḵāl-nifələ’ōṯāyw wəy<sup>a</sup>‘ăleh mē‘ālênû: s</p>
 <p>3 wayyō’mer yirəməyâû ’ălêhem kōh ṯō’mərun ’el-ṣiḏəqîyâû: </p>
 <p>4 kōh-’āmar yəhwâ ’ĕlōhê yiśərā’ēl hinənî mēsēḇ ’eṯ-kəlê hammiləḥāmâ ’ăšer bəyeḏəḵem ’ăšer ’atem niləḥāmîm bām ’eṯ-meleḵə bāḇel wə’eṯ-hakaśədîm haṣṣārîm ‘ălêḵem miḥûṣ l<sup>a</sup>ḥwōmâ wə’āsafətî ’wōṯām ’el-twōḵə hā‘îr hazzō’ṯ: </p>
 <p>5 wəniləḥamətî ’ănî ’itəḵem bəyāḏ nəṭûyâ ûḇizərwō‘a ḥăzāqâ ûḇə’af ûḇəḥēmâ ûḇəqeṣef gāḏwōl: </p>
 <p>6 wəhikêṯî ’eṯ-ywōšəḇê hā‘îr hazzō’ṯ wə’eṯ-hā’āḏām wə’eṯ-habəhēmâ bəḏeḇer gāḏwōl yāmuṯû: </p>
 <p>7 wə’<sup>a</sup>ḥărê-ḵēn nə’um-yəhwâ ’etēn ’eṯ-ṣiḏəqîyâû meleḵə-yəhûḏâ wə’eṯ-‘ăḇāḏāyw| wə’eṯ-hā‘ām wə’eṯ-hannišə’ārîm bā‘îr hazzō’ṯ min-hadeḇer| min-h<sup>a</sup>ḥereḇ ûmin-hārā‘āḇ bəyaḏ nəḇûḵaḏəre’ṣṣar meleḵə-bāḇel ûḇəyaḏ ’ōyəḇêhem ûḇəyaḏ məḇaqəšê nafəšām wəhikām ləfî-ḥereḇ lō’-yāḥûs ‘ălêhem wəlō’ y<sup>a</sup>ḥəmōl wəlō’ yər<sup>a</sup>ḥēm: </p>
 <p>8 wə’el-hā‘ām hazzeh tō’mar kōh ’āmar yəhwâ hinənî nōṯēn lifənêḵem ’eṯ-dereḵə h<sup>a</sup>ḥayyîm wə’eṯ-dereḵə hammāweṯ: </p>
 <p>9 hayyōšēḇ bā‘îr hazzō’ṯ yāmûṯ b<sup>a</sup>ḥereḇ ûḇārā‘āḇ ûḇadāḇer wəhayywōṣē’ wənāfal ‘al-hakaśədîm haṣṣārîm ‘ălêḵem <font color="brown">yiḥəyeh</font> <font color="blue">wəḥāyâ</font> wəhāyəṯâ-llwō nafəšwō ləšālāl: </p>
 <p>10 kî śamətî fānay bā‘îr hazzō’ṯ lərā‘â wəlō’ ləṭwōḇâ nə’um-yəhwâ bəyaḏ-meleḵə bāḇel tinnāṯēn ûśərāfāh bā’ēš: s</p>
 <p>11 ûləḇêṯ meleḵə yəhûḏâ šimə‘û dəḇar-yəhwâ: </p>
 <p>12 bêṯ dāwiḏ kōh ’āmar yəhwâ dînû labōqer mišəpāṭ wəhaṣṣîlû ḡāzûl mîyaḏ ‘wōšēq pen-tēṣē’ ḵā’ēš ḥămāṯî ûḇā‘ărâ wə’ên məḵabeh mipənê rō‘a <font color="brown">m<sup>a</sup>‘aləlêhem</font> <font color="blue">m<sup>a</sup>‘aləlêḵem:</font> </p>
 <p>13 hinənî ’ēlayiḵə yōšeḇeṯ hā‘ēmeq ṣûr hammîšōr nə’um-yəhwâ hā’ōmərîm mî-yēḥaṯ ‘ālênû ûmî yāḇwō’ bimə‘wōnwōṯênû: </p>
 <p>14 ûfāqaḏətî ‘ălêḵem kifərî m<sup>a</sup>‘aləlêḵem nə’um-yəhwâ wəhiṣṣatî ’ēš bəy<sup>a</sup>‘ərāh wə’āḵəlâ kāl-səḇîḇeyhā: s</p>
 </td>
 </tr></table>
 <p></p><hr>
 <center>
 <a href="jer022.htm">Next: Jeremiah (Yermiyah) Chapter 22</a></center>
 </body>