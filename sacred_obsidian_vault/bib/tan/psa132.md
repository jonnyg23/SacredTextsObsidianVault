<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/psa132.htm">Polyglot</a> 
 <a href="../kjv/psa132.htm">KJV</a> 
 <a href="../sep/psa132.htm">Sep</a> 
 <a href="../vul/psa132.htm">Vul</a> 
 
 <br>
 <br><a href="psa.htm">Psalms (Tehilim) Index</a><br>
  
 <a href="psa131.htm">Previous</a> 
 <a href="psa133.htm">Next</a> 
 </center>
 <hr>
 
 <h3 align="CENTER">Tanach (Hebrew): Psalms (Tehilim) Chapter 132</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏שִׁ֗יר הַֽמַּ֫עֲל֥וֹת זְכוֹר־יְהוָ֥ה לְדָוִ֑ד אֵ֝ת כָּל־עֻנּוֹתֽוֹ׃ </span></p>
 <p align="RIGHT"><span lang="he">‎<a name="002">2</a> ‏אֲשֶׁ֣ר נִ֭שְׁבַּע לַיהוָ֑ה נָ֝דַ֗ר לַאֲבִ֥יר יַעֲקֹֽב׃ </span></p>
 <p align="RIGHT"><span lang="he">‎<a name="003">3</a> ‏אִם־אָ֭בֹא בְּאֹ֣הֶל בֵּיתִ֑י אִם־אֶ֝עֱלֶ֗ה עַל־עֶ֥רֶשׂ יְצוּעָֽי׃ </span></p>
 <p align="RIGHT"><span lang="he">‎<a name="004">4</a> ‏אִם־אֶתֵּ֣ן שְׁנַ֣ת לְעֵינָ֑י לְֽעַפְעַפַּ֥י תְּנוּמָֽה׃ </span></p>
 <p align="RIGHT"><span lang="he">‎<a name="005">5</a> ‏עַד־אֶמְצָ֣א מָ֭קוֹם לַיהוָ֑ה מִ֝שְׁכָּנ֗וֹת לַאֲבִ֥יר יַעֲקֹֽב׃ </span></p>
 <p align="RIGHT"><span lang="he">‎<a name="006">6</a> ‏הִנֵּֽה־שְׁמַֽעֲנ֥וּהָ בְאֶפְרָ֑תָה מְ֝צָאנ֗וּהָ בִּשְׂדֵי־יָֽעַר׃ </span></p>
 <p align="RIGHT"><span lang="he">‎<a name="007">7</a> ‏נָב֥וֹאָה לְמִשְׁכְּנוֹתָ֑יו נִ֝שְׁתַּחֲוֶ֗ה לַהֲדֹ֥ם רַגְלָֽיו׃ </span></p>
 <p align="RIGHT"><span lang="he">‎<a name="008">8</a> ‏קוּמָ֣ה יְ֭הוָה לִמְנוּחָתֶ֑ךָ אַ֝תָּ֗ה וַאֲר֥וֹן עֻזֶּֽךָ׃ </span></p>
 <p align="RIGHT"><span lang="he">‎<a name="009">9</a> ‏כֹּהֲנֶ֥יךָ יִלְבְּשׁוּ־צֶ֑דֶק וַחֲסִידֶ֥יךָ יְרַנֵּֽנוּ׃ </span></p>
 <p align="RIGHT"><span lang="he">‎<a name="010">10</a> ‏בַּ֭עֲבוּר דָּוִ֣ד עַבְדֶּ֑ךָ אַל־תָּ֝שֵׁ֗ב פְּנֵ֣י מְשִׁיחֶֽךָ׃ </span></p>
 <p align="RIGHT"><span lang="he">‎<a name="011">11</a> ‏נִשְׁבַּֽע־יְהוָ֨ה׀ לְדָוִ֡ד אֱמֶת֮ לֹֽא־יָשׁ֪וּב מִ֫מֶּ֥נָּה מִפְּרִ֥י בִטְנְךָ֑ אָ֝שִׁ֗ית לְכִסֵּא־לָֽךְ׃ </span></p>
 <p align="RIGHT"><span lang="he">‎<a name="012">12</a> ‏אִֽם־יִשְׁמְר֬וּ בָנֶ֨יךָ׀ בְּרִיתִי֮ וְעֵדֹתִ֥י ז֗וֹ אֲלַ֫מְּדֵ֥ם גַּם־בְּנֵיהֶ֥ם עֲדֵי־עַ֑ד יֵ֝שְׁב֗וּ לְכִסֵּא־לָֽךְ׃ </span></p>
 <p align="RIGHT"><span lang="he">‎<a name="013">13</a> ‏כִּֽי־בָחַ֣ר יְהוָ֣ה בְּצִיּ֑וֹן אִ֝וָּ֗הּ לְמוֹשָׁ֥ב לֽוֹ׃ </span></p>
 <p align="RIGHT"><span lang="he">‎<a name="014">14</a> ‏זֹאת־מְנוּחָתִ֥י עֲדֵי־עַ֑ד פֹּֽה־אֵ֝שֵׁ֗ב כִּ֣י אִוִּתִֽיהָ׃ </span></p>
 <p align="RIGHT"><span lang="he">‎<a name="015">15</a> ‏צֵ֭ידָהּ בָּרֵ֣ךְ אֲבָרֵ֑ךְ אֶ֝בְיוֹנֶ֗יהָ אַשְׂבִּ֥יעַֽ לָֽחֶם׃ </span></p>
 <p align="RIGHT"><span lang="he">‎<a name="016">16</a> ‏וְֽ֭כֹהֲנֶיהָ אַלְבִּ֣ישׁ יֶ֑שַׁע וַ֝חֲסִידֶ֗יהָ רַנֵּ֥ן יְרַנֵּֽנוּ׃ </span></p>
 <p align="RIGHT"><span lang="he">‎<a name="017">17</a> ‏שָׁ֤ם אַצְמִ֣יחַ קֶ֣רֶן לְדָוִ֑ד עָרַ֥כְתִּי נֵ֝֗ר לִמְשִׁיחִֽי׃ </span></p>
 <p align="RIGHT"><span lang="he">‎<a name="018">18</a> ‏א֭וֹיְבָיו אַלְבִּ֣ישׁ בֹּ֑שֶׁת וְ֝עָלָ֗יו יָצִ֥יץ נִזְרֽוֹ׃ </span></p>
 </td>
 <td width="50%">
 <p>1 šîr hamm<sup>a</sup>‘ălwōṯ zəḵwōr-yəhwâ ləḏāwiḏ ’ēṯ kāl-‘unnwōṯwō: </p>
 <p>2 ’ăšer nišəb<sup>a</sup>‘ layhwâ nāḏar la’ăḇîr y<sup>a</sup>‘ăqōḇ: </p>
 <p>3 ’im-’āḇō’ bə’ōhel bêṯî ’im-’e‘ĕleh ‘al-‘ereś yəṣû‘āy: </p>
 <p>4 ’im-’etēn šənaṯ lə‘ênāy lə‘afə‘apay tənûmâ: </p>
 <p>5 ‘aḏ-’eməṣā’ māqwōm layhwâ mišəkānwōṯ la’ăḇîr y<sup>a</sup>‘ăqōḇ: </p>
 <p>6 hinnēh-šəm<sup>a</sup>‘ănûhā ḇə’efərāṯâ məṣā’nûhā biśəḏê-yā‘ar: </p>
 <p>7 nāḇwō’â ləmišəkənwōṯāyw nišət<sup>a</sup>ḥăweh lahăḏōm raḡəlāyw: </p>
 <p>8 qûmâ yəhwâ limənûḥāṯeḵā ’atâ wa’ărwōn ‘uzzeḵā: </p>
 <p>9 kōhăneyḵā yiləbəšû-ṣeḏeq w<sup>a</sup>ḥăsîḏeyḵā yərannēnû: </p>
 <p>10 b<sup>a</sup>‘ăḇûr dāwiḏ ‘aḇədeḵā ’al-tāšēḇ pənê məšîḥeḵā: </p>
 <p>11 nišəb<sup>a</sup>‘-yəhwâ| ləḏāwiḏ ’ĕmeṯ lō’-yāšûḇ mimmennâ mipərî ḇiṭənəḵā ’āšîṯ ləḵissē’-lāḵə: </p>
 <p>12 ’im-yišəmərû ḇāneyḵā| bərîṯî wə‘ēḏōṯî zwō ’ălamməḏēm gam-bənêhem ‘ăḏê-‘aḏ yēšəḇû ləḵissē’-lāḵə: </p>
 <p>13 kî-ḇāḥar yəhwâ bəṣîywōn ’iûāh ləmwōšāḇ lwō: </p>
 <p>14 zō’ṯ-mənûḥāṯî ‘ăḏê-‘aḏ pōh-’ēšēḇ kî ’iûiṯîhā: </p>
 <p>15 ṣêḏāh bārēḵə ’ăḇārēḵə ’eḇəywōneyhā ’aśəbî‘a lāḥem: </p>
 <p>16 wəḵōhăneyhā ’aləbîš yeš<sup>a</sup>‘ w<sup>a</sup>ḥăsîḏeyhā rannēn yərannēnû: </p>
 <p>17 šām ’aṣəmîḥa qeren ləḏāwiḏ ‘āraḵətî nēr liməšîḥî: </p>
 <p>18 ’wōyəḇāyw ’aləbîš bōšeṯ wə‘ālāyw yāṣîṣ nizərwō: </p>
 </td>
 </tr></table>
 <p></p><hr>
 <center>
 <a href="psa133.htm">Next: Psalms (Tehilim) Chapter 133</a></center>
 </body>