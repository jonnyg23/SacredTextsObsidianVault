<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/gen039.htm">Polyglot</a> 
 <a href="../kjv/gen039.htm">KJV</a> 
 <a href="../sep/gen039.htm">Sep</a> 
 <a href="../vul/gen039.htm">Vul</a> 
 
 <br>
 <br><a href="gen.htm">Genesis (Bereshit) Index</a><br>
  
 <a href="gen038.htm">Previous</a> 
 <a href="gen040.htm">Next</a> 
 </center>
 <hr>
 
 <h3 align="CENTER">Tanach (Hebrew): Genesis (Bereshit) Chapter 39</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וְיוֹסֵ֖ף הוּרַ֣ד מִצְרָ֑יְמָה וַיִּקְנֵ֡הוּ פּוֹטִיפַר֩ סְרִ֨יס פַּרְעֹ֜ה שַׂ֤ר הַטַּבָּחִים֙ אִ֣ישׁ מִצְרִ֔י מִיַּד֙ הַיִּשְׁמְעֵאלִ֔ים אֲשֶׁ֥ר הוֹרִדֻ֖הוּ שָֽׁמָּה׃ </span></p>
 <p align="RIGHT"><span lang="he">‎<a name="002">2</a> ‏וַיְהִ֤י יְהוָה֙ אֶת־יוֹסֵ֔ף וַיְהִ֖י אִ֣ישׁ מַצְלִ֑יחַ וַיְהִ֕י בְּבֵ֥ית אֲדֹנָ֖יו הַמִּצְרִֽי׃ </span></p>
 <p align="RIGHT"><span lang="he">‎<a name="003">3</a> ‏וַיַּ֣רְא אֲדֹנָ֔יו כִּ֥י יְהוָ֖ה אִתּ֑וֹ וְכֹל֙ אֲשֶׁר־ה֣וּא עֹשֶׂ֔ה יְהוָ֖ה מַצְלִ֥יחַ בְּיָדֽוֹ׃ </span></p>
 <p align="RIGHT"><span lang="he">‎<a name="004">4</a> ‏וַיִּמְצָ֨א יוֹסֵ֥ף חֵ֛ן בְּעֵינָ֖יו וַיְשָׁ֣רֶת אֹת֑וֹ וַיַּפְקִדֵ֙הוּ֙ עַל־בֵּית֔וֹ וְכָל־יֶשׁ־ל֖וֹ נָתַ֥ן בְּיָדֽוֹ׃ </span></p>
 <p align="RIGHT"><span lang="he">‎<a name="005">5</a> ‏וַיְהִ֡י מֵאָז֩ הִפְקִ֨יד אֹת֜וֹ בְּבֵית֗וֹ וְעַל֙ כָּל־אֲשֶׁ֣ר יֶשׁ־ל֔וֹ וַיְבָ֧רֶךְ יְהוָ֛ה אֶת־בֵּ֥ית הַמִּצְרִ֖י בִּגְלַ֣ל יוֹסֵ֑ף וַיְהִ֞י בִּרְכַּ֤ת יְהוָה֙ בְּכָל־אֲשֶׁ֣ר יֶשׁ־ל֔וֹ בַּבַּ֖יִת וּבַשָּׂדֶֽה׃ </span></p>
 <p align="RIGHT"><span lang="he">‎<a name="006">6</a> ‏וַיַּעֲזֹ֣ב כָּל־אֲשֶׁר־לוֹ֮ בְּיַד־יוֹסֵף֒ וְלֹא־יָדַ֤ע אִתּוֹ֙ מְא֔וּמָה כִּ֥י אִם־הַלֶּ֖חֶם אֲשֶׁר־ה֣וּא אוֹכֵ֑ל וַיְהִ֣י יוֹסֵ֔ף יְפֵה־תֹ֖אַר וִיפֵ֥ה מַרְאֶֽה׃ </span></p>
 <p align="RIGHT"><span lang="he">‎<a name="007">7</a> ‏וַיְהִ֗י אַחַר֙ הַדְּבָרִ֣ים הָאֵ֔לֶּה וַתִּשָּׂ֧א אֵֽשֶׁת־אֲדֹנָ֛יו אֶת־עֵינֶ֖יהָ אֶל־יוֹסֵ֑ף וַתֹּ֖אמֶר שִׁכְבָ֥ה עִמִּֽי׃ </span></p>
 <p align="RIGHT"><span lang="he">‎<a name="008">8</a> ‏וַיְמָאֵ֓ן׀ וַיֹּ֙אמֶר֙ אֶל־אֵ֣שֶׁת אֲדֹנָ֔יו הֵ֣ן אֲדֹנִ֔י לֹא־יָדַ֥ע אִתִּ֖י מַה־בַּבָּ֑יִת וְכֹ֥ל אֲשֶׁר־יֶשׁ־ל֖וֹ נָתַ֥ן בְּיָדִֽי׃ </span></p>
 <p align="RIGHT"><span lang="he">‎<a name="009">9</a> ‏אֵינֶ֨נּוּ גָד֜וֹל בַּבַּ֣יִת הַזֶּה֮ מִמֶּנִּי֒ וְלֹֽא־חָשַׂ֤ךְ מִמֶּ֙נִּי֙ מְא֔וּמָה כִּ֥י אִם־אוֹתָ֖ךְ בַּאֲשֶׁ֣ר אַתְּ־אִשְׁתּ֑וֹ וְאֵ֨יךְ אֶֽעֱשֶׂ֜ה הָרָעָ֤ה הַגְּדֹלָה֙ הַזֹּ֔את וְחָטָ֖אתִי לֵֽאלֹהִֽים׃ </span></p>
 <p align="RIGHT"><span lang="he">‎<a name="010">10</a> ‏וַיְהִ֕י כְּדַבְּרָ֥הּ אֶל־יוֹסֵ֖ף י֣וֹם׀ י֑וֹם וְלֹא־שָׁמַ֥ע אֵלֶ֛יהָ לִשְׁכַּ֥ב אֶצְלָ֖הּ לִהְי֥וֹת עִמָּֽהּ׃ </span></p>
 <p align="RIGHT"><span lang="he">‎<a name="011">11</a> ‏וַיְהִי֙ כְּהַיּ֣וֹם הַזֶּ֔ה וַיָּבֹ֥א הַבַּ֖יְתָה לַעֲשׂ֣וֹת מְלַאכְתּ֑וֹ וְאֵ֨ין אִ֜ישׁ מֵאַנְשֵׁ֥י הַבַּ֛יִת שָׁ֖ם בַּבָּֽיִת׃ </span></p>
 <p align="RIGHT"><span lang="he">‎<a name="012">12</a> ‏וַתִּתְפְּשֵׂ֧הוּ בְּבִגְד֛וֹ לֵאמֹ֖ר שִׁכְבָ֣ה עִמִּ֑י וַיַּעֲזֹ֤ב בִּגְדוֹ֙ בְּיָדָ֔הּ וַיָּ֖נָס וַיֵּצֵ֥א הַחֽוּצָה׃ </span></p>
 <p align="RIGHT"><span lang="he">‎<a name="013">13</a> ‏וַיְהִי֙ כִּרְאוֹתָ֔הּ כִּֽי־עָזַ֥ב בִּגְד֖וֹ בְּיָדָ֑הּ וַיָּ֖נָס הַחֽוּצָה׃ </span></p>
 <p align="RIGHT"><span lang="he">‎<a name="014">14</a> ‏וַתִּקְרָ֞א לְאַנְשֵׁ֣י בֵיתָ֗הּ וַתֹּ֤אמֶר לָהֶם֙ לֵאמֹ֔ר רְא֗וּ הֵ֥בִיא לָ֛נוּ אִ֥ישׁ עִבְרִ֖י לְצַ֣חֶק בָּ֑נוּ בָּ֤א אֵלַי֙ לִשְׁכַּ֣ב עִמִּ֔י וָאֶקְרָ֖א בְּק֥וֹל גָּדֽוֹל׃ </span></p>
 <p align="RIGHT"><span lang="he">‎<a name="015">15</a> ‏וַיְהִ֣י כְשָׁמְע֔וֹ כִּֽי־הֲרִימֹ֥תִי קוֹלִ֖י וָאֶקְרָ֑א וַיַּעֲזֹ֤ב בִּגְדוֹ֙ אֶצְלִ֔י וַיָּ֖נָס וַיֵּצֵ֥א הַחֽוּצָה׃ </span></p>
 <p align="RIGHT"><span lang="he">‎<a name="016">16</a> ‏וַתַּנַּ֥ח בִּגְד֖וֹ אֶצְלָ֑הּ עַד־בּ֥וֹא אֲדֹנָ֖יו אֶל־בֵּיתֽוֹ׃ </span></p>
 <p align="RIGHT"><span lang="he">‎<a name="017">17</a> ‏וַתְּדַבֵּ֣ר אֵלָ֔יו כַּדְּבָרִ֥ים הָאֵ֖לֶּה לֵאמֹ֑ר בָּֽא־אֵלַ֞י הָעֶ֧בֶד הָֽעִבְרִ֛י אֲשֶׁר־הֵבֵ֥אתָ לָּ֖נוּ לְצַ֥חֶק בִּֽי׃ </span></p>
 <p align="RIGHT"><span lang="he">‎<a name="018">18</a> ‏וַיְהִ֕י כַּהֲרִימִ֥י קוֹלִ֖י וָאֶקְרָ֑א וַיַּעֲזֹ֥ב בִּגְד֛וֹ אֶצְלִ֖י וַיָּ֥נָס הַחֽוּצָה׃ </span></p>
 <p align="RIGHT"><span lang="he">‎<a name="019">19</a> ‏וַיְהִי֩ כִשְׁמֹ֨עַ אֲדֹנָ֜יו אֶת־דִּבְרֵ֣י אִשְׁתּ֗וֹ אֲשֶׁ֨ר דִּבְּרָ֤ה אֵלָיו֙ לֵאמֹ֔ר כַּדְּבָרִ֣ים הָאֵ֔לֶּה עָ֥שָׂהּ<font color="red"><sup>1</sup></font> לִ֖י עַבְדֶּ֑ךָ וַיִּ֖חַר אַפּֽוֹ׃ </span></p>
 <p align="RIGHT"><span lang="he">‎<a name="020">20</a> ‏וַיִּקַּח֩ אֲדֹנֵ֨י יוֹסֵ֜ף אֹת֗וֹ וַֽיִּתְּנֵ֙הוּ֙ אֶל־בֵּ֣ית הַסֹּ֔הַר מְק֕וֹם אֲשֶׁר־<font color="brown">אסורי</font> <font color="blue">אֲסִירֵ֥י</font> הַמֶּ֖לֶךְ אֲסוּרִ֑ים וַֽיְהִי־שָׁ֖ם בְּבֵ֥ית הַסֹּֽהַר׃ </span></p>
 <p align="RIGHT"><span lang="he">‎<a name="021">21</a> ‏וַיְהִ֤י יְהוָה֙ אֶת־יוֹסֵ֔ף וַיֵּ֥ט אֵלָ֖יו חָ֑סֶד וַיִּתֵּ֣ן חִנּ֔וֹ בְּעֵינֵ֖י שַׂ֥ר בֵּית־הַסֹּֽהַר׃ </span></p>
 <p align="RIGHT"><span lang="he">‎<a name="022">22</a> ‏וַיִּתֵּ֞ן שַׂ֤ר בֵּית־הַסֹּ֙הַר֙ בְּיַד־יוֹסֵ֔ף אֵ֚ת כָּל־הָ֣אֲסִירִ֔ם אֲשֶׁ֖ר בְּבֵ֣ית הַסֹּ֑הַר וְאֵ֨ת כָּל־אֲשֶׁ֤ר עֹשִׂים֙ שָׁ֔ם ה֖וּא הָיָ֥ה עֹשֶֽׂה׃ </span></p>
 <p align="RIGHT"><span lang="he">‎<a name="023">23</a> ‏אֵ֣ין׀ שַׂ֣ר בֵּית־הַסֹּ֗הַר רֹאֶ֤ה אֶֽת־כָּל־מְא֙וּמָה֙ בְּיָד֔וֹ בַּאֲשֶׁ֥ר יְהוָ֖ה אִתּ֑וֹ וַֽאֲשֶׁר־ה֥וּא עֹשֶׂ֖ה יְהוָ֥ה מַצְלִֽיחַ׃ ס</span></p>
 </td>
 <td width="50%">
 <p>1 wəywōsēf hûraḏ miṣərāyəmâ wayyiqənēhû pwōṭîfar sərîs parə‘ōh śar haṭṭabāḥîm ’îš miṣərî mîyaḏ hayyišəmə‘ē’lîm ’ăšer hwōriḏuhû šāmmâ: </p>
 <p>2 wayəhî yəhwâ ’eṯ-ywōsēf wayəhî ’îš maṣəlîḥa wayəhî bəḇêṯ ’ăḏōnāyw hammiṣərî: </p>
 <p>3 wayyarə’ ’ăḏōnāyw kî yəhwâ ’itwō wəḵōl ’ăšer-hû’ ‘ōśeh yəhwâ maṣəlîḥa bəyāḏwō: </p>
 <p>4 wayyiməṣā’ ywōsēf ḥēn bə‘ênāyw wayəšāreṯ ’ōṯwō wayyafəqiḏēhû ‘al-bêṯwō wəḵāl-yeš-lwō nāṯan bəyāḏwō: </p>
 <p>5 wayəhî mē’āz hifəqîḏ ’ōṯwō bəḇêṯwō wə‘al kāl-’ăšer yeš-lwō wayəḇāreḵə yəhwâ ’eṯ-bêṯ hammiṣərî biḡəlal ywōsēf wayəhî birəkaṯ yəhwâ bəḵāl-’ăšer yeš-lwō babayiṯ ûḇaśśāḏeh: </p>
 <p>6 wayy<sup>a</sup>‘ăzōḇ kāl-’ăšer-lwō bəyaḏ-ywōsēf wəlō’-yāḏ<sup>a</sup>‘ ’itwō mə’ûmâ kî ’im-halleḥem ’ăšer-hû’ ’wōḵēl wayəhî ywōsēf yəfēh-ṯō’ar wîfēh marə’eh: </p>
 <p>7 wayəhî ’<sup>a</sup>ḥar hadəḇārîm hā’ēlleh watiśśā’ ’ēšeṯ-’ăḏōnāyw ’eṯ-‘êneyhā ’el-ywōsēf watō’mer šiḵəḇâ ‘immî: </p>
 <p>8 wayəmā’ēn| wayyō’mer ’el-’ēšeṯ ’ăḏōnāyw hēn ’ăḏōnî lō’-yāḏ<sup>a</sup>‘ ’itî mah-babāyiṯ wəḵōl ’ăšer-yeš-lwō nāṯan bəyāḏî: </p>
 <p>9 ’ênennû ḡāḏwōl babayiṯ hazzeh mimmennî wəlō’-ḥāśaḵə mimmennî mə’ûmâ kî ’im-’wōṯāḵə ba’ăšer ’atə-’išətwō wə’êḵə ’e‘ĕśeh hārā‘â hagəḏōlâ hazzō’ṯ wəḥāṭā’ṯî lē’lōhîm: </p>
 <p>10 wayəhî kəḏabərāh ’el-ywōsēf ywōm| ywōm wəlō’-šām<sup>a</sup>‘ ’ēleyhā lišəkaḇ ’eṣəlāh lihəywōṯ ‘immāh: </p>
 <p>11 wayəhî kəhayywōm hazzeh wayyāḇō’ habayəṯâ l<sup>a</sup>‘ăśwōṯ məla’ḵətwō wə’ên ’îš mē’anəšê habayiṯ šām babāyiṯ: </p>
 <p>12 watiṯəpəśēhû bəḇiḡəḏwō lē’mōr šiḵəḇâ ‘immî wayy<sup>a</sup>‘ăzōḇ biḡəḏwō bəyāḏāh wayyānās wayyēṣē’ h<sup>a</sup>ḥûṣâ: </p>
 <p>13 wayəhî kirə’wōṯāh kî-‘āzaḇ biḡəḏwō bəyāḏāh wayyānās h<sup>a</sup>ḥûṣâ: </p>
 <p>14 watiqərā’ lə’anəšê ḇêṯāh watō’mer lâem lē’mōr rə’û hēḇî’ lānû ’îš ‘iḇərî ləṣ<sup>a</sup>ḥeq bānû bā’ ’ēlay lišəkaḇ ‘immî wā’eqərā’ bəqwōl gāḏwōl: </p>
 <p>15 wayəhî ḵəšāmə‘wō kî-hărîmōṯî qwōlî wā’eqərā’ wayy<sup>a</sup>‘ăzōḇ biḡəḏwō ’eṣəlî wayyānās wayyēṣē’ h<sup>a</sup>ḥûṣâ: </p>
 <p>16 watann<sup>a</sup>ḥ biḡəḏwō ’eṣəlāh ‘aḏ-bwō’ ’ăḏōnāyw ’el-bêṯwō: </p>
 <p>17 watəḏabēr ’ēlāyw kadəḇārîm hā’ēlleh lē’mōr bā’-’ēlay hā‘eḇeḏ hā‘iḇərî ’ăšer-hēḇē’ṯā llānû ləṣ<sup>a</sup>ḥeq bî: </p>
 <p>18 wayəhî kahărîmî qwōlî wā’eqərā’ wayy<sup>a</sup>‘ăzōḇ biḡəḏwō ’eṣəlî wayyānās h<sup>a</sup>ḥûṣâ: </p>
 <p>19 wayəhî ḵišəmō‘a ’ăḏōnāyw ’eṯ-diḇərê ’išətwō ’ăšer dibərâ ’ēlāyw lē’mōr kadəḇārîm hā’ēlleh ‘āśāh<font color="red"><sup>1</sup></font> lî ‘aḇədeḵā wayyiḥar ’apwō: </p>
 <p>20 wayyiqq<sup>a</sup>ḥ ’ăḏōnê ywōsēf ’ōṯwō wayyitənēhû ’el-bêṯ hassōhar məqwōm ’ăšer-<font color="brown">’ăsûrê</font> <font color="blue">’ăsîrê</font> hammeleḵə ’ăsûrîm wayəhî-šām bəḇêṯ hassōhar: </p>
 <p>21 wayəhî yəhwâ ’eṯ-ywōsēf wayyēṭ ’ēlāyw ḥāseḏ wayyitēn ḥinnwō bə‘ênê śar bêṯ-hassōhar: </p>
 <p>22 wayyitēn śar bêṯ-hassōhar bəyaḏ-ywōsēf ’ēṯ kāl-hā’ăsîrim ’ăšer bəḇêṯ hassōhar wə’ēṯ kāl-’ăšer ‘ōśîm šām hû’ hāyâ ‘ōśeh: </p>
 <p>23 ’ên| śar bêṯ-hassōhar rō’eh ’eṯ-kāl-mə’ûmâ bəyāḏwō ba’ăšer yəhwâ ’itwō wa’ăšer-hû’ ‘ōśeh yəhwâ maṣəlîḥa: s</p>
 </td>
 </tr></table>
 <p></p><hr>
 <center>
 <a href="gen040.htm">Next: Genesis (Bereshit) Chapter 40</a></center>
 </body>