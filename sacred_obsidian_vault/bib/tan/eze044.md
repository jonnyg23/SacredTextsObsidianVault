<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 
 <br>
 <a href="../poly/eze044.htm">Polyglot</a> 
 <a href="../kjv/eze044.htm">KJV</a> 
 <a href="../sep/eze044.htm">Sep</a> 
 <a href="../vul/eze044.htm">Vul</a> 
 
 <br>
 <br><a href="eze.htm">Ezekiel (Yechezqel) Index</a><br>
  
 <a href="eze043.htm">Previous</a> 
 <a href="eze045.htm">Next</a> 
 </center>
 <hr>
 
 <h3 align="CENTER">Tanach (Hebrew): Ezekiel (Yechezqel) Chapter 44</h3><table width="100%" border="1">
 <tr>
 <td width="50%" valign="TOP">
 <p align="RIGHT"><span lang="he">‎<a name="001">1</a> ‏וַיָּ֣שֶׁב אֹתִ֗י דֶּ֣רֶךְ שַׁ֤עַר הַמִּקְדָּשׁ֙ הַֽחִיצ֔וֹן הַפֹּנֶ֖ה קָדִ֑ים וְה֖וּא סָגֽוּר׃ </span></p>
 <p align="RIGHT"><span lang="he">‎<a name="002">2</a> ‏וַיֹּ֨אמֶר אֵלַ֜י יְהוָ֗ה הַשַּׁ֣עַר הַזֶּה֩ סָג֨וּר יִהְיֶ֜ה לֹ֣א יִפָּתֵ֗חַ וְאִישׁ֙ לֹא־יָ֣בֹא ב֔וֹ כִּ֛י יְהוָ֥ה אֱלֹהֵֽי־יִשְׂרָאֵ֖ל בָּ֣א ב֑וֹ וְהָיָ֖ה סָגֽוּר׃ </span></p>
 <p align="RIGHT"><span lang="he">‎<a name="003">3</a> ‏אֶֽת־הַנָּשִׂ֗יא נָ֥שִׂיא ה֛וּא יֵֽשֶׁב־בּ֥וֹ <font color="brown">לאכול־</font> <font color="blue">לֶאֱכָל־</font> לֶ֖חֶם<font color="red"><sup>9</sup></font> לִפְנֵ֣י יְהוָ֑ה מִדֶּ֨רֶךְ אֻלָ֤ם הַשַּׁ֙עַר֙ יָב֔וֹא וּמִדַּרְכּ֖וֹ יֵצֵֽא׃ </span></p>
 <p align="RIGHT"><span lang="he">‎<a name="004">4</a> ‏וַיְבִיאֵ֜נִי דֶּֽרֶךְ־שַׁ֣עַר הַצָּפוֹן֮ אֶל־פְּנֵ֣י הַבַּיִת֒ וָאֵ֕רֶא וְהִנֵּ֛ה מָלֵ֥א כְבוֹד־יְהוָ֖ה אֶת־בֵּ֣ית יְהוָ֑ה וָאֶפֹּ֖ל אֶל־פָּנָֽי׃ </span></p>
 <p align="RIGHT"><span lang="he">‎<a name="005">5</a> ‏וַיֹּ֨אמֶר אֵלַ֜י יְהוָֹ֗ה בֶּן־אָדָ֡ם שִׂ֣ים לִבְּךָ֩ וּרְאֵ֨ה בְעֵינֶ֜יךָ וּבְאָזְנֶ֣יךָ שְּׁמָ֗ע אֵ֣ת כָּל־אֲשֶׁ֤ר אֲנִי֙ מְדַבֵּ֣ר אֹתָ֔ךְ לְכָל־חֻקּ֥וֹת בֵּית־יְהוָ֖ה וּלְכָל־<font color="brown">תורתו</font> <font color="blue">תּֽוֹרֹתָ֑יו</font> וְשַׂמְתָּ֤ לִבְּךָ֙ לִמְב֣וֹא הַבַּ֔יִת בְּכֹ֖ל מוֹצָאֵ֥י הַמִּקְדָּֽשׁ׃ </span></p>
 <p align="RIGHT"><span lang="he">‎<a name="006">6</a> ‏וְאָמַרְתָּ֤ אֶל־מֶ֙רִי֙ אֶל־בֵּ֣ית יִשְׂרָאֵ֔ל כֹּ֥ה אָמַ֖ר אֲדֹנָ֣י יְהוִ֑ה רַב־לָכֶ֛ם מִֽכָּל־תּוֹעֲבֽוֹתֵיכֶ֖ם בֵּ֥ית יִשְׂרָאֵֽל׃ </span></p>
 <p align="RIGHT"><span lang="he">‎<a name="007">7</a> ‏בַּהֲבִיאֲכֶ֣ם בְּנֵֽי־נֵכָ֗ר עַרְלֵי־לֵב֙ וְעַרְלֵ֣י בָשָׂ֔ר לִהְי֥וֹת בְּמִקְדָּשִׁ֖י לְחַלְּל֣וֹ אֶת־בֵּיתִ֑י בְּהַקְרִֽיבְכֶ֤ם אֶת־לַחְמִי֙ חֵ֣לֶב וָדָ֔ם וַיָּפֵ֙רוּ֙ אֶת־בְּרִיתִ֔י אֶ֖ל כָּל־תּוֹעֲבוֹתֵיכֶֽם׃ </span></p>
 <p align="RIGHT"><span lang="he">‎<a name="008">8</a> ‏וְלֹ֥א שְׁמַרְתֶּ֖ם מִשְׁמֶ֣רֶת קָדָשָׁ֑י וַתְּשִׂימ֗וּן לְשֹׁמְרֵ֧י מִשְׁמַרְתִּ֛י בְּמִקְדָּשִׁ֖י לָכֶֽם׃ </span></p>
 <p align="RIGHT"><span lang="he">‎<a name="009">9</a> ‏כֹּה־אָמַר֮ אֲדֹנָ֣י יְהוִה֒ כָּל־בֶּן־נֵכָ֗ר עֶ֤רֶל לֵב֙ וְעֶ֣רֶל בָּשָׂ֔ר לֹ֥א יָב֖וֹא אֶל־מִקְדָּשִׁ֑י לְכָל־בֶּן־נֵכָ֔ר אֲשֶׁ֕ר בְּת֖וֹךְ בְּנֵ֥י יִשְׂרָאֵֽל׃ </span></p>
 <p align="RIGHT"><span lang="he">‎<a name="010">10</a> ‏כִּ֣י אִם־הַלְוִיִּ֗ם אֲשֶׁ֤ר רָֽחֲקוּ֙ מֵֽעָלַ֔י בִּתְע֤וֹת יִשְׂרָאֵל֙ אֲשֶׁ֣ר תָּע֣וּ מֵֽעָלַ֔י אַחֲרֵ֖י גִּלּֽוּלֵיהֶ֑ם וְנָשְׂא֖וּ עֲוֹנָֽם׃ </span></p>
 <p align="RIGHT"><span lang="he">‎<a name="011">11</a> ‏וְהָי֤וּ בְמִקְדָּשִׁי֙ מְשָׁ֣רְתִ֔ים פְּקֻדּוֹת֙ אֶל־שַׁעֲרֵ֣י הַבַּ֔יִת וּֽמְשָׁרְתִ֖ים אֶת־הַבָּ֑יִת הֵ֠מָּה יִשְׁחֲט֨וּ אֶת־הָעֹלָ֤ה וְאֶת־הַזֶּ֙בַח֙ לָעָ֔ם וְהֵ֛מָּה יַעַמְד֥וּ לִפְנֵיהֶ֖ם לְשָֽׁרְתָֽם׃ </span></p>
 <p align="RIGHT"><span lang="he">‎<a name="012">12</a> ‏יַ֗עַן אֲשֶׁ֨ר יְשָׁרְת֤וּ אוֹתָם֙ לִפְנֵ֣י גִלּֽוּלֵיהֶ֔ם וְהָי֥וּ לְבֵֽית־יִשְׂרָאֵ֖ל לְמִכְשׁ֣וֹל עָוֹ֑ן עַל־כֵּן֩ נָשָׂ֨אתִי יָדִ֜י עֲלֵיהֶ֗ם נְאֻם֙ אֲדֹנָ֣י יְהוִ֔ה וְנָשְׂא֖וּ עֲוֹנָֽם׃ </span></p>
 <p align="RIGHT"><span lang="he">‎<a name="013">13</a> ‏וְלֹֽא־יִגְּשׁ֤וּ אֵלַי֙ לְכַהֵ֣ן לִ֔י וְלָגֶ֙שֶׁת֙ עַל־כָּל־קָ֣דָשַׁ֔י אֶל־קָדְשֵׁ֖י הַקְּדָשִׁ֑ים וְנָֽשְׂאוּ֙ כְּלִמָּתָ֔ם וְתוֹעֲבוֹתָ֖ם אֲשֶׁ֥ר עָשֽׂוּ׃ </span></p>
 <p align="RIGHT"><span lang="he">‎<a name="014">14</a> ‏וְנָתַתִּ֣י אוֹתָ֔ם שֹׁמְרֵ֖י מִשְׁמֶ֣רֶת הַבָּ֑יִת לְכֹל֙ עֲבֹ֣דָת֔וֹ וּלְכֹ֛ל אֲשֶׁ֥ר יֵעָשֶׂ֖ה בּֽוֹ׃ פ</span></p>
 <p align="RIGHT"><span lang="he">‎<a name="015">15</a> ‏וְהַכֹּהֲנִ֨ים הַלְוִיִּ֜ם בְּנֵ֣י צָד֗וֹק אֲשֶׁ֨ר שָׁמְר֜וּ אֶת־מִשְׁמֶ֤רֶת מִקְדָּשִׁי֙ בִּתְע֤וֹת בְּנֵֽי־יִשְׂרָאֵל֙ מֵֽעָלַ֔י הֵ֛מָּה יִקְרְב֥וּ אֵלַ֖י לְשָֽׁרְתֵ֑נִי וְעָמְד֣וּ לְפָנַ֗י לְהַקְרִ֥יב לִי֙ חֵ֣לֶב וָדָ֔ם נְאֻ֖ם אֲדֹנָ֥י יְהוִֽה׃ </span></p>
 <p align="RIGHT"><span lang="he">‎<a name="016">16</a> ‏הֵ֜מָּה יָבֹ֣אוּ אֶל־מִקְדָּשִׁ֗י וְהֵ֛מָּה יִקְרְב֥וּ אֶל־שֻׁלְחָנִ֖י לְשָׁרְתֵ֑נִי וְשָׁמְר֖וּ אֶת־מִשְׁמַרְתִּֽי׃ </span></p>
 <p align="RIGHT"><span lang="he">‎<a name="017">17</a> ‏וְהָיָ֗ה בְּבוֹאָם֙ אֶֽל־שַׁעֲרֵי֙ הֶחָצֵ֣ר הַפְּנִימִ֔ית בִּגְדֵ֥י פִשְׁתִּ֖ים יִלְבָּ֑שׁוּ וְלֹֽא־יַעֲלֶ֤ה עֲלֵיהֶם֙ צֶ֔מֶר בְּשָֽׁרְתָ֗ם בְּשַׁעֲרֵ֛י הֶחָצֵ֥ר הַפְּנִימִ֖ית וָבָֽיְתָה׃ </span></p>
 <p align="RIGHT"><span lang="he">‎<a name="018">18</a> ‏פַּאֲרֵ֤י פִשְׁתִּים֙ יִהְי֣וּ עַל־רֹאשָׁ֔ם וּמִכְנְסֵ֣י פִשְׁתִּ֔ים יִהְי֖וּ עַל־מָתְנֵיהֶ֑ם לֹ֥א יַחְגְּר֖וּ בַּיָּֽזַע׃ </span></p>
 <p align="RIGHT"><span lang="he">‎<a name="019">19</a> ‏וּ֠בְצֵאתָם אֶל־הֶחָצֵ֨ר הַחִיצוֹנָ֜ה אֶל־הֶחָצֵ֣ר הַחִיצוֹנָה֮ אֶל־הָעָם֒ יִפְשְׁט֣וּ אֶת־בִּגְדֵיהֶ֗ם אֲשֶׁר־הֵ֙מָּה֙ מְשָׁרְתִ֣ם בָּ֔ם וְהִנִּ֥יחוּ אוֹתָ֖ם בְּלִֽשְׁכֹ֣ת הַקֹּ֑דֶשׁ וְלָֽבְשׁוּ֙ בְּגָדִ֣ים אֲחֵרִ֔ים וְלֹֽא־יְקַדְּשׁ֥וּ אֶת־הָעָ֖ם בְּבִגְדֵיהֶֽם׃ </span></p>
 <p align="RIGHT"><span lang="he">‎<a name="020">20</a> ‏וְרֹאשָׁם֙ לֹ֣א יְגַלֵּ֔חוּ וּפֶ֖רַע לֹ֣א יְשַׁלֵּ֑חוּ כָּס֥וֹם יִכְסְמ֖וּ אֶת־רָאשֵׁיהֶֽם׃ </span></p>
 <p align="RIGHT"><span lang="he">‎<a name="021">21</a> ‏וְיַ֥יִן לֹֽא־יִשְׁתּ֖וּ כָּל־כֹּהֵ֑ן בְּבוֹאָ֖ם אֶל־הֶחָצֵ֥ר הַפְּנִימִֽית׃ </span></p>
 <p align="RIGHT"><span lang="he">‎<a name="022">22</a> ‏וְאַלְמָנָה֙ וּגְרוּשָׁ֔ה לֹֽא־יִקְח֥וּ לָהֶ֖ם לְנָשִׁ֑ים כִּ֣י אִם־בְּתוּלֹ֗ת מִזֶּ֙רַע֙ בֵּ֣ית יִשְׂרָאֵ֔ל וְהָֽאַלְמָנָה֙ אֲשֶׁ֣ר תִּֽהְיֶ֣ה אַלְמָנָ֔ה מִכֹּהֵ֖ן יִקָּֽחוּ׃ </span></p>
 <p align="RIGHT"><span lang="he">‎<a name="023">23</a> ‏וְאֶת־עַמִּ֣י יוֹר֔וּ בֵּ֥ין קֹ֖דֶשׁ לְחֹ֑ל וּבֵין־טָמֵ֥א לְטָה֖וֹר יוֹדִעֻֽם׃ </span></p>
 <p align="RIGHT"><span lang="he">‎<a name="024">24</a> ‏וְעַל־רִ֗יב הֵ֚מָּה יַעַמְד֣וּ <font color="brown">לשפט</font> <font color="blue">לְמִשְׁפָּ֔ט</font> בְּמִשְׁפָּטַ֖י <font color="brown">ושפטהו</font> <font color="blue">יִשְׁפְּט֑וּהוּ<font color="red"><sup>3</sup></font></font> וְאֶת־תּוֹרֹתַ֤י וְאֶת־חֻקֹּתַי֙ בְּכָל־מוֹעֲדַ֣י יִשְׁמֹ֔רוּ וְאֶת־שַׁבְּתוֹתַ֖י יְקַדֵּֽשׁוּ׃ </span></p>
 <p align="RIGHT"><span lang="he">‎<a name="025">25</a> ‏וְאֶל־מֵ֣ת אָדָ֔ם לֹ֥א יָב֖וֹא לְטָמְאָ֑ה כִּ֣י אִם־לְאָ֡ב וּ֠לְאֵם וּלְבֵ֨ן וּלְבַ֜ת לְאָ֗ח וּלְאָח֛וֹת אֲשֶֽׁר־לֹא־הָיְתָ֥ה לְאִ֖ישׁ יִטַּמָּֽאוּ׃ </span></p>
 <p align="RIGHT"><span lang="he">‎<a name="026">26</a> ‏וְאַחֲרֵ֖י טָֽהֳרָת֑וֹ שִׁבְעַ֥ת יָמִ֖ים יִסְפְּרוּ־לֽוֹ׃ </span></p>
 <p align="RIGHT"><span lang="he">‎<a name="027">27</a> ‏וּבְיוֹם֩ בֹּא֨וֹ אֶל־הַקֹּ֜דֶשׁ אֶל־הֶחָצֵ֤ר הַפְּנִימִית֙ לְשָׁרֵ֣ת בַּקֹּ֔דֶשׁ יַקְרִ֖יב חַטָּאת֑וֹ נְאֻ֖ם אֲדֹנָ֥י יְהוִֽה׃ </span></p>
 <p align="RIGHT"><span lang="he">‎<a name="028">28</a> ‏וְהָיְתָ֤ה לָהֶם֙ לְֽנַחֲלָ֔ה אֲנִ֖י נַֽחֲלָתָ֑ם וַאֲחֻזָּ֗ה לֹֽא־תִתְּנ֤וּ לָהֶם֙ בְּיִשְׂרָאֵ֔ל אֲנִ֖י אֲחֻזָּתָֽם׃ </span></p>
 <p align="RIGHT"><span lang="he">‎<a name="029">29</a> ‏הַמִּנְחָה֙ וְהַחַטָּ֣את וְהָאָשָׁ֔ם הֵ֖מָּה יֹֽאכְל֑וּם וְכָל־חֵ֥רֶם בְּיִשְׂרָאֵ֖ל לָהֶ֥ם יִהְיֶֽה׃ </span></p>
 <p align="RIGHT"><span lang="he">‎<a name="030">30</a> ‏וְרֵאשִׁית֩ כָּל־בִּכּ֨וּרֵי כֹ֜ל וְכָל־תְּר֣וּמַת כֹּ֗ל מִכֹּל֙ תְּרוּמ֣וֹתֵיכֶ֔ם לַכֹּהֲנִ֖ים יִֽהְיֶ֑ה וְרֵאשִׁ֤ית עֲרִסֽוֹתֵיכֶם֙ תִּתְּנ֣וּ לַכֹּהֵ֔ן לְהָנִ֥יחַ בְּרָכָ֖ה אֶל־בֵּיתֶֽךָ׃ </span></p>
 <p align="RIGHT"><span lang="he">‎<a name="031">31</a> ‏כָּל־נְבֵלָה֙ וּטְרֵפָ֔ה מִן־הָע֖וֹף וּמִן־הַבְּהֵמָ֑ה לֹ֥א יֹאכְל֖וּ הַכֹּהֲנִֽים׃ פ</span></p>
 </td>
 <td width="50%">
 <p>1 wayyāšeḇ ’ōṯî dereḵə š<sup>a</sup>‘ar hammiqədāš h<sup>a</sup>ḥîṣwōn hapōneh qāḏîm wəhû’ sāḡûr: </p>
 <p>2 wayyō’mer ’ēlay yəhwâ hašš<sup>a</sup>‘ar hazzeh sāḡûr yihəyeh lō’ yipāṯēḥa wə’îš lō’-yāḇō’ ḇwō kî yəhwâ ’ĕlōhê-yiśərā’ēl bā’ ḇwō wəhāyâ sāḡûr: </p>
 <p>3 ’eṯ-hannāśî’ nāśî’ hû’ yēšeḇ-bwō <font color="brown">le’ĕḵwōl-</font> <font color="blue">le’ĕḵāl-</font> leḥem<font color="red"><sup>9</sup></font> lifənê yəhwâ midereḵə ’ulām hašš<sup>a</sup>‘ar yāḇwō’ ûmidarəkwō yēṣē’: </p>
 <p>4 wayəḇî’ēnî dereḵə-š<sup>a</sup>‘ar haṣṣāfwōn ’el-pənê habayiṯ wā’ēre’ wəhinnēh mālē’ ḵəḇwōḏ-yəhwâ ’eṯ-bêṯ yəhwâ wā’epōl ’el-pānāy: </p>
 <p>5 wayyō’mer ’ēlay yəhwōâ ben-’āḏām śîm libəḵā ûrə’ēh ḇə‘êneyḵā ûḇə’āzəneyḵā ššəmā‘ ’ēṯ kāl-’ăšer ’ănî məḏabēr ’ōṯāḵə ləḵāl-ḥuqqwōṯ bêṯ-yəhwâ ûləḵāl-<font color="brown">twōrōṯāw</font> <font color="blue">twōrōṯāyw</font> wəśamətā libəḵā liməḇwō’ habayiṯ bəḵōl mwōṣā’ê hammiqədāš: </p>
 <p>6 wə’āmarətā ’el-merî ’el-bêṯ yiśərā’ēl kōh ’āmar ’ăḏōnāy yəhwih raḇ-lāḵem mikāl-twō‘ăḇwōṯêḵem bêṯ yiśərā’ēl: </p>
 <p>7 bahăḇî’ăḵem bənê-nēḵār ‘arəlê-lēḇ wə‘arəlê ḇāśār lihəywōṯ bəmiqədāšî ləḥalləlwō ’eṯ-bêṯî bəhaqərîḇəḵem ’eṯ-l<sup>a</sup>ḥəmî ḥēleḇ wāḏām wayyāfērû ’eṯ-bərîṯî ’el kāl-twō‘ăḇwōṯêḵem: </p>
 <p>8 wəlō’ šəmarətem mišəmereṯ qāḏāšāy watəśîmûn ləšōmərê mišəmarətî bəmiqədāšî lāḵem: </p>
 <p>9 kōh-’āmar ’ăḏōnāy yəhwih kāl-ben-nēḵār ‘erel lēḇ wə‘erel bāśār lō’ yāḇwō’ ’el-miqədāšî ləḵāl-ben-nēḵār ’ăšer bəṯwōḵə bənê yiśərā’ēl: </p>
 <p>10 kî ’im-haləwîyim ’ăšer rāḥăqû mē‘ālay biṯə‘wōṯ yiśərā’ēl ’ăšer tā‘û mē‘ālay ’<sup>a</sup>ḥărê gillûlêhem wənāśə’û ‘ăwōnām: </p>
 <p>11 wəhāyû ḇəmiqədāšî məšārəṯîm pəqudwōṯ ’el-š<sup>a</sup>‘ărê habayiṯ ûməšārəṯîm ’eṯ-habāyiṯ hēmmâ yišəḥăṭû ’eṯ-hā‘ōlâ wə’eṯ-hazzeḇ<sup>a</sup>ḥ lā‘ām wəhēmmâ y<sup>a</sup>‘aməḏû lifənêhem ləšārəṯām: </p>
 <p>12 y<sup>a</sup>‘an ’ăšer yəšārəṯû ’wōṯām lifənê ḡillûlêhem wəhāyû ləḇêṯ-yiśərā’ēl ləmiḵəšwōl ‘āwōn ‘al-kēn nāśā’ṯî yāḏî ‘ălêhem nə’um ’ăḏōnāy yəhwih wənāśə’û ‘ăwōnām: </p>
 <p>13 wəlō’-yigəšû ’ēlay ləḵahēn lî wəlāḡešeṯ ‘al-kāl-qāḏāšay ’el-qāḏəšê haqqəḏāšîm wənāśə’û kəlimmāṯām wəṯwō‘ăḇwōṯām ’ăšer ‘āśû: </p>
 <p>14 wənāṯatî ’wōṯām šōmərê mišəmereṯ habāyiṯ ləḵōl ‘ăḇōḏāṯwō ûləḵōl ’ăšer yē‘āśeh bwō: f</p>
 <p>15 wəhakōhănîm haləwîyim bənê ṣāḏwōq ’ăšer šāmərû ’eṯ-mišəmereṯ miqədāšî biṯə‘wōṯ bənê-yiśərā’ēl mē‘ālay hēmmâ yiqərəḇû ’ēlay ləšārəṯēnî wə‘āməḏû ləfānay ləhaqərîḇ lî ḥēleḇ wāḏām nə’um ’ăḏōnāy yəhwih: </p>
 <p>16 hēmmâ yāḇō’û ’el-miqədāšî wəhēmmâ yiqərəḇû ’el-šuləḥānî ləšārəṯēnî wəšāmərû ’eṯ-mišəmarətî: </p>
 <p>17 wəhāyâ bəḇwō’ām ’el-š<sup>a</sup>‘ărê heḥāṣēr hapənîmîṯ biḡəḏê fišətîm yiləbāšû wəlō’-y<sup>a</sup>‘ăleh ‘ălêhem ṣemer bəšārəṯām bəš<sup>a</sup>‘ărê heḥāṣēr hapənîmîṯ wāḇāyəṯâ: </p>
 <p>18 pa’ărê fišətîm yihəyû ‘al-rō’šām ûmiḵənəsê fišətîm yihəyû ‘al-māṯənêhem lō’ y<sup>a</sup>ḥəgərû bayyāz<sup>a</sup>‘: </p>
 <p>19 ûḇəṣē’ṯām ’el-heḥāṣēr h<sup>a</sup>ḥîṣwōnâ ’el-heḥāṣēr h<sup>a</sup>ḥîṣwōnâ ’el-hā‘ām yifəšəṭû ’eṯ-biḡəḏêhem ’ăšer-hēmmâ məšārəṯim bām wəhinnîḥû ’wōṯām bəlišəḵōṯ haqqōḏeš wəlāḇəšû bəḡāḏîm ’ăḥērîm wəlō’-yəqadəšû ’eṯ-hā‘ām bəḇiḡəḏêhem: </p>
 <p>20 wərō’šām lō’ yəḡallēḥû ûfer<sup>a</sup>‘ lō’ yəšallēḥû kāswōm yiḵəsəmû ’eṯ-rā’šêhem: </p>
 <p>21 wəyayin lō’-yišətû kāl-kōhēn bəḇwō’ām ’el-heḥāṣēr hapənîmîṯ: </p>
 <p>22 wə’aləmānâ ûḡərûšâ lō’-yiqəḥû lâem lənāšîm kî ’im-bəṯûlōṯ mizzer<sup>a</sup>‘ bêṯ yiśərā’ēl wəhā’aləmānâ ’ăšer tihəyeh ’aləmānâ mikōhēn yiqqāḥû: </p>
 <p>23 wə’eṯ-‘ammî ywōrû bên qōḏeš ləḥōl ûḇên-ṭāmē’ ləṭâwōr ywōḏi‘um: </p>
 <p>24 wə‘al-rîḇ hēmmâ y<sup>a</sup>‘aməḏû <font color="brown">lišəpōṭ</font> <font color="blue">ləmišəpāṭ</font> bəmišəpāṭay <font color="brown">wəšāfəṭuhû</font> <font color="blue">yišəpəṭûhû<font color="red"><sup>3</sup></font></font> wə’eṯ-twōrōṯay wə’eṯ-ḥuqqōṯay bəḵāl-mwō‘ăḏay yišəmōrû wə’eṯ-šabəṯwōṯay yəqadēšû: </p>
 <p>25 wə’el-mēṯ ’āḏām lō’ yāḇwō’ ləṭāmə’â kî ’im-lə’āḇ ûlə’ēm ûləḇēn ûləḇaṯ lə’āḥ ûlə’āḥwōṯ ’ăšer-lō’-hāyəṯâ lə’îš yiṭṭammā’û: </p>
 <p>26 wə’<sup>a</sup>ḥărê ṭâŏrāṯwō šiḇə‘aṯ yāmîm yisəpərû-lwō: </p>
 <p>27 ûḇəywōm bō’wō ’el-haqqōḏeš ’el-heḥāṣēr hapənîmîṯ ləšārēṯ baqqōḏeš yaqərîḇ ḥaṭṭā’ṯwō nə’um ’ăḏōnāy yəhwih: </p>
 <p>28 wəhāyəṯâ lâem lən<sup>a</sup>ḥălâ ’ănî n<sup>a</sup>ḥălāṯām wa’ăḥuzzâ lō’-ṯitənû lâem bəyiśərā’ēl ’ănî ’ăḥuzzāṯām: </p>
 <p>29 hamminəḥâ wəh<sup>a</sup>ḥaṭṭā’ṯ wəhā’āšām hēmmâ yō’ḵəlûm wəḵāl-ḥērem bəyiśərā’ēl lâem yihəyeh: </p>
 <p>30 wərē’šîṯ kāl-bikûrê ḵōl wəḵāl-tərûmaṯ kōl mikōl tərûmwōṯêḵem lakōhănîm yihəyeh wərē’šîṯ ‘ăriswōṯêḵem titənû lakōhēn ləhānîḥa bərāḵâ ’el-bêṯeḵā: </p>
 <p>31 kāl-nəḇēlâ ûṭərēfâ min-hā‘wōf ûmin-habəhēmâ lō’ yō’ḵəlû hakōhănîm: f</p>
 </td>
 </tr></table>
 <p></p><hr>
 <center>
 <a href="eze045.htm">Next: Ezekiel (Yechezqel) Chapter 45</a></center>
 </body>