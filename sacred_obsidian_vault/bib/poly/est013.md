<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 <br><a href="est.htm">Esther Index</a><br>
  
 <a href="est012.htm">Previous</a> 
 <a href="est014.htm">Next</a> 
 </center>
 <hr>
 
 <h3 align="CENTER">Esther 13</h3><table border="1">
 <tr>
 <td valign="top">
 <p align="center"><a href="../vul/est013.htm">Vul</a></p><p>1 Rex maximus Artaxerxes ab India usque Æthiopiam, centum viginti septem provinciarum principibus et ducibus qui ejus imperio subjecti sunt, salutem.</p>
 <p>2 Cum plurimis gentibus imperarem, et universum orbem meæ ditioni subjugassem, volui nequaquam abuti potentiæ magnitudine, sed clementia et lenitate gubernare subjectos, ut absque ullo terrore vitam silentio transigentes, optata cunctis mortalibus pace fruerentur.</p>
 <p>3 Quærente autem me a consiliariis meis quomodo posset hoc impleri, unus qui sapientia et fide ceteros præcellebat, et erat post regem secundus, Aman nomine,</p>
 <p>4 indicavit mihi in toto orbe terrarum populum esse dispersum, qui novis uteretur legibus, et, contra omnium gentium consuetudinem faciens, regum jussa contemneret, et universarum concordiam nationum sua dissensione violaret.</p>
 <p>5 Quod cum didicissemus, videntes unam gentem rebellem adversus omne hominum genus perversis uti legibus, nostrisque jussionibus contraire, et turbare subjectarum nobis provinciarum pacem atque concordiam,</p>
 <p>6 jussimus ut quoscumque Aman, qui omnibus provinciis præpositus est et secundus a rege, et quem patris loco colimus, monstraverit, cum conjugibus ac liberis deleantur ab inimicis suis, nullusque eorum misereatur, quartadecima die duodecimi mensis Adar anni præsentis:</p>
 <p>7 ut nefarii homines uno die ad inferos descendentes, reddant imperio nostro pacem, quam turbaverant. Pergensque Mardochæus, fecit omnia quæ ei mandaverat Esther.<br>
 </p>
 <p>8 Mardochæus autem deprecatus est Dominum, memor omnium operum ejus,</p>
 <p>9 et dixit: Domine, Domine rex omnipotens, in ditione enim tua cuncta sunt posita, et non est qui possit tuæ resistere voluntati, si decreveris salvare Israël.</p>
 <p>10 Tu fecisti cælum et terram, et quidquid cæli ambitu continetur.</p>
 <p>11 Dominus omnium es, nec est qui resistat majestati tuæ.</p>
 <p>12 Cuncta nosti, et scis quia non pro superbia et contumelia, et aliqua gloriæ cupiditate, fecerim hoc, ut non adorarem Aman superbissimum</p>
 <p>13 (libenter enim pro salute Israël etiam vestigia pedum ejus deosculari paratus essem),</p>
 <p>14 sed timui ne honorem Dei mei transferrem ad hominem, et ne quemquam adorarem, excepto Deo meo.</p>
 <p>15 Et nunc, Domine rex, Deus Abraham, miserere populi tui, quia volunt nos inimici nostri perdere, et hæreditatem tuam delere.</p>
 <p>16 Ne despicias partem tuam, quam redemisti tibi de Ægypto.</p>
 <p>17 Exaudi deprecationem meam, et propitius esto sorti et funiculo tuo, et converte luctum nostrum in gaudium, ut viventes laudemus nomen tuum, Domine: et ne claudas ora te canentium.</p>
 <p>18 Omnis quoque Israël pari mente et obsecratione clamavit ad Dominum, eo quod eis certa mors impenderet.</p>
 </td></tr>
 </table>
 <p></p><hr>
 <center>
 <a href="est014.htm">Next: Esther 14</a></center>
 </body>