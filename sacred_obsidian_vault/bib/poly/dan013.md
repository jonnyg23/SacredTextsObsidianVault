<body>
 <center>
 <a href="../../cdshop/index.htm"><img src="../../cdshop/cdinfo.jpg" border="0"></a><br>
 <a href="../../index.htm">Sacred Texts</a> 
 <a href="../index.htm">Bible</a> 
 <a href="index.htm">Index</a> 
 <br><a href="dan.htm">Daniel Index</a><br>
  
 <a href="dan012.htm">Previous</a> 
 <a href="dan014.htm">Next</a> 
 </center>
 <hr>
 
 <h3 align="CENTER">Daniel 13</h3><table border="1">
 <tr>
 <td valign="top">
 <p align="center"><a href="../vul/dan013.htm">Vul</a></p><p>1 Et erat vir habitans in Babylone, et nomen ejus Joakim:</p>
 <p>2 et accepit uxorem nomine Susannam, filiam Helciæ, pulchram nimis, et timentem Deum:</p>
 <p>3 parentes enim illius, cum essent justi, erudierunt filiam suam secundum legem Moysi.</p>
 <p>4 Erat autem Joakim dives valde, et erat ei pomarium vicinum domui suæ: et ad ipsum confluebant Judæi, eo quod esset honorabilior omnium.</p>
 <p>5 Et constituti sunt de populo duo senes judices in illo anno, de quibus locutus est Dominus: Quia egressa est iniquitas de Babylone a senioribus judicibus, qui videbantur regere populum.</p>
 <p>6 Isti frequentabant domum Joakim, et veniebant ad eos omnes qui habebant judicia.</p>
 <p>7 Cum autem populus revertisset per meridiem, ingrediebatur Susanna, et deambulabat in pomario viri sui.</p>
 <p>8 Et videbant eam senes quotidie ingredientem et deambulantem, et exarserunt in concupiscentiam ejus:</p>
 <p>9 et everterunt sensum suum, et declinaverunt oculos suos ut non viderent cælum, neque recordarentur judiciorum justorum.</p>
 <p>10 Erant ergo ambo vulnerati amore ejus, nec indicaverunt sibi vicissim dolorem suum:</p>
 <p>11 erubescebant enim indicare sibi concupiscentiam suam, volentes concumbere cum ea.</p>
 <p>12 Et observabant quotidie sollicitius videre eam. Dixitque alter ad alterum:</p>
 <p>13 Eamus domum, quia hora prandii est. Et egressi, recesserunt a se.</p>
 <p>14 Cumque revertissent, venerunt in unum: et sciscitantes ab invicem causam, confessi sunt concupiscentiam suam: et tunc in communi statuerunt tempus quando eam possent invenire solam.<br>
 </p>
 <p>15 Factum est autem, cum observarent diem aptum, ingressa est aliquando sicut heri et nudiustertius, cum duabus solis puellis, voluitque lavari in pomario: æstus quippe erat:</p>
 <p>16 et non erat ibi quisquam, præter duos senes absconditos, et contemplantes eam.</p>
 <p>17 Dixit ergo puellis: Afferte mihi oleum, et smigmata, et ostia pomarii claudite, ut laver.</p>
 <p>18 Et fecerunt sicut præceperat: clauseruntque ostia pomarii, et egressæ sunt per posticum ut afferrent quæ jusserat; nesciebantque senes intus esse absconditos.<br>
 </p>
 <p>19 Cum autem egressæ essent puellæ, surrexerunt duo senes, et accurrerunt ad eam, et dixerunt:</p>
 <p>20 Ecce ostia pomarii clausa sunt, et nemo nos videt, et nos in concupiscentia tui sumus: quam ob rem assentire nobis, et commiscere nobiscum.</p>
 <p>21 Quod si nolueris, dicemus contra te testimonium, quod fuerit tecum juvenis, et ob hanc causam emiseris puellas a te.</p>
 <p>22 Ingemuit Susanna, et ait: Angustiæ sunt mihi undique: si enim hoc egero, mors mihi est: si autem non egero, non effugiam manus vestras.</p>
 <p>23 Sed melius est mihi absque opere incidere in manus vestras, quam peccare in conspectu Domini.</p>
 <p>24 Et exclamavit voce magna Susanna: exclamaverunt autem et senes adversus eam.</p>
 <p>25 Et cucurrit unus ad ostia pomarii, et aperuit.</p>
 <p>26 Cum ergo audissent clamorem famuli domus in pomario, irruerunt per posticum ut viderent quidnam esset.</p>
 <p>27 Postquam autem senes locuti sunt, erubuerunt servi vehementer, quia numquam dictus fuerat sermo hujuscemodi de Susanna. Et facta est dies crastina.<br>
 </p>
 <p>28 Cumque venisset populus ad Joakim virum ejus, venerunt et duo presbyteri, pleni iniqua cogitatione adversus Susannam ut interficerent eam.</p>
 <p>29 Et dixerunt coram populo: Mittite ad Susannam filiam Helciæ uxorem Joakim. Et statim miserunt.</p>
 <p>30 Et venit cum parentibus, et filiis, et universis cognatis suis.</p>
 <p>31 Porro Susanna erat delicata nimis, et pulchra specie.</p>
 <p>32 At iniqui illi jusserunt ut discooperiretur (erat enim cooperta), ut vel sic satiarentur decore ejus.</p>
 <p>33 Flebant igitur sui, et omnes qui noverant eam.</p>
 <p>34 Consurgentes autem duo presbyteri in medio populi, posuerunt manus suas super caput ejus.</p>
 <p>35 Quæ flens suspexit ad cælum: erat enim cor ejus fiduciam habens in Domino.</p>
 <p>36 Et dixerunt presbyteri: Cum deambularemus in pomario soli, ingressa est hæc cum duabus puellis: et clausit ostia pomarii, et dimisit a se puellas.</p>
 <p>37 Venitque ad eam adolescens, qui erat absconditus, et concubuit cum ea.</p>
 <p>38 Porro nos cum essemus in angulo pomarii, videntes iniquitatem, cucurrimus ad eos, et vidimus eos pariter commisceri.</p>
 <p>39 Et illum quidem non quivimus comprehendere, quia fortior nobis erat, et apertis ostiis exilivit:</p>
 <p>40 hanc autem cum apprehendissemus, interrogavimus, quisnam esset adolescens, et noluit indicare nobis: hujus rei testes sumus.</p>
 <p>41 Credidit eis multitudo quasi senibus et judicibus populi, et condemnaverunt eam ad mortem.<br>
 </p>
 <p>42 Exclamavit autem voce magna Susanna, et dixit: Deus æterne, qui absconditorum es cognitor, qui nosti omnia antequam fiant,</p>
 <p>43 tu scis quoniam falsum testimonium tulerunt contra me: et ecce morior, cum nihil horum fecerim, quæ isti malitiose composuerunt adversum me.</p>
 <p>44 Exaudivit autem Dominus vocem ejus.</p>
 <p>45 Cumque duceretur ad mortem, suscitavit Dominus spiritum sanctum pueri junioris, cujus nomen Daniel:</p>
 <p>46 et exclamavit voce magna: Mundus ego sum a sanguine hujus.</p>
 <p>47 Et conversus omnis populus ad eum, dixit: Quis est iste sermo, quem tu locutus es?</p>
 <p>48 Qui cum staret in medio eorum, ait: Sic fatui filii Israël, non judicantes, neque quod verum est cognoscentes, condemnastis filiam Israël?</p>
 <p>49 revertimini ad judicium, quia falsum testimonium locuti sunt adversus eam.</p>
 <p>50 Reversus est ergo populus cum festinatione, et dixerunt ei senes: Veni, et sede in medio nostrum, et indica nobis: quia tibi Deus dedit honorem senectutis.</p>
 <p>51 Et dixit ad eos Daniel: Separate illos ab invicem procul, et dijudicabo eos.</p>
 <p>52 Cum ergo divisi essent alter ab altero, vocavit unum de eis, et dixit ad eum: Inveterate dierum malorum, nunc venerunt peccata tua, quæ operabaris prius:</p>
 <p>53 judicans judicia injusta, innocentes opprimens, et dimittens noxios, dicente Domino: Innocentem et justum non interficies.</p>
 <p>54 Nunc ergo, si vidisti eam, dic sub qua arbore videris eos colloquentes sibi. Qui ait: Sub schino.</p>
 <p>55 Dixit autem Daniel: Recte mentitus es in caput tuum: ecce enim angelus Dei, accepta sententia ab eo, scindet te medium.</p>
 <p>56 Et, amoto eo, jussit venire alium, et dixit ei: Semen Chanaan, et non Juda, species decepit te, et concupiscentia subvertit cor tuum:</p>
 <p>57 sic faciebatis filiabus Israël, et illæ timentes loquebantur vobis: sed filia Juda non sustinuit iniquitatem vestram.</p>
 <p>58 Nunc ergo, dic mihi sub qua arbore comprehenderis eos loquentes sibi. Qui ait: Sub prino.</p>
 <p>59 Dixit autem ei Daniel: Recte mentitus es et tu in caput tuum: manet enim angelus Domini, gladium habens, ut secet te medium, et interficiat vos.<br>
 </p>
 <p>60 Exclamavit itaque omnis ctus voce magna, et benedixerunt Deum, qui salvat sperantes in se.</p>
 <p>61 Et consurrexerunt adversus duos presbyteros (convicerat enim eos Daniel ex ore suo falsum dixisse testimonium), feceruntque eis sicut male egerant adversus proximum,</p>
 <p>62 ut facerent secundum legem Moysi. Et interfecerunt eos, et salvatus est sanguis innoxius in die illa.</p>
 <p>63 Helcias autem et uxor ejus laudaverunt Deum pro filia sua Susanna cum Joakim marito ejus, et cognatis omnibus, quia non esset inventa in ea res turpis.</p>
 <p>64 Daniel autem factus est magnus in conspectu populi a die illa, et deinceps.</p>
 <p>65 Et rex Astyages appositus est ad patres suos, et suscepit Cyrus Perses regnum ejus.</p>
 </td></tr>
 </table>
 <p></p><hr>
 <center>
 <a href="dan014.htm">Next: Daniel 14</a></center>
 </body>