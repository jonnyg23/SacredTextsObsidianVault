<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg16.htm">English</a> 
 
 <br>
 <a href="bgs15.htm">Previous</a> 
 <a href="bgs17.htm">Next</a> 
 </center>
 <hr>
 XVI. atha ṣoḍaśodhyāyaḥ. <br>
 (daivāsurasaṃpadvibhāgayogaḥ)<br>
 <br>
 śrībhagavān uvāca<br>
 <br>
 abhayaṃ sattvasaṃśuddhir jñānayogavyavasthitiḥ<br>
 dānaṃ damaś ca yajñaś ca svādhyāyas tapa ārjavam<br>
 16.1<br>
 <br>
 ahiṃsā satyam akrodhas tyāgaḥ śāntir apaiśunam<br>
 dayā bhūteṣv aloluptvaṃ mārdavaṃ hrīr acāpalam<br>
 16.2<br>
 <br>
 tejaḥ kṣamā dhṛtiḥ śaucam adroho nātimānitā<br>
 bhavanti saṃpadaṃ daivīm abhijātasya bhārata 16.3<br>
 <br>
 dambho darpobhimānaś ca krodhaḥ pāruṣyam eva ca<br>
 ajñānaṃ cābhijātasya pārtha saṃpadam āsurīm 16.4<br>
 <br>
 daivī saṃpad vimokṣāya nibandhāyāsurī matā<br>
 mā śucaḥ saṃpadaṃ daivīm abhijātosi pāṇḍava 16.5<br>
 <br>
 dvau bhūtasargau lokesmin daiva āsura eva ca<br>
 daivo vistaraśaḥ prokta āsuraṃ pārtha me śṛṇu 16.6<br>
 <br>
 pravṛttiṃ ca nivṛttiṃ ca janā na vidur āsurāḥ<br>
 na śaucaṃ nāpi cācāro na satyaṃ teṣu vidyate 16.7<br>
 <br>
 asatyam apratiṣṭhaṃ te jagad āhur anīśvaram<br>
 aparasparasaṃbhūtaṃ kim anyat kāmahaitukam 16.8<br>
 <br>
 etāṃ dṛṣṭim avaṣṭabhya naṣṭātmānolpabuddhayaḥ<br>
 prabhavanty ugrakarmāṇaḥ kṣayāya jagatohitāḥ 16.9<br>
 <br>
 kāmam āśritya duṣpūraṃ dambhamānamadānvitāḥ<br>
 mohād gṛhītvāsadgrāhān pravartanteśucivratāḥ 16.10<br>
 <br>
 cintām aparimeyāṃ ca pralayāntām upāśritāḥ<br>
 kāmopabhogaparamā etāvad iti niścitāḥ 16.11<br>
 <br>
 āśāpāśaśatair baddhāḥ kāmakrodhaparāyaṇāḥ<br>
 īhante kāmabhogārtham anyāyenārthasaṃcayān 16.12<br>
 <br>
 idam adya mayā labdham imaṃ prāpsye manoratham<br>
 idam astīdam api me bhaviṣyati punar dhanam 16.13<br>
 <br>
 asau mayā hataḥ śatrur haniṣye cāparān api<br>
 īśvaro.aham ahaṃ bhogī siddhohaṃ balavān sukhī<br>
 16.14<br>
 <br>
 āḍhyobhijanavān asmi konyosti sadṛśo mayā<br>
 yakṣye dāsyāmi modiṣya ity ajñānavimohitāḥ 16.15<br>
 <br>
 anekacittavibhrāntā mohajālasamāvṛtāḥ<br>
 prasaktāḥ kāmabhogeṣu patanti narakeśucau 16.16<br>
 <br>
 ātmasaṃbhāvitāḥ stabdhā dhanamānamadānvitāḥ<br>
 yajante nāmayajñais te dambhenāvidhipūrvakam 16.17<br>
 <br>
 ahaṃkāraṃ balaṃ darpaṃ kāmaṃ krodhaṃ ca<br>
 saṃśritāḥ<br>
 mām ātmaparadeheṣu pradviṣantobhyasūyakāḥ 16.18<br>
 <br>
 tān ahaṃ dviṣataḥ krurān saṃsāreṣu narādhamān<br>
 kṣipāmy ajasram aśubhān āsurīṣv eva yoniṣu 16.19<br>
 <br>
 āsurīṃ yonim āpannā mūḍhā janmanijanmani<br>
 mām aprāpyaiva kaunteya tato yānty adhamāṃ gatim<br>
 16.20<br>
 <br>
 trividhaṃ narakasyedaṃ dvāraṃ nāśanam ātmanaḥ<br>
 kāmaḥ krodhas tathā lobhas tasmād etat trayaṃ<br>
 tyajet 16.21<br>
 <br>
 etair vimuktaḥ kaunteya tamodvārais tribhir naraḥ<br>
 ācaraty ātmanaḥ śreyas tato yāti parāṃ gatim 16.22<br>
 <br>
 yaḥ śāstravidhim utsṛjya vartate kāmakārataḥ<br>
 na sa siddhim avāpnoti na sukhaṃ na parāṃ gatim<br>
 16.23<br>
 <br>
 tasmāc chāstraṃ pramāṇaṃ te<br>
 kāryākāryavyavasthitau<br>
 jñātvā śāstravidhānoktaṃ karma kartum ihārhasi<br>
 16.24<br>
 <br>
 <p></p><hr>
 <center>
 <a href="bgs17.htm">Next:  XVII. atha saptadaśodhyāyaḥ. (śraddhātrayavibhāgayogaḥ)</a></center>
 </body>