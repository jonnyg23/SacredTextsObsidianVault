<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg15.htm">English</a> 
 
 <br>
 <a href="bgs14.htm">Previous</a> 
 <a href="bgs16.htm">Next</a> 
 </center>
 <hr>
 XV. atha pañcadaśodhyāyaḥ.  (puruṣottamayogaḥ)<br>
 <br>
 śrībhagavān uvāca<br>
 <br>
 ūrdhvamūlam adhaḥśākham aśvatthaṃ prāhur avyam<br>
 chandāṃsi yasya parṇāni yas taṃ veda sa vedavit 15.1<br>
 <br>
 adhaś cordhvaṃ prasṛtāstasya śākhā<br>
 guṇapravṛddhā viṣayapravālāḥ<br>
 adhaś ca mūlāny anusaṃtatāni<br>
 karmānubandhīni manuṣyaloke 15.2<br>
 <br>
 na rūpam asyeha tathopalabhyate<br>
 nānto na cādir na ca saṃpratiṣṭhā<br>
 aśvattham enaṃ suvirūḍhamūlaṃ<br>
 asaṅgaśastreṇa dṛḍhena chittvā 15.3<br>
 <br>
 tataḥ padaṃ tatparimārgitavyaṃ<br>
 yasmin gatā na nivartanti bhūyaḥ<br>
 tameva cādyaṃ puruṣaṃ prapadye<br>
 yataḥ pravṛttiḥ prasṛtā purāṇī 15.4<br>
 <br>
 nirmānamohā jitasaṅgadoṣā<br>
 adhyātmanityā vinivṛttakāmāḥ<br>
 dvandvair vimuktāḥ sukhaduḥkhasaṃjñaiḥ<br>
 gacchhanty amūḍhāḥ padam avyayaṃ tat 15.5<br>
 <br>
 na tad bhāsayate sūryo na śaśāṅko na pāvakaḥ<br>
 yad gatvā na nivartante tad dhāma paramaṃ mama<br>
 15.6<br>
 <br>
 mamaivāṃśo jīvaloke jīvabhūtaḥ sanātanaḥ<br>
 manaḥṣaṣṭhānīndriyāṇi prakṛtisthāni karṣati 15.7<br>
 <br>
 śarīraṃ yad avāpnoti yac cāpy utkrāmatīśvaraḥ<br>
 gṛhitvaitāni saṃyāti vāyur gandhān ivāśayāt 15.8<br>
 <br>
 śrotraṃ cakṣuḥ sparśanaṃ ca rasanaṃ ghrāṇam eva ca<br>
 adhiṣṭhāya manaś cāyaṃ viṣayān upasevate 15.9<br>
 <br>
 utkrāmantaṃ sthitaṃ vāpi bhuñjānaṃ vā guṇānvitam<br>
 vimūḍhā nānupaśyanti paśyanti jñānacakṣuṣaḥ 15.10<br>
 <br>
 yatanto yoginaś cainaṃ paśyanty ātmany avasthitam<br>
 yatantopy akṛtātmāno nainaṃ paśyanty acetasaḥ 15.11<br>
 <br>
 yad ādityagataṃ tejo jagad bhāsayatekhilam<br>
 yac candramasi yac cāgnau tat tejo viddhi māmakam<br>
 15.12<br>
 <br>
 gām āviśya ca bhūtāni dhārayāmy aham ojasā<br>
 puṣṇāmi cauṣadhīḥ sarvāḥ somo bhūtvā rasātmakaḥ<br>
 15.13<br>
 <br>
 ahaṃ vaiśvānaro bhūtvā prāṇināṃ deham āśritaḥ<br>
 prāṇāpānasamāyuktaḥ pacāmy annaṃ caturvidham<br>
 15.14<br>
 <br>
 sarvasya cāhaṃ hṛdi saṃniviṣṭo<br>
 mattaḥ smṛtir jñānam apohanaṃ ca<br>
 vedaiś ca sarvair aham eva vedyo<br>
 vedāntakṛd vedavid eva cāham 15.15<br>
 <br>
 dvāv imau puruṣau loke kṣaraś cākṣara eva ca<br>
 kṣaraḥ sarvāṇi bhūtāni kūṭasthokṣara ucyate 15.16<br>
 <br>
 uttamaḥ puruṣas tv anyaḥ paramātmety udāhṛtaḥ<br>
 yo lokatrayam āviśya bibharty avyaya īśvaraḥ 15.17<br>
 <br>
 yasmāt kṣaram atītoham akṣarād api cottamaḥ<br>
 atosmi loke vede ca prathitaḥ puruṣottamaḥ 15.18<br>
 <br>
 yo mām evam asaṃmūḍho jānāti puruṣottamam<br>
 sa sarvavid bhajati māṃ sarvabhāvena bhārata 15.19<br>
 <br>
 iti guhyatamaṃ śāstram idam uktaṃ mayānagha<br>
 etat buddhvā buddhimān syāt kṛtakṛtyaś ca bhārata<br>
 15.20<br>
 <br>
 <p></p><hr>
 <center>
 <a href="bgs16.htm">Next:  XVI. atha ṣoḍaśodhyāyaḥ. (daivāsurasaṃpadvibhāgayogaḥ)</a></center>
 </body>