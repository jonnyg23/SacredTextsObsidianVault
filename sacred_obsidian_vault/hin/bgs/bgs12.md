<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg12.htm">English</a> 
 
 <br>
 <a href="bgs11.htm">Previous</a> 
 <a href="bgs13.htm">Next</a> 
 </center>
 <hr>
 XII. atha dvādaśodhyāyaḥ.  (bhaktiyogaḥ)<br>
 <br>
 arjuna uvāca<br>
 <br>
 evaṃ satatayuktā ye bhaktās tvāṃ paryupāsate<br>
 ye cāpy akṣaram avyaktaṃ teṣāṃ ke yogavittamāḥ<br>
 12.1<br>
 <br>
 śrībhagavān uvāca<br>
 <br>
 mayy āveśya mano ye māṃ nityayuktā upāsate<br>
 śraddhayā parayopetāḥ te me yuktatamā matāḥ 12.2<br>
 <br>
 ye tv akṣaram anirdeśyaṃ avyaktaṃ paryupāsate<br>
 sarvatragam acintyaṃ ca kūṭasthaṃ acalaṃ dhruvam<br>
 12.3<br>
 <br>
 saṃniyamyendriyagrāmaṃ sarvatra samabuddhayāḥ<br>
 te prāpnuvanti mām eva sarvabhūtahite ratāḥ 12.4<br>
 <br>
 kleśodhikataras teṣāṃ avyaktāsaktacetasām <br>
 avyaktā hi gatir duḥkhaṃ dehavadbhir avāpyate 12.5<br>
 <br>
 ye tu sarvāṇi karmāṇi mayi saṃnyasya matparaḥ<br>
 ananyenaiva yogena māṃ dhyāyanta upāsate 12.6<br>
 <br>
 teṣāṃ ahaṃ samuddhartā mṛtyusaṃsārasāgarāt<br>
 bhavāmi na cirāt pārtha mayy āveśitacetasām 12.7<br>
 <br>
 mayy eva mana ādhatsva mayi buddhiṃ niveśaya<br>
 nivasiṣyasi mayy eva ata ūrdhvaṃ na saṃśayaḥ 12.8<br>
 <br>
 atha cittaṃ samādhātuṃ na śaknoṣi mayi sthiram<br>
 abhyāsayogena tato mām ichāptuṃ dhanaṃjaya 12.9<br>
 <br>
 abhyāsepy asamarthosi matkarmaparamo bhava<br>
 madartham api karmāṇi kurvan siddhim avāpsyasi<br>
 12.10<br>
 <br>
 athaitad apy aśaktosi kartuṃ madyogam āśritaḥ<br>
 sarvakarmaphalatyāgaṃ tataḥ kuru yatātmavān 12.11<br>
 <br>
 śreyo hi jñānam abhyāsāj jñānād dhyānaṃ viśiṣyate<br>
 dhyānāt karmaphalatyāgas tyāgāc chāntir anantaram<br>
 12.12<br>
 <br>
 adveṣṭā sarvabhūtānāṃ maitraḥ karuṇa eva ca<br>
 nirmamo nirahaṃkāraḥ samaduḥkhasukhaḥ kṣamī<br>
 12.13<br>
 <br>
 saṃtuṣṭaḥ satataṃ yogī yatātmā dṛḍhaniścayaḥ<br>
 mayy arpitamanobuddhir yo madbhaktaḥ sa me<br>
 priyaḥ 12.14<br>
 <br>
 yasmān nodvijate loko lokān nodvijate ca yaḥ<br>
 harṣāmarṣabhayodvegair mukto yaḥ sa ca me priyaḥ<br>
 12.15<br>
 <br>
 anapekṣaḥ śucir dakṣa udāsīno gatavyathaḥ<br>
 sarvārambhaparityāgī yo madbhaktaḥ sa me priyaḥ<br>
 12.16<br>
 <br>
 yo na hṛṣyati na dveṣṭi na śocati na kāṅkṣati<br>
 śubhāśubhaparityāgī bhaktimān yaḥ sa me priyaḥ<br>
 12.17<br>
 <br>
 samaḥ śatrau ca mitre ca tathā mānāpamānayoḥ<br>
 śītoṣṇasukhaduḥkheṣu samaḥ saṅgavivarjitaḥ 12.18<br>
 <br>
 tulyanindāstutir maunī saṃtuṣṭo yena kenacit<br>
 aniketaḥ sthiramatir bhaktimān me priyo naraḥ 12.19<br>
 <br>
 ye tu dharmyāmṛtam idaṃ yathoktaṃ paryupāsate<br>
 śraddadhānā matparamā bhaktās tetīva me priyāḥ<br>
 12.20<br>
 <br>
 <p></p><hr>
 <center>
 <a href="bgs13.htm">Next:  XIII. atha trayodaśodhyāyaḥ. (kṣetrakṣetrajñavibhāgayogaḥ)</a></center>
 </body>