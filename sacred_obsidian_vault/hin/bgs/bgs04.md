<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg04.htm">English</a> 
 
 <br>
 <a href="bgs03.htm">Previous</a> 
 <a href="bgs05.htm">Next</a> 
 </center>
 <hr>
 IV. atha caturthodhyāyaḥ. <br>
 (jñānakarmasaṃnyāsayogaḥ)<br>
 <br>
 śrībhagavān uvāca<br>
 <br>
 imaṃ vivasvate yogaṃ proktavān aham avyayam<br>
 vivasvān manave prāha manur ikṣvākavebravīt 4.1<br>
 <br>
 evaṃ paramparāprāptam imaṃ rājarṣayo viduḥ<br>
 sa kāleneha mahatā yogo naṣṭaḥ paraṃtapa 4.2<br>
 <br>
 sa evāyaṃ mayā tedya yogaḥ proktaḥ purātanaḥ<br>
 bhaktosi me sakhā ceti rahasyaṃ hy etad uttamam 4.3<br>
 <br>
 arjuna uvāca<br>
 <br>
 aparaṃ bhavato janma paraṃ janma vivasvataḥ<br>
 katham etad vijānīyāṃ tvam ādau proktavān iti 4.4<br>
 <br>
 śrībhagavānuvāca<br>
 <br>
 bahūni me vyatītāni janmāni tava cārjuna<br>
 tāny ahaṃ veda sarvāṇi na tvaṃ vettha paraṃtapa<br>
 4.5<br>
 <br>
 ajopi sann avyayātmā bhūtānām īśvaropi san<br>
 prakṛtiṃ svām adhiṣṭhāya saṃbhavāmy ātmamāyayā<br>
 4.6<br>
 <br>
 yadā yadā hi dharmasya glānir bhavati bhārata<br>
 abhyutthānam adharmasya tadātmānaṃ sṛjāmy aham<br>
 4.7<br>
 <br>
 paritrāṇāya sādhūnāṃ vināśāya ca duṣkṛtām<br>
 dharmasaṃsthāpanārthāya saṃbhavāmi yuge yuge 4.8<br>
 <br>
 janma karma ca me divyam evaṃ yo vetti tattvataḥ<br>
 tyaktvā dehaṃ punarjanma naiti mām eti sorjuna 4.9<br>
 <br>
 vītarāgabhayakrodhā manmayā mām upāśritāḥ<br>
 bahavo jñānatapasā pūtā madbhāvam āgatāḥ 4.10<br>
 <br>
 ye yathā māṃ prapadyante tāṃs tathaiva bhajāmy<br>
 aham<br>
 mama vartmānuvartante manuṣyāḥ pārtha sarvaśaḥ<br>
 4.11<br>
 <br>
 kāṃkṣantaḥ karmaṇāṃ siddhiṃ yajanta iha devatāḥ<br>
 kṣipraṃ hi mānuṣe loke siddhir bhavati karmajā 4.12<br>
 <br>
 cāturvarṇyaṃ mayā sṛṣṭaṃ guṇakarmavibhāgaśaḥ<br>
 tasya kartāram api māṃ viddhy akartāram avyayam<br>
 4.13<br>
 <br>
 na māṃ karmāṇi limpanti na me karmaphale spṛhā<br>
 iti māṃ yobhijānāti karmabhir na sa badhyate 4.14<br>
 <br>
 evaṃ jñātvā kṛtaṃ karma pūrvair api mumukṣubhiḥ<br>
 kuru karmaiva tasmāt tvaṃ pūrvaiḥ pūrvataraṃ<br>
 kṛtam 4.15<br>
 <br>
 kiṃ karma kimakarmeti kavayopy atra mohitāḥ<br>
 tat te karma pravakṣyāmi yaj jñātvā mokṣyaseśubhāt<br>
 4.16<br>
 <br>
 karmaṇo hy api boddhavyaṃ boddhavyaṃ ca<br>
 vikarmaṇaḥ<br>
 akarmaṇaś ca boddhavyaṃ gahanā karmaṇo gatiḥ 4.17<br>
 <br>
 karmaṇy akarma yaḥ paśyed akarmaṇi ca karma yaḥ<br>
 sa buddhimān manuṣyeṣu sa yuktaḥ kṛtsnakarmakṛt<br>
 4.18<br>
 <br>
 yasya sarve samārambhāḥ kāmasaṃkalpavarjitāḥ<br>
 jñānāgnidagdhakarmāṇaṃ tam āhuḥ paṇḍitaṃ budhāḥ<br>
 4.19<br>
 <br>
 tyaktvā karmaphalāsaṅgaṃ nityatṛpto nirāśrayaḥ<br>
 karmaṇy abhipravṛttopi naiva kiṃcit karoti saḥ 4.20<br>
 <br>
 nirāśīr yatacittātmā tyaktasarvaparigrahaḥ<br>
 śārīraṃ kevalaṃ karma kurvan nāpnoti kilbiṣam 4.21 <br>
 <br>
 yadṛcchālābhasaṃtuṣṭo dvandvātīto vimatsaraḥ<br>
 samaḥ siddhāv asiddhau ca kṛtvāpi na nibadhyate 4.22<br>
 <br>
 gatasaṅgasya muktasya jñānāvasthitacetasaḥ<br>
 yajñāyācarataḥ karma samagraṃ pravilīyate 4.23<br>
 <br>
 brahmārpaṇaṃ brahma havir brahmāgnau brahmaṇā<br>
 hutam<br>
 brahmaiva tena gantavyaṃ brahmakarmasamādhinā<br>
 4.24<br>
 <br>
 daivam evāpare yajñaṃ yoginaḥ paryupāsate<br>
 brahmāgnāv apare yajñaṃ yajñenaivopajuvhati 4.25<br>
 <br>
 śrotrādīnīndriyāṇy anye saṃyamāgniṣu juvhati<br>
 śabdādīn viṣayān anya indriyāgniṣu juvhati 4.26<br>
 <br>
 sarvāṇīndriyakarmāṇi prāṇakarmāṇi cāpare<br>
 ātmasaṃyamayogāgnau juvhati jñānadīpite 4.27<br>
 <br>
 dravyayajñās tapoyajñā yogayajñās tathāpare<br>
 svādhyāyajñānayajñāś ca yatayaḥ saṃśitavratāḥ 4.28<br>
 <br>
 apāne juvhati prāṇaṃ prāṇepānaṃ tathāpare<br>
 prāṇāpānagatī ruddhvā prāṇāyāmaparāyaṇāḥ 4.29<br>
 <br>
 apare niyatāhārāḥ prāṇān prāṇeṣu juvhati<br>
 sarvepy ete yajñavido yajñakṣapitakalmaṣāḥ 4.30<br>
 <br>
 yajñaśiṣṭāmṛtabhujo yānti brahma sanātanam<br>
 nāyaṃ lokosty ayajñasya kutonyaḥ kurusattama 4.31<br>
 <br>
 evaṃ bahuvidhā yajñā vitatā brahmaṇo mukhe<br>
 karmajān viddhi tān sarvān evaṃ jñātvā vimokṣyase<br>
 4.32<br>
 <br>
 śreyān dravyamayād yajñāj jñānayajñaḥ paraṃtapa<br>
 sarvaṃ karmākhilaṃ pārtha jñāne parisamāpyate 4.33<br>
 <br>
 tad viddhi praṇipātena paripraśnena sevayā<br>
 upadekṣyanti te jñānaṃ jñāninas tattvadarśinaḥ 4.34<br>
 <br>
 yaj jñātvā na punar moham evaṃ yāsyasi pāṇḍava<br>
 yena bhūtāny aśeṣeṇa drakṣyasy ātmany atho mayi<br>
 4.35<br>
 <br>
 api ced asi pāpebhyaḥ sarvebhyaḥ pāpakṛttamaḥ<br>
 sarvaṃ jñānaplavenaiva vṛjinaṃ saṃtariṣyasi 4.36<br>
 <br>
 yathaidhāṃsi samiddhognir bhasmasāt kuruterjuna<br>
 jñānāgniḥ sarvakarmāṇi bhasmasāt kurute tathā 4.37<br>
 <br>
 na hi jñānena sadṛśaṃ pavitram iha vidyate<br>
 tat svayaṃ yogasaṃsiddhaḥ kālenātmani vindati 4.38<br>
 <br>
 śraddhāvāṃl labhate jñānaṃ tatparaḥ saṃyatendriyaḥ<br>
 jñānaṃ labdhvā parāṃ śāntim acireṇādhigacchati 4.39<br>
 <br>
 ajñaś cāśraddadhānaś ca saṃśayātmā vinaśyati<br>
 nāyaṃ lokosti na paro na sukhaṃ saṃśayātmanaḥ<br>
 4.40<br>
 <br>
 yogasaṃnyastakarmāṇaṃ jñānasaṃchinnasaṃśayam<br>
 ātmavantaṃ na karmāṇi nibadhnanti dhanaṃjaya 4.41<br>
 <br>
 tasmād ajñānasañbhūtaṃ hṛtsthaṃ jñānāsinātmanaḥ<br>
 chittvainaṃ saṃśayaṃ yogam ātiṣṭhottiṣṭha bhārata<br>
 4.42<br>
 <br>
 <p></p><hr>
 <center>
 <a href="bgs05.htm">Next:  V. atha pañcamodhyāyaḥ.  (saṃnyāsayogaḥ)</a></center>
 </body>