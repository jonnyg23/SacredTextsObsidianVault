<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg11.htm">English</a> 
 
 <br>
 <a href="bgs10.htm">Previous</a> 
 <a href="bgs12.htm">Next</a> 
 </center>
 <hr>
 XI. athaikādaśodhyāyaḥ.  (viśvarūpadarśanayogaḥ)<br>
 <br>
 arjuna uvāca<br>
 <br>
 madanugrahāya paramaṃ guhyam<br>
 adhyātmasaṃjñitam<br>
 yat tvayoktaṃ vacas tena mohoyaṃ vigato mama 11.1<br>
 <br>
 bhavāpyayau hi bhūtānāṃ śrutau vistaraśo mayā<br>
 tvattaḥ kamalapatrākṣa māhātmyam api cāvyayam<br>
 11.2<br>
 <br>
 evam etad yathāttha tvam ātmānaṃ parameśvara<br>
 draṣṭum icchāmi te rūpam aiśvaraṃ puruṣottama 11.3<br>
 <br>
 manyase yadi tac chakyaṃ mayā draṣṭum iti prabho<br>
 yogeśvara tato me tvaṃ darśayātmānam avyayam 11.4<br>
 <br>
 śrībhagavān uvāca<br>
 <br>
 paśya me pārtha rūpāṇi śataśotha sahastraśaḥ<br>
 nānāvidhāni divyāni nānāvarṇākṛtīni ca 11.5<br>
 <br>
 paśyādityān vasūn rudrān aśvinau marutas tathā<br>
 bahūny adṛṣṭapūrvāṇi paśyāścaryāṇi bhārata 11.6<br>
 <br>
 ihaikasthaṃ jagat kṛtsnaṃ paśyādya sacarācaram<br>
 mama dehe guḍākeśa yac cānyad draṣṭum icchasi 11.7<br>
 <br>
 na tu māṃ śakyase draṣṭum anenaiva svacakṣuṣā<br>
 divyaṃ dadāmi te cakṣuḥ paśya me yogam aiśvaram 11.8<br>
 <br>
 sañjaya uvāca<br>
 <br>
 evam uktvā tato rājan mahāyogeśvaro hariḥ<br>
 darśayām āsa pārthāya paramaṃ rūpam aiśvaram 11.9<br>
 <br>
 anekavaktranayanam anekādbhutadarśanam<br>
 anekadivyābharaṇaṃ divyānekodyatāyudham 11.10<br>
 <br>
 divyamālyāmbaradharaṃ divyagandhānulepanam<br>
 sarvāścaryamayaṃ devam anantaṃ viśvatomukham<br>
 11.11<br>
 <br>
 divi sūryasahastrasya bhaved yugapad utthitā<br>
 yadi bhāḥ sadṛśī sā syād bhāsas tasya mahātmanaḥ<br>
 11.12<br>
 <br>
 tatraikasthaṃ jagat kṛtsnaṃ pravibhaktam anekadhā<br>
 apaśyad devadevasya śarīre pāṇḍavas tadā 11.13<br>
 <br>
 tataḥ sa vismayāviṣṭo hṛṣṭaromā dhanaṃjayaḥ<br>
 praṇamya śirasā devaṃ kṛtāñjalir abhāṣata 11.14<br>
 <br>
 arjuna uvāca<br>
 <br>
 paśyāmi devāṃs tava deva dehe<br>
 sarvāṃs tathā bhūtaviśeṣasaṃghān<br>
 brahmāṇam īśaṃ kamalāsanasthaṃ<br>
 ṛṣīṃś ca sarvān uragāṃś ca divyān 11.15<br>
 <br>
 anekabāhūdaravaktranetraṃ<br>
 paśyāmi tvāṃ sarvatonantarūpam<br>
 nāntaṃ na madhyaṃ na punas tavādiṃ<br>
 paśyāmi viśveśvara viśvarūpa 11.16<br>
 <br>
 kirīṭinaṃ gadinaṃ cakriṇaṃ ca<br>
 tejorāśiṃ sarvato dīptimantam<br>
 paśyāmi tvāṃ durnirīkṣyaṃ samantād<br>
 dīptānalārkadyutim aprameyam 11.17<br>
 <br>
 tvam akṣaraṃ paramaṃ veditavyaṃ<br>
 tvam asya viśvasya paraṃ nidhānam<br>
 tvam avyayaḥ śāśvatadharmagoptā<br>
 sanātanas tvaṃ puruṣo mato me 11.18<br>
 <br>
 anādimadhyāntam anantavīryam<br>
 anantabāhuṃ śaśisūryanetram<br>
 paśyāmi tvāṃ dīptahutāśavaktraṃ<br>
 svatejasā viśvam idaṃ tapantam 11.19<br>
 <br>
 dyāvāpṛthivyor idam antaraṃ hi<br>
 vyāptaṃ tvayaikena diśaś ca sarvāḥ<br>
 dṛṣṭvādbhutaṃ rupam ugraṃ tavedaṃ<br>
 lokatrayaṃ pravyathitaṃ mahātman 11.20<br>
 <br>
 amī hi tvāṃ surasaṃghā viśanti<br>
 kecid bhītāḥ prāñjalayo gṛṇanti<br>
 svastīty uktvā maharṣisiddhasaṃghāḥ<br>
 stuvanti tvāṃ stutibhiḥ puṣkalābhiḥ 11.21<br>
 <br>
 rudrādityā vasavo ye ca sādhyā<br>
 viśveśvinau marutaś coṣmapāś ca<br>
 gandharvayakṣāsurasiddhasaṃghā<br>
 vīkṣante tvāṃ vismitāś caiva sarve 11.22<br>
 <br>
 rūpaṃ mahat te bahuvaktranetraṃ<br>
 mahābāho bahubāhūrupādam<br>
 bahūdaraṃ bahudañṣṭrākarālaṃ<br>
 dṛṣṭvā lokāḥ pravyathitās tathāham 11.23<br>
 <br>
 nabhaḥspṛśaṃ dīptam anekavarṇaṃ<br>
 vyāttānanaṃ dīptaviśālanetram<br>
 dṛṣṭvā hi tvāṃ pravyathitāntarātmā<br>
 dhṛtiṃ na vindāmi śamaṃ ca viṣṇo 11.24<br>
 <br>
 daṃṣṭrākarālāni ca te mukhāni<br>
 dṛṣṭvaiva kālānalasaṃnibhāni<br>
 diśo na jāne na labhe ca śarma<br>
 prasīda deveśa jagannivāsa 11.25<br>
 <br>
 amī ca tvāṃ dhṛtarāṣṭrasya putrāḥ<br>
 sarve sahaivāvanipālasaṃghaiḥ<br>
 bhīṣmo droṇaḥ sūtaputras tathāsau<br>
 sahāsmadīyair api yodhamukhyaiḥ 11.26<br>
 <br>
 vaktrāṇi te tvaramāṇā viśanti<br>
 daṃṣṭrākarālāni bhayānakāni<br>
 kecid vilagnā daśanāntareṣu<br>
 saṃdṛśyante cūrṇitair uttamāṅgaiḥ 11.27<br>
 <br>
 yathā nadīnāṃ bahavombuvegāḥ<br>
 samudram evābhimukhā dravanti<br>
 tathā tavāmī naralokavīrā<br>
 viśanti vaktrāṇy abhivijvalanti 11.28<br>
 <br>
 yathā pradīptaṃ jvalanaṃ pataṅgā<br>
 viśanti nāśāya samṛddhavegāḥ<br>
 tathaiva nāśāya viśanti lokās<br>
 tavāpi vaktrāṇi samṛddhavegāḥ 11.29<br>
 <br>
 lelihyase grasamānaḥ samantāl<br>
 lokān samagrān vadanair jvaladbhiḥ<br>
 tejobhir āpūrya jagat samagraṃ<br>
 bhāsas tavogrāḥ pratapanti viṣṇo 11.30<br>
 <br>
 ākhyāhi me ko bhavān ugrarūpo<br>
 namostu te devavara prasīda<br>
 vijñātum icchāmi bhavantam ādyaṃ<br>
 na hi prajānāmi tava pravṛttim 11.31<br>
 <br>
 śrībhagavān uvāca<br>
 <br>
 kālosmi lokakṣayakṛt pravṛddho<br>
 lokān samāhartum iha pravṛttaḥ<br>
 ṛtepi tvāṃ na bhaviṣyanti sarve<br>
 yevasthitāḥ pratyanīkeṣu yodhāḥ 11.32<br>
  <br>
 tasmāt tvam uttiṣṭha yaśo labhasva<br>
 jitvā śatrūn bhuṅkṣva rājyaṃ samṛddham<br>
 mayaivaite nihatāḥ pūrvam eva<br>
 nimittamātraṃ bhava savyasācin 11.33<br>
 <br>
 droṇaṃ ca bhīṣmaṃ ca jayadrathaṃ ca<br>
 karṇaṃ tathānyān api yodhavīrān<br>
 mayā hatāṃs tvaṃ jahi mā vyathiṣṭhā<br>
 yudhyasva jetāsi raṇe sapatnān 11.34<br>
 <br>
 sañjaya uvāca<br>
 <br>
 etac chrutvā vacanaṃ keśavasya<br>
 kṛtāñjalir vepamānaḥ kirīṭī<br>
 namaskṛtvā bhūya evāha kṛṣṇaṃ<br>
 sagadgadaṃ bhītabhītaḥ praṇamya 11.35<br>
 <br>
 arjuna uvāca<br>
 <br>
 sthāne hṛṣīkeśa tava prakīrtyā<br>
 jagat prahṛṣyaty anurajyate ca<br>
 rakṣāṃsi bhītāni diśo dravanti<br>
 sarve namasyanti ca siddhasaṃghāḥ 11.36<br>
 <br>
 kasmāc ca te na nameran mahātman<br>
 garīyase brahmaṇopy ādikartre<br>
 ananta deveśa jagannivāsa<br>
 tvam akṣaraṃ sad asat tatparaṃ yat 11.37<br>
 <br>
 tvam ādidevaḥ puruṣaḥ purāṇas<br>
 tvam asya viśvasya paraṃ nidhānam<br>
 vettāsi vedyaṃ ca paraṃ ca dhāma<br>
 tvayā tataṃ viśvam anantarūpa 11.38<br>
 <br>
 vāyur yamognir varuṇaḥ śaśāṅkaḥ<br>
 prajāpatis tvaṃ prapitāmahaś ca<br>
 namo namas testu sahastrakṛtvaḥ<br>
 punaś ca bhūyopi namo namas te 11.39<br>
 <br>
 namaḥ purastād atha pṛṣṭhatas te<br>
 namostu te sarvata eva sarva<br>
 anantavīryāmitavikramas tvaṃ<br>
 sarvaṃ samāpnoṣi tatosi sarvaḥ 11.40<br>
 <br>
 sakheti matvā prasabhaṃ yad uktaṃ<br>
 he kṛṣṇa he yādava he sakheti<br>
 ajānatā mahimānaṃ tavedaṃ<br>
 mayā pramādāt praṇayena vāpi 11.41<br>
 <br>
 yac cāvahāsārtham asatkṛtosi<br>
 vihāraśayyāsanabhojaneṣu<br>
 ekothavāpy acyuta tatsamakṣaṃ<br>
 tat kṣāmaye tvām aham aprameyam 11.42<br>
 <br>
 pitāsi lokasya carācarasya<br>
 tvam asya pūjyaś ca gurur garīyān<br>
 na tvatsamosty abhyadhikaḥ kutonyo<br>
 lokatrayepy apratimaprabhāva 11.43<br>
 <br>
 tasmāt praṇamya praṇidhāya kāyaṃ<br>
 prasādaye tvām aham īśam īḍyam<br>
 piteva putrasya sakheva sakhyuḥ<br>
 priyaḥ priyāyārhasi deva soḍhum 11.44<br>
 <br>
 adṛṣṭapūrvaṃ hṛṣitosmi dṛṣṭvā<br>
 bhayena ca pravyathitaṃ mano me<br>
 tad eva me darśaya deva rūpaṃ<br>
 prasīda deveśa jagannivāsa 11.45<br>
 <br>
 kirīṭinaṃ gadinaṃ cakrahastaṃ<br>
 icchāmi tvāṃ draṣṭum ahaṃ tathaiva<br>
 tenaiva rūpeṇa caturbhujena<br>
 sahastrabāho bhava viśvamūrte 11.46<br>
 <br>
 śrībhagavān uvāca<br>
 <br>
 mayā prasannena tavārjunedaṃ<br>
 rūpaṃ paraṃ darśitam ātmayogāt<br>
 tejomayaṃ viśvam anantam ādyaṃ<br>
 yan me tvadanyena na dṛṣṭapūrvam 11.47<br>
 <br>
 na veda yajñādhyayanair na dānaiḥ<br>
 na ca kriyābhir na tapobhir ugraiḥ<br>
 evaṃrūpaḥ śakya ahaṃ nṛloke<br>
 draṣṭuṃ tvadanyena kurupravīra 11.48<br>
 <br>
 mā te vyathā mā ca vimūḍhabhāvo<br>
 dṛṣṭvā rūpaṃ ghoram īdṛṅ mamedam<br>
 vyapetabhīḥ prītamanāḥ punas tvaṃ<br>
 tad eva me rūpam idaṃ prapaśya 11.49<br>
 <br>
 sañjaya uvāca<br>
 <br>
 ity arjunaṃ vāsudevas tathoktvā<br>
 svakaṃ rūpaṃ darśayām āsa bhūyaḥ<br>
 āśvāsayām āsa ca bhītam enaṃ<br>
 bhūtvā punaḥ saumyavapur mahātmā 11.50<br>
 <br>
 arjuna uvāca<br>
 <br>
 dṛṣṭvedaṃ mānuṣaṃ rūpaṃ tava saumyaṃ janārdana<br>
 idānīm asmi saṃvṛttaḥ sacetāḥ prakṛtiṃ gataḥ 11.51<br>
 <br>
 śrībhagavān uvāca<br>
 <br>
 sudurdarśam idaṃ rūpaṃ dṛṣṭvān asi yan mama<br>
 devā apy asya rūpasya nityaṃ darśanakāṅkṣiṇaḥ 11.52<br>
 <br>
 nāhaṃ vedair na tapasā na dānena na cejyayā<br>
 śakya evaṃvidho draṣṭuṃ dṛṣṭavān asi māṃ yathā<br>
 11.53<br>
 <br>
 bhaktyā tv ananyayā śakya aham evaṃvidhorjuna<br>
 jñātuṃ draṣṭuṃ ca tattvena praveṣṭuṃ ca paraṃtapa<br>
 11.54<br>
 <br>
 matkarmakṛn matparamo madbhaktaḥ saṅgavarjitaḥ<br>
 nirvairaḥ sarvabhūteṣu yaḥ sa mām eti pāṇḍava 11.55<br>
 <br>
 <p></p><hr>
 <center>
 <a href="bgs12.htm">Next:  XII. atha dvādaśodhyāyaḥ.  (bhaktiyogaḥ)</a></center>
 </body>