<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg03.htm">English</a> 
 
 <br>
 <a href="bgs02.htm">Previous</a> 
 <a href="bgs04.htm">Next</a> 
 </center>
 <hr>
 III. atha tṛtīyodhyāyaḥ.  (karmayogaḥ)<br>
 <br>
 arjuna uvāca<br>
 <br>
 jyāyasī cet karmaṇas te matā buddhir janārdana<br>
 tat kiṃ karmaṇi ghore māṃ niyojayasi keśava 3.1<br>
 <br>
 vyāmiśreṇeva vākyena buddhiṃ mohayasīva me<br>
 tad ekaṃ vada niścitya yena śreyoham āpnuyām 3.2<br>
 <br>
 śrībhagavān uvāca<br>
 <br>
 lokesmin dvividhā niṣṭhā purā proktā mayānagha<br>
 jñānayogena sāṅkhyānāṃ karmayogena yoginām 3.3<br>
 <br>
 na karmaṇām anārambhān naiṣkarmyaṃ puruṣośnute<br>
 na ca saṃnyasanād eva siddhiṃ samadhigacchati 3.4<br>
 <br>
 na hi kaścit kṣaṇam api jātu tiṣṭhaty akarmakṛt<br>
 kāryate hy avaśaḥ karma sarvaḥ prakṛtijair guṇaiḥ 3.5<br>
 <br>
 karmendriyāṇi saṃyamya ya āste manasā smaran<br>
 indriyārthān vimūḍhātmā mithyācāraḥ sa ucyate 3.6<br>
 <br>
 yas tv indriyāṇi manasā niyamyārabhaterjuna<br>
 karmaindriyaiḥ karmayogam asaktaḥ sa viśiṣyate 3.7<br>
 <br>
 niyataṃ kuru karma tvaṃ karma jyāyo hy akarmaṇaḥ<br>
 śarīrayātrāpi ca te na prasidhyed akarmaṇaḥ 3.8<br>
 <br>
 yajñārthāt karmaṇonyatra lokoyaṃ karmabandhanaḥ<br>
 tadarthaṃ karma kaunteya muktasaṅgaḥ samācara 3.9<br>
 <br>
 sahayajñāḥ prajāḥ sṛṣṭvā purovāca prajāpatiḥ<br>
 anena prasaviṣyadhvam eṣa vostv iṣṭakāmadhuk 3.10<br>
 <br>
 devān bhāvayatānena te devā bhāvayantu vaḥ<br>
 parasparaṃ bhāvayantaḥ śreyaḥ param avāpsyatha<br>
 3.11<br>
 <br>
 iṣṭān bhogān hi vo devā dāsyante yajñabhāvitāḥ<br>
 tair dattān apradāyaibhyo yo bhuṅkte stena eva saḥ<br>
 3.12<br>
 <br>
 yajñaśiṣṭāśinaḥ santo mucyante sarvakilbiṣaiḥ<br>
 bhuñjate te tv aghaṃ pāpā ye pacanty ātmakāraṇāt<br>
 3.13<br>
 <br>
 annād bhavanti bhūtāni parjanyād annasaṃbhavaḥ<br>
 yajñād bhavati parjanyo yajñaḥ karmasamudbhavaḥ<br>
 3.14<br>
 <br>
 karma brahmodbhavaṃ viddhi<br>
 brahmākṣarasamudbhavam<br>
 tasmāt sarvagataṃ brahma nityaṃ yajñe pratiṣṭhitam<br>
 3.15<br>
 <br>
 evaṃ pravartitaṃ cakraṃ nānuvartayatīha yaḥ<br>
 aghāyur indriyārāmo moghaṃ pārtha sa jīvati 3.16<br>
 <br>
 yas tv ātmaratir eva syād ātmatṛptaś ca mānavaḥ<br>
 ātmany eva ca saṃtuṣṭas tasya kāryaṃ na vidyate<br>
 3.17<br>
 <br>
 naiva tasya kṛtenārtho nākṛteneha kaścana<br>
 na cāsya sarvabhūteṣu kaścid arthavyapāśrayaḥ 3.18<br>
 <br>
 tasmād asaktaḥ satataṃ kāryaṃ karma samācara<br>
 asakto hy ācaran karma param āpnoti pūruṣaḥ 3.19<br>
 <br>
 karmaṇaiva hi saṃsiddhim āsthitā janakādayaḥ<br>
 lokasaṃgraham evāpi saṃpaśyan kartum arhasi 3.20<br>
 <br>
 yadyad ācarati śreṣṭhas tattad evetaro janaḥ<br>
 sa yat pramāṇaṃ kurute lokas tad anuvartate 3.21 <br>
 <br>
 na me pārthāsti kartavyaṃ triṣu lokeṣu kiṃcana<br>
 nānavāptam avāptavyaṃ varta eva ca karmaṇi 3.22<br>
 <br>
 yadi hy ahaṃ na varteyaṃ jātu karmaṇy atandritaḥ<br>
 mama vartmānuvartante manuṣyāḥ pārtha sarvaśaḥ<br>
 3.23<br>
 <br>
 utsīdeyur ime lokā na kuryāṃ karma ced aham<br>
 saṃkarasya ca kartā syām upahanyām imāḥ prajāḥ<br>
 3.24<br>
 <br>
 saktāḥ karmaṇy avidvāṃso yathā kurvanti bhārata<br>
 kuryād vidvāṃs tathāsaktaś cikīrṣur lokasaṃgraham<br>
 3.25<br>
 <br>
 na buddhibhedaṃ janayed ajñānāṃ karmasaṃginām<br>
 joṣayet sarvakarmāṇi vidvān yuktaḥ samācaran 3.26<br>
 <br>
 prakṛteḥ kriyamāṇāni guṇaiḥ karmāṇi sarvaśaḥ<br>
 ahaṃkāravimūḍhātmā kartāham iti manyate 3.27<br>
 <br>
 tattvavit tu mahābāho guṇakarmavibhāgayoḥ<br>
 guṇā guṇeṣu vartanta iti matvā na sajjate 3.28<br>
 <br>
 prakṛter guṇasaṃmūḍhāḥ sajjante guṇakarmasu<br>
 tān akṛtsnavido mandān kṛtsnavin na vicālayet 3.29<br>
 <br>
 mayi sarvāṇi karmāṇi saṃnyasyādhyātmacetasā<br>
 nirāśīr nirmamo bhūtvā yudhyasva vigatajvaraḥ 3.30<br>
 <br>
 ye me matam idaṃ nityam anutiṣṭhanti mānavāḥ<br>
 śraddhāvantonasūyanto mucyante tepi karmabhiḥ 3.31<br>
 <br>
 ye tv etad abhyasūyanto nānutiṣṭhanti me matam<br>
 sarvajñānavimūḍhāṃs tān viddhi naṣṭān acetasaḥ 3.32<br>
 <br>
 sadṛśaṃ ceṣṭate svasyāḥ prakṛter jñānavān api<br>
 prakṛtiṃ yānti bhūtāni nigrahaḥ kiṃ kariṣyati 3.33<br>
 <br>
 indriyasyendriyasyārthe rāgadveṣau vyavasthitau<br>
 tayor na vaśam āgacchhet tau hy asya paripanthinau<br>
 3.34<br>
 <br>
 śreyān svadharmo viguṇaḥ paradharmāt svanuṣṭhitāt<br>
 svadharme nidhanaṃ śreyaḥ paradharmo bhayāvahaḥ<br>
 3.35<br>
 <br>
 arjuna uvāca<br>
 <br>
 atha kena prayuktoyaṃ pāpaṃ carati pūruṣaḥ<br>
 anicchann api vārṣṇeya balād iva niyojitaḥ 3.36<br>
 <br>
 śrībhagavān uvāca<br>
 <br>
 kāma eṣa krodha eṣa rajoguṇasamudbhavaḥ<br>
 mahāśano mahāpāpmā viddhy enam iha vairiṇam 3.37<br>
 <br>
 dhūmenāvriyate vanhir yathādarśo malena ca<br>
 yatholbenāvṛto garbhas tathā tenedam āvṛtam 3.38<br>
 <br>
 āvṛtaṃ jñānam etena jñānino nityavairiṇā<br>
 kāmarupeṇa kaunteya duṣpūreṇānalena ca 3.39<br>
 <br>
 indriyāṇi mano buddhir asyādhiṣṭhānam ucyate<br>
 etair vimohayaty eṣa jñānam āvṛtya dehinam 3.40<br>
 <br>
 tasmāt tvam indriyāṇy ādau niyamya bharatarṣabha<br>
 pāpmānaṃ prajahi hy enaṃ jñānavijñānanāśanam 3.41<br>
 <br>
 indriyāṇi parāṇy āhur indriyebhyaḥ paraṃ manaḥ<br>
 manasas tu parā buddhir yo buddheḥ paratas tu saḥ<br>
 3.42<br>
 <br>
 evaṃ buddheḥ paraṃ buddhvā saṃstabhyātmānam<br>
 ātmanā<br>
 jahi śatruṃ mahābāho kāmarūpaṃ durāsadam 3.43<br>
 <br>
 <p></p><hr>
 <center>
 <a href="bgs04.htm">Next:  IV. atha caturthodhyāyaḥ (jñānakarmasaṃnyāsayogaḥ)</a></center>
 </body>