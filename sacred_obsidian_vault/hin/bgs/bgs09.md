<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg09.htm">English</a> 
 
 <br>
 <a href="bgs08.htm">Previous</a> 
 <a href="bgs10.htm">Next</a> 
 </center>
 <hr>
 IX. atha navamodhyāyaḥ.  (rājavidyārājaguhyayogaḥ)<br>
 <br>
 śrībhagavān uvāca<br>
 <br>
 idaṃ tu te guhyatamaṃ pravakṣyāmy anasūyave<br>
 jñānaṃ vijñānasahitaṃ yaj jñātvā mokṣyaseśubhāt 9.1<br>
 <br>
 rājavidyā rājaguhyaṃ pavitram idam uttamam<br>
 pratyakṣāvagamaṃ dharmyaṃ susukhaṃ kartum<br>
 avyayam 9.2<br>
 <br>
 aśraddadhānāḥ puruṣā dharmasyāsya paraṃtapa<br>
 aprāpya māṃ nivartante mṛtyusaṃsāravartmani 9.3<br>
 <br>
 mayā tatam idaṃ sarvaṃ jagad avyaktamūrtinā<br>
 matsthāni sarvabhūtāni na cāhaṃ teṣv avasthitaḥ 9.4<br>
 <br>
 na ca matsthāni bhūtāni paśya me yogam aiśvaram<br>
 bhūtabhṛn na ca bhūtastho mamātmā bhūtabhāvanaḥ<br>
 9.5<br>
 <br>
 yathākāśasthito nityaṃ vāyuḥ sarvatrago mahān<br>
 tathā sarvāṇi bhūtāni matsthānīty upadhāraya 9.6<br>
 <br>
 sarvabhūtāni kaunteya prakṛtiṃ yānti māmikām<br>
 kalpakṣaye punas tāni kalpādau visṛjāmy aham 9.7<br>
 <br>
 prakṛtiṃ svām avaṣṭabhya visṛjāmi punaḥ punaḥ<br>
 bhūtagrāmam imaṃ kṛtsnam avaśaṃ prakṛter vaśāt 9.8<br>
 <br>
 na ca māṃ tāni karmāṇi nibadhnanti dhanaṃjaya<br>
 udāsīnavad āsīnam asaktaṃ teṣu karmasu 9.9<br>
 <br>
 mayādhyakṣeṇa prakṛtiḥ sūyate sacarācaram<br>
 hetunānena kaunteya jagad viparivartate 9.10<br>
 <br>
 avajānanti māṃ mūḍhā mānuṣīṃ tanum āśritam<br>
 paraṃ bhāvam ajānanto mama bhūtamaheśvaram 9.11<br>
 <br>
 moghāśā moghakarmāṇo moghajñānā vicetasaḥ<br>
 rākṣasīm āsurīṃ caiva prakṛtiṃ mohinīṃ śritāḥ 9.12<br>
 <br>
 mahātmānas tu māṃ pārtha daivīṃ prakṛtim āśritāḥ<br>
 bhajanty ananyamanaso jñātvā bhūtādim avyayam<br>
 9.13<br>
 <br>
 satataṃ kīrtayanto māṃ yatantaś ca dṛḍhavratāḥ<br>
 namasyantaś ca māṃ bhaktyā nityayuktā upāsate 9.14<br>
 <br>
 jñānayajñena cāpy anye yajanto mām upāsate<br>
 ekatvena pṛthaktvena bahudhā viśvatomukham 9.15<br>
 <br>
 ahaṃ kratur ahaṃ yajñaḥ svadhāham aham auṣadham<br>
 mantro.aham aham evājyam aham agnir ahaṃ hutam<br>
 9.16<br>
 <br>
 pitāham asya jagato mātā dhātā pitāmahaḥ<br>
 vedyaṃ pavitram oṃkāra ṛk sāma yajur eva ca 9.17<br>
 <br>
 gatir bhartā prabhuḥ sākṣī nivāsaḥ śaraṇaṃ suhṛt<br>
 prabhavaḥ pralayaḥ sthānaṃ nidhānaṃ bījam avyam<br>
 9.18<br>
 <br>
 tapāmy aham ahaṃ varṣaṃ nigṛṇhāmy utsṛjāmi ca<br>
 amṛtaṃ caiva mṛtyuś ca sad asac cāham arjuna 9.19<br>
 <br>
 traividyā māṃ somapāḥ pūtapāpā<br>
 yajñair iṣṭvā svargatiṃ prārthayante<br>
 te puṇyam āsādya surendralokaṃ<br>
 aśnanti divyān divi devabhogān 9.20<br>
 <br>
 te taṃ bhuktvā svargalokaṃ viśālaṃ<br>
 kṣīṇe puṇye martyalokaṃ viśanti<br>
 evaṃ trayīdharmam anuprapannā<br>
 gatāgataṃ kāmakāmā labhante 9.21<br>
 <br>
 ananyāś cintayanto māṃ ye janāḥ paryupāsate<br>
 teṣāṃ nityābhiyuktānāṃ yogakṣemaṃ vahāmy aham<br>
 9.22<br>
 <br>
 yepy anyadevatābhaktā yajante śraddhayānvitāḥ<br>
 tepi mām eva kaunteya yajanty avidhipūrvakam 9.23<br>
 <br>
 ahaṃ hi sarvayajñānāṃ bhoktā ca prabhur eva ca<br>
 na tu mām abhijānanti tattvenātaś cyavanti te 9.24<br>
 <br>
 yānti devavratā devān pitṛn yānti pitṛvratāḥ<br>
 bhūtāni yānti bhūtejyā yānti madyājinopi mām 9.25<br>
 <br>
 patraṃ puṣpaṃ phalaṃ toyaṃ yo me bhaktyā<br>
 prayacchati<br>
 tad ahaṃ bhaktyupahṛtam aśnāmi prayatātmanaḥ<br>
 9.26<br>
 <br>
 yat karoṣi yad aśnāsi yaj juhoṣi dadāsi yat<br>
 yat tapasyasi kaunteya tat kuruṣva madarpaṇam 9.27<br>
 <br>
 śubhāśubhaphalair evaṃ mokṣyase karmabandhanaiḥ<br>
 saṃnyāsayogayuktātmā vimukto mām upaiṣyasi 9.28<br>
 <br>
 samohaṃ sarvabhūteṣu na me dveṣyosti na priyaḥ<br>
 ye bhajanti tu māṃ bhaktyā mayi te teṣu cāpy aham<br>
 9.29<br>
 <br>
 api cet sudurācāro bhajate mām ananyabhāk<br>
 sādhur eva sa mantavyaḥ samyag vyavasito hi saḥ<br>
 9.30<br>
 <br>
 kṣipraṃ bhavati dharmātmā śaśvacchāntiṃ<br>
 nigacchhati<br>
 kaunteya pratijānīhi na me bhaktaḥ praṇaśyati 9.31<br>
 <br>
 māṃ hi pārtha vyapāśritya yepi syuḥ pāpayonayaḥ<br>
 striyo vaiśyās tathā śūdrās tepi yānti parāṃ gatim<br>
 9.32<br>
 <br>
 kiṃ punar brāhmaṇāḥ puṇyā bhaktā rājarṣayas tathā<br>
 anityam asukhaṃ lokam imaṃ prāpya bhajasva mām<br>
 9.33<br>
 <br>
 manmanā bhava madbhakto madyājī māṃ namaskuru<br>
 mām evaiṣyasi yuktvaivam ātmānaṃ matparāyaṇaḥ<br>
 9.34<br>
 <br>
 <p></p><hr>
 <center>
 <a href="bgs10.htm">Next:  X. atha daśamodhyāyaḥ.  (vibhūtiyogaḥ)</a></center>
 </body>