<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg18.htm">English</a> 
 
 <br>
 <a href="bgs17.htm">Previous</a> 
 </center>
 <hr>
 XVIII. athāṣṭādaśodhyāyaḥ.  (mokṣasaṃnyāsayogaḥ)<br>
 <br>
 arjuna uvāca<br>
     <br>
 saṃnyāsasya mahābāho tattvam icchāmi veditum<br>
 tyāgasya ca hṛṣīkeśa pṛthak keśiniṣūdana 18.1<br>
 <br>
 śrībhagavān uvāca<br>
 <br>
 kāmyānāṃ karmaṇāṃ nyāsaṃ saṃnyāsaṃ kavayo<br>
 viduḥ<br>
 sarvakarmaphalatyāgaṃ prāhus tyāgaṃ vicakṣaṇāḥ<br>
 18.2<br>
 <br>
 tyājyaṃ doṣavad ity eke karma prāhur manīṣiṇaḥ<br>
 yajñadānatapaḥkarma na tyājyam iti cāpare 18.3<br>
 <br>
 niścayaṃ śṛṇu me tatra tyāge bharatasattama<br>
 tyāgo hi puruṣavyāghra trividhaḥ saṃprakīrtitaḥ 18.4<br>
 <br>
 yajñadānatapaḥkarma na tyājyaṃ kāryam eva tat<br>
 yajño dānaṃ tapaś caiva pāvanāni manīṣiṇām 18.5<br>
 <br>
 etāny api tu karmāṇi saṅgaṃ tyaktvā phalāni ca<br>
 kartavyānīti me pārtha niścitaṃ matam uttamam 18.6<br>
 <br>
 niyatasya tu saṃnyāsaḥ karmaṇo nopapadyate<br>
 mohāt tasya parityāgas tāmasaḥ parikīrtitaḥ 18.7<br>
 <br>
 duḥkham ity eva yat karma kāyakleśabhayāt tyajet<br>
 sa kṛtvā rājasaṃ tyāgaṃ naiva tyāgaphalaṃ labhet<br>
 18.8<br>
 <br>
 kāryam ity eva yat karma niyataṃ kriyaterjuna<br>
 saṅgaṃ tyaktvā phalaṃ caiva sa tyāgaḥ sāttviko<br>
 mataḥ 18.9<br>
 <br>
 na dveṣṭy akuśalaṃ karma kuśale nānuṣajjate<br>
 tyāgī sattvasamāviṣṭo medhāvī chinnasaṃśayaḥ 18.10<br>
 <br>
 na hi dehabhṛtā śakyaṃ tyaktuṃ karmāṇy aśeṣataḥ<br>
 yas tu karmaphalatyāgī sa tyāgīty abhidhīyate 18.11<br>
 <br>
 aniṣṭam iṣṭaṃ miśraṃ ca trividhaṃ karmaṇaḥ phalam<br>
 bhavaty atyāgināṃ pretya na tu saṃnyāsināṃ kvacit<br>
 18.12<br>
 <br>
 pañcaitāni mahābāho kāraṇāni nibodha me<br>
 sāṃkhye kṛtānte proktāni siddhaye sarvakarmaṇām<br>
 18.13<br>
 <br>
 adhiṣṭhānaṃ tathā kartā karaṇaṃ ca pṛthagvidham<br>
 vividhāś ca pṛthakceṣṭā daivaṃ caivātra pañcamam<br>
 18.14<br>
 <br>
 śarīravāṅmanobhir yat karma prārabhate naraḥ<br>
 nyāyyaṃ vā viparītaṃ vā pañcaite tasya hetavaḥ<br>
 18.15<br>
 <br>
 tatraivaṃ sati kartāram ātmānaṃ kevalaṃ tu yaḥ<br>
 paśyaty akṛtabuddhitvān na sa paśyati durmatiḥ 18.16<br>
 <br>
 yasya nāhaṃkṛto bhāvo buddhir yasya na lipyate<br>
 hatvā.api sa imāṃl lokān na hanti na nibadhyate 18.17<br>
 <br>
 jñānaṃ jñeyaṃ parijñātā trividhā karmacodanā<br>
 karaṇaṃ karma karteti trividhaḥ karmasaṃgrahaḥ<br>
 18.18<br>
 <br>
 jñānaṃ karma ca kartā ca tridhaiva guṇabhedataḥ<br>
 procyate guṇasaṃkhyāne yathāvac chṛṇu tāny api<br>
 18.19<br>
 <br>
 sarvabhūteṣu yenaikaṃ bhāvam avyayam īkṣate<br>
 avibhaktaṃ vibhakteṣu taj jñānaṃ viddhi sāttvikam<br>
 18.20<br>
 <br>
 pṛthaktvena tu yaj jñānaṃ nānābhāvān pṛthagvidhān<br>
 vetti sarveṣu bhūteṣu taj jñānaṃ viddhi rājasam 18.21<br>
 <br>
 yat tu kṛtsnavad ekasmin kārye saktam ahetukam<br>
 atattvārthavad alpaṃ ca tat tāmasam udāhṛtam 18.22<br>
 <br>
 niyataṃ saṅgarahitam arāgadveṣataḥ kṛtam<br>
 aphalaprepsunā karma yat tat sāttvikam ucyate 18.23<br>
 <br>
 yat tu kāmepsunā karma sāhaṃkāreṇa vā punaḥ<br>
 kriyate bahulāyāsaṃ tad rājasam udāhṛtam 18.24<br>
 <br>
 anubandhaṃ kṣayaṃ hiṃsām anapekṣya ca pauruṣam<br>
 mohād ārabhyate karma yat tat tāmasam ucyate 18.25<br>
 <br>
 muktasaṅgonahaṃvādī dhṛtyutsāhasamanvitaḥ<br>
 siddhyasiddhyor nirvikāraḥ kartā sāttvika ucyate<br>
 18.26<br>
 <br>
 rāgī karmaphalaprepsur lubdho hiṃsātmakośuciḥ<br>
 harṣaśokānvitaḥ kartā rājasaḥ parikīrtitaḥ 18.27<br>
 <br>
 ayuktaḥ prākṛtaḥ stabdhaḥ śaṭho naiṣkṛtikolasaḥ<br>
 viṣādī dīrghasūtrī ca kartā tāmasa ucyate 18.28<br>
 <br>
 buddher bhedaṃ dhṛteś caiva guṇatas trividhaṃ śṛṇu<br>
 procyamānam aśeṣeṇa pṛthaktvena dhanaṃjaya 18.29<br>
 <br>
 pravṛttiṃ ca nivṛttiṃ ca kāryākārye bhayābhaye<br>
 bandhaṃ mokṣaṃ ca yā vetti buddhiḥ sā pārtha<br>
 sāttvikī 18.30<br>
 <br>
 yayā dharmam adharmaṃ ca kāryaṃ cākāryam eva ca<br>
 ayathāvat prajānāti buddhiḥ sā pārtha rājasī 18.31<br>
 <br>
 adharmaṃ dharmam iti yā manyate tamasāvṛtā<br>
 sarvārthān viparītāñś ca buddhiḥ sā pārtha tāmasī<br>
 18.32<br>
 <br>
 dhṛtyā yayā dhārayate manaḥprāṇendriyakriyāḥ<br>
 yogenāvyabhicāriṇyā dhṛtiḥ sā pārtha sāttvikī 18.33<br>
 <br>
 yayā tu dharmakāmārthān dhṛtyā dhārayaterjuna<br>
 prasaṅgena phalākāṅkṣī dhṛtiḥ sā pārtha rājasī 18.34<br>
 <br>
 yayā svapnaṃ bhayaṃ śokaṃ viṣādaṃ madam eva ca<br>
 na vimuñcati durmedhā dhṛtiḥ sā pārtha tāmasī 18.35<br>
 <br>
 sukhaṃ tv idānīṃ trividhaṃ śṛṇu me bharatarṣabha<br>
 abhyāsād ramate yatra duḥkhāntaṃ ca nigacchhati<br>
 18.36<br>
 <br>
 yat tadagre viṣam iva pariṇāmemṛtopamam<br>
 tat sukhaṃ sāttvikaṃ proktam<br>
 ātmabuddhiprasādajam 18.37<br>
 <br>
 viṣayendriyasañyogād yat tad agremṛtopamam<br>
 pariṇāme viṣam iva tat sukhaṃ rājasaṃ smṛtam 18.38<br>
 <br>
 yad agre cānubandhe ca sukhaṃ mohanam ātmanaḥ<br>
 nidrālasyapramādotthaṃ tat tāmasam udāhṛtam 18.39<br>
 <br>
 na tad asti pṛthivyāṃ vā divi deveṣu vā punaḥ<br>
 sattvaṃ prakṛtijair muktaṃ yad ebhiḥ syāt tribhir<br>
 guṇaiḥ 18.40<br>
 <br>
 brāhmaṇakṣatriyaviśāṃ śūdrāṇāṃ ca paraṃtapa<br>
 karmāṇi pravibhaktāni svabhāvaprabhavair guṇaiḥ<br>
 18.41<br>
 <br>
 śamo damas tapaḥ śaucaṃ kṣāntir ārjavam eva ca<br>
 jñānaṃ vijñānam āstikyaṃ brahmakarma svabhāvajam<br>
 18.42<br>
 <br>
 śauryaṃ tejo dhṛtir dākṣyaṃ yuddhe cāpy apalāyanam<br>
 dānam īśvarabhāvaś ca kṣātraṃ karma svabhāvajam<br>
 18.43<br>
 <br>
 kṛṣigaurakṣyavāṇijyaṃ vaiśyakarma svabhāvajam<br>
 paricaryātmakaṃ karma śūdrasyāpi svabhāvajam<br>
 18.44<br>
 <br>
 sve sve karmaṇy abhirataḥ saṃsiddhiṃ labhate naraḥ<br>
 svakarmanirataḥ siddhiṃ yathā vindati tac chṛṇu<br>
 18.45<br>
 <br>
 yataḥ pravṛttir bhūtānāṃ yena sarvam idaṃ tatam<br>
 svakarmaṇā tam abhyarcya siddhiṃ vindati mānavaḥ<br>
 18.46<br>
 <br>
 śreyān svadharmo viguṇaḥ paradharmot svanuṣṭhitāt<br>
 svabhāvaniyataṃ karma kurvan nāpnoti kilbiṣam<br>
 18.47<br>
 <br>
 sahajaṃ karma kaunteya sadoṣam api na tyajet<br>
 sarvārambhā hi doṣeṇa dhūmenāgnir ivāvṛtāḥ 18.48<br>
 <br>
 asaktabuddhiḥ sarvatra jitātmā vigataspṛhaḥ<br>
 naiṣkarmyasiddhiṃ paramāṃ saṃnyāsenādhigacchati<br>
 18.49<br>
 <br>
 siddhiṃ prāpto yathā brahma tathāpnoti nibodha me<br>
 samāsenaiva kaunteya niṣṭhā jñānasya yā parā 18.50<br>
 <br>
 buddhyā viśuddhayā yukto dhṛtyātmānaṃ niyamya ca<br>
 śabdādīn viṣayāṃs tyaktvā rāgadveṣau vyudasya ca<br>
 18.51<br>
 <br>
 viviktasevī laghvāśī yatavākkāyamānasaḥ<br>
 dhyānayogaparo nityaṃ vairāgyaṃ samupāśritaḥ<br>
 18.52<br>
 <br>
 ahaṃkāraṃ balaṃ darpaṃ kāmaṃ krodhaṃ<br>
 parigraham<br>
 vimucya nirmamaḥ śānto brahmabhūyāya kalpate<br>
 18.53<br>
 <br>
 brahmabhūtaḥ prasannātmā na śocati na kāṅkṣati<br>
 samaḥ sarveṣu bhūteṣu madbhaktiṃ labhate parām<br>
 18.54<br>
 <br>
 bhaktyā mām abhijānāti yāvān yaś cāsmi tattvataḥ<br>
 tato māṃ tattvato jñātvā viśate tadanantaram 18.55<br>
 <br>
 sarvakarmāṇy api sadā kurvāṇo madvyapāśrayaḥ<br>
 matprasādād avāpnoti śāśvataṃ padam avyayam<br>
 18.56<br>
 <br>
 cetasā sarvakarmāṇi mayi saṃnyasya matparaḥ<br>
 buddhiyogam upāśritya maccittaḥ satataṃ bhava<br>
 18.57<br>
 <br>
 maccittaḥ sarvadurgāṇi matprasādat tariṣyasi<br>
 atha cet tvam ahaṃkārān na śroṣyasi vinaṅkṣyasi<br>
 18.58<br>
 <br>
 yad ahaṃkāram āśritya na yotsya iti manyase<br>
 mithyaiṣa vyavasāyas te prakṛtis tvāṃ niyokṣyati<br>
 18.59<br>
 <br>
 svabhāvajena kaunteya nibaddhaḥ svena karmaṇā<br>
 kartuṃ necchasi yan mohāt kariṣyasy avaśopi tat<br>
 18.60<br>
 <br>
 īśvaraḥ sarvabhūtānāṃ hṛddeśerjuna tiṣṭhati<br>
 bhrāmayan sarvabhūtāni yantrārūḍhāni māyayā 18.61<br>
 <br>
 tam eva śaraṇaṃ gaccha sarvabhāvena bhārata<br>
 tatprasādāt parāṃ śāntiṃ sthānaṃ prāpsyasi<br>
 śāśvatam 18.62<br>
 <br>
 iti te jñānam ākhyātaṃ guhyād guhyataraṃ mayā<br>
 vimṛśyaitad aśeṣeṇa yathecchasi tathā kuru 18.63<br>
 <br>
 sarvaguhyatamaṃ bhūyaḥ śṛṇu me paramaṃ vacaḥ<br>
 iṣṭosi me dṛḍham iti tato vakṣyāmi te hitam 18.64<br>
 <br>
 manmanā bhava madbhakto madyājī māṃ namaskuru<br>
 mām evaiṣyasi satyaṃ te pratijāne priyosi me 18.65<br>
 <br>
 sarvadharmān parityajya mām ekaṃ śaraṇaṃ vraja<br>
 ahaṃ tvā sarvapāpebhyo mokṣyayiṣyāmi mā śucaḥ<br>
 18.66<br>
 <br>
 idaṃ te nātapaskāya nābhaktāya kadācana<br>
 na cāśuśrūṣave vācyaṃ na ca māṃ yobhyasūyati 18.67<br>
 <br>
 ya idaṃ paramaṃ guhyaṃ madbhakteṣv abhidhāsyati<br>
 bhaktiṃ mayi parāṃ kṛtvā mām evaiṣyaty asaṃśayaḥ<br>
 18.68<br>
 <br>
 na ca tasmān manuṣyeṣu kaścin me priyakṛttamaḥ<br>
 bhavitā na ca me tasmād anyaḥ priyataro bhuvi 18.69<br>
 <br>
 adhyeṣyate ca ya imaṃ dharmyaṃ saṃvādam āvayoḥ<br>
 jñānayajñena tenāham iṣṭaḥ syām iti me matiḥ 18.70<br>
 <br>
 śraddhāvān anasūyaś ca śṛṇuyād api yo naraḥ<br>
 sopi muktaḥ śubhāṃl lokān prāpnuyāt<br>
 puṇyakarmaṇām 18.71<br>
 <br>
 kaccid etac chrutaṃ pārtha tvayaikāgreṇa cetasā<br>
 kaccid ajñānasaṃmohaḥ pranaṣṭas te dhanaṃjaya<br>
 18.72<br>
 <br>
 arjuna uvāca<br>
 <br>
 naṣṭo mohaḥ smṛtir labdhā tvatprasādān mayācyuta<br>
 sthitosmi gatasaṃdehaḥ kariṣye vacanaṃ tava 18.73<br>
 <br>
 sañjaya uvāca<br>
 <br>
 ity ahaṃ vāsudevasya pārthasya ca mahātmanaḥ<br>
 saṃvādam imam aśrauṣam adbhutaṃ romaharṣaṇam<br>
 18.74<br>
 <br>
 vyāsaprasādāc chrutavān etad guhyam ahaṃ param<br>
 yogaṃ yogeśvarāt kṛṣṇāt sākṣāt kathayataḥ svayam<br>
 18.75<br>
 <br>
 rājan saṃsmṛtya saṃsmṛtya saṃvādam imam<br>
 adbhutam<br>
 keśavārjunayoḥ puṇyaṃ hṛṣyāmi ca muhur muhuḥ<br>
 18.76<br>
 <br>
 tac ca saṃsmṛtya saṃsmṛtya rūpam atyadbhutaṃ<br>
 hareḥ<br>
 vismayo me mahān rājan hṛṣyāmi ca punaḥ punaḥ<br>
 18.77<br>
 <br>
 yatra yogeśvaraḥ kṛṣṇo yatra pārtho dhanurdharaḥ<br>
 tatra śrīr vijayo bhūtir dhruvā nītir matir mama 18.78<br>
 <br>
 AUM<br>
 <br>
 
 
 
 
 </body>