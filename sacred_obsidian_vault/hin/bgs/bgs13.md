<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg13.htm">English</a> 
 
 <br>
 <a href="bgs12.htm">Previous</a> 
 <a href="bgs14.htm">Next</a> 
 </center>
 <hr>
 XIII. atha trayodaśodhyāyaḥ. <br>
 (kṣetrakṣetrajñavibhāgayogaḥ)<br>
 <br>
 arjuna uvāca<br>
 <br>
 prakṛtiṃ puruṣaṃ caiva kṣetraṃ kṣetrajñam eva ca<br>
 etad veditum icchāmi jñānaṃ jñeyaṃ ca keśava 13.1<br>
 <br>
 śrībhagavān uvāca<br>
 <br>
 idaṃ śarīraṃ kaunteya kṣetram ity abhidhīyate<br>
 etad yo vetti taṃ prāhuḥ kṣetrajña iti tadvidaḥ 13.2<br>
 <br>
 kṣetrajñaṃ cāpi māṃ viddhi sarvakṣetreṣu bhārata<br>
 kṣetrakṣetrajñayor jñānaṃ yat taj jñānaṃ mataṃ<br>
 mama 13.3<br>
 <br>
 tat kṣetraṃ yac ca yādṛk ca yadvikāri yataś ca yat<br>
 sa ca yo yatprabhāvaś ca tat samāsena me śṛṇu 13.4<br>
 <br>
 ṛṣibhir bahudhā gītaṃ chandobhir vividhaiḥ pṛthak<br>
 brahmasūtrapadaiś caiva hetumadbhir viniścitaiḥ 13.5<br>
 <br>
 mahābhūtāny ahaṃkāro buddhir avyaktam eva ca<br>
 indriyāṇi daśaikaṃ ca pañca cendriyagocarāḥ 13.6<br>
 <br>
 icchā dveṣaḥ sukhaṃ duḥkhaṃ saṃghātaś cetanā<br>
 dhṛtiḥ<br>
 etat kṣetraṃ samāsena savikāram udāhṛtam 13.7<br>
 <br>
 amānitvam adambhitvam ahiṃsā kṣāntir ārjavam<br>
 ācāryopāsanaṃ śaucaṃ sthairyam ātmavinigrahaḥ<br>
 13.8<br>
 <br>
 indriyārtheṣu vairāgyam anahaṃkāra eva ca<br>
 janmamṛtyujarāvyādhiduḥkhadoṣānudarśanam 13.9<br>
 <br>
 asaktir anabhiṣvaṅgaḥ putradāragṛhādiṣu<br>
 nityaṃ ca samacittatvam iṣṭāniṣṭopapattiṣu 13.10<br>
 <br>
 mayi cānanyayogena bhaktir avyabhicāriṇī<br>
 viviktadeśasevitvam aratir janasaṃsadi 13.11<br>
 <br>
 adhyātmajñānanityatvaṃ tattvajñānārthadarśanam<br>
 etaj jñānam iti proktam ajñānaṃ yad atonyathā 13.12<br>
 <br>
 jñeyaṃ yat tat pravakṣyāmi yaj jñātvāmṛtam aśnute<br>
 anādimat paraṃ brahma na sat tan nāsad ucyate<br>
 13.13<br>
 <br>
 sarvataḥ pāṇipādaṃ tat sarvatokṣiśiromukham<br>
 sarvataḥ śrutimal loke sarvam āvṛtya tiṣṭhati 13.14<br>
 <br>
 sarvendriyaguṇābhāsaṃ sarvendriyavivarjitam<br>
 asaktaṃ sarvabhṛc caiva nirguṇaṃ guṇabhoktṛ ca<br>
 13.15<br>
 <br>
 bahir antaś ca bhūtānām acaraṃ caram eva ca<br>
 sūkṣmatvāt tad avijñeyaṃ dūrasthaṃ cāntike ca tat<br>
 13.16<br>
 <br>
 avibhaktaṃ ca bhūteṣu vibhaktam iva ca sthitam<br>
 bhūtabhartṛ ca taj jñeyaṃ grasiṣṇu prabhaviṣṇu ca<br>
 13.17<br>
 <br>
 jyotiṣām api taj jyotis tamasaḥ param ucyate<br>
 jñānaṃ jñeyaṃ jñānagamyaṃ hṛdi sarvasya viṣṭhitam<br>
 13.18<br>
 <br>
 iti kṣetraṃ tathā jñānaṃ jñeyaṃ coktaṃ sanāsataḥ<br>
 madbhakta etad vijñāya madbhāvāyopapadyate 13.19<br>
 <br>
 prakṛtiṃ puruṣaṃ caiva viddhy anādi ubhāv api<br>
 vikārāñś ca guṇāṃś caiva viddhi prakṛtisaṃbhavān<br>
 13.20<br>
 <br>
 kārya kāraṇa kartṛtve hetuḥ prakṛtir ucyate<br>
 puruṣaḥ sukhaduḥkhānāṃ bhoktṛtve hetur ucyate<br>
 13.21<br>
 <br>
 puruṣaḥ prakṛtistho hi bhuṅkte prakṛtijān guṇān<br>
 kāraṇaṃ guṇasaṅgosya sadasadyonijanmasu 13.22<br>
 <br>
 upadraṣṭānumantā ca bhartā bhoktā maheśvaraḥ<br>
 paramātmeti cāpyukto dehesmin puruṣaḥ paraḥ 13.23<br>
 <br>
 ya evaṃ vetti puruṣaṃ prakṛtiṃ ca guṇaiḥ saha<br>
 sarvathā vartamānopi na sa bhūyobhijāyate 13.24<br>
 <br>
 dhyānenātmani paśyanti kecid ātmānam ātmanā<br>
 anye sāṃkhyena yogena karmayogena cāpare 13.25<br>
 <br>
 anye tv evam ajānantaḥ śrutvānyebhya upāsate<br>
 tepi cātitaranty eva mṛtyuṃ śrutiparāyaṇāḥ 13.26<br>
 <br>
 yāvat saṃjāyate kiṃcit sattvaṃ sthāvarajaṅgamam<br>
 kṣetrakṣetrajñasaṃyogāt tad viddhi bharatarṣabha<br>
 13.27<br>
 <br>
 samaṃ sarveṣu bhūteṣu tiṣṭhantaṃ parameśvaram<br>
 vinaśyatsv avinaśyantaṃ yaḥ paśyati sa paśyati 13.28<br>
 <br>
 samaṃ paśyan hi sarvatra samavasthitam īśvaram<br>
 na hinasty ātmanātmānaṃ tato yāti parāṃ gatim<br>
 13.29<br>
 <br>
 prakṛtyaiva ca karmāṇi kriyamāṇāni sarvaśaḥ<br>
 yaḥ paśyati tathātmānam akartāraṃ sa paśyati 13.30<br>
 <br>
 yadā bhūtapṛthagbhāvam ekastham anupaśyati<br>
 tata eva ca vistāraṃ brahma saṃpadyate tadā 13.31<br>
 <br>
 anāditvān nirguṇatvāt paramātmāyam avyayaḥ<br>
 śarīrasthopi kaunteya na karoti na lipyate 13.32<br>
 <br>
 yathā sarvagataṃ saukṣmyād ākāśaṃ nopalipyate<br>
 sarvatrāvasthito dehe tathātmā nopalipyate 13.33<br>
 <br>
 yathā prakāśayaty ekaḥ kṛtsnaṃ lokam imaṃ raviḥ<br>
 kṣetraṃ kṣetrī tathā kṛtsnaṃ prakāśayati bhārata<br>
 13.34<br>
 <br>
 kṣetrakṣetrajñayor evam antaraṃ jñānacakṣuṣā<br>
 bhūtaprakṛtimokṣaṃ ca ye vidur yānti te param 13.35<br>
 <br>
 <p></p><hr>
 <center>
 <a href="bgs14.htm">Next:  XIV. atha caturdaśodhyāyaḥ. (guṇatrayavibhāgayogaḥ)</a></center>
 </body>