<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg10.htm">English</a> 
 
 <br>
 <a href="bgs09.htm">Previous</a> 
 <a href="bgs11.htm">Next</a> 
 </center>
 <hr>
 X. atha daśamodhyāyaḥ.  (vibhūtiyogaḥ)<br>
 <br>
     śrībhagavānuvāca<br>
 <br>
 bhūya eva mahābāho śṛṇu me paramaṃ vacaḥ<br>
 yat tehaṃ prīyamāṇāya vakṣyāmi hitakāmyayā 10.1<br>
 <br>
 na me viduḥ suragaṇāḥ prabhavaṃ na maharṣayaḥ<br>
 aham ādir hi devānāṃ maharṣīṇāṃ ca sarvaśaḥ 10.2<br>
 <br>
 yo mām ajam anādiṃ ca vetti lokamaheśvaram<br>
 asaṃmūḍhaḥ sa martyeṣu sarvapāpaiḥ pramucyate<br>
 10.3<br>
 <br>
 buddhir jñānam asaṃmohaḥ kṣamā satyaṃ damaḥ<br>
 śamaḥ<br>
 sukhaṃ duḥkhaṃ bhavobhāvo bhayaṃ cābhayam eva<br>
 ca 10.4<br>
 <br>
 ahiṃsā samatā tuṣṭis tapo dānaṃ yaśoyaśaḥ<br>
 bhavanti bhāvā bhūtānāṃ matta eva pṛthagvidhāḥ<br>
 10.5<br>
 <br>
 maharṣayaḥ sapta pūrve catvāro manavas tathā<br>
 madbhāvā mānasā jātā yeṣāṃ loka imāḥ prajāḥ 10.6<br>
 <br>
 etāṃ vibhūtiṃ yogaṃ ca mama yo vetti tattvataḥ<br>
 sovikampena yogena yujyate nātra saṃśayaḥ 10.7<br>
 <br>
 ahaṃ sarvasya prabhavo mattaḥ sarvaṃ pravartate<br>
 iti matvā bhajante māṃ budhā bhāvasamanvitāḥ 10.8<br>
 <br>
 maccittā madgataprāṇā bodhayantaḥ parasparam<br>
 kathayantaś ca māṃ nityaṃ tuṣyanti ca ramanti ca<br>
 10.9<br>
 <br>
 teṣāṃ satatayuktānāṃ bhajatāṃ prītipūrvakam<br>
 dadāmi buddhiyogaṃ taṃ yena mām upayānti te<br>
 10.10<br>
 <br>
 teṣām evānukampārtham aham ajñānajaṃ tamaḥ<br>
 nāśayāmy ātmabhāvastho jñānadīpena bhāsvatā 10.11<br>
 <br>
 arjuna uvāca<br>
 <br>
 paraṃ brahma paraṃ dhāma pavitraṃ paramaṃ<br>
 bhavān<br>
 puruṣaṃ śāśvataṃ divyam ādidevam ajaṃ vibhum<br>
 10.12<br>
 <br>
 āhus tvām ṛṣayaḥ sarve devarṣir nāradas tathā<br>
 asito devalo vyāsaḥ svayaṃ caiva bravīṣi me 10.13<br>
 <br>
 sarvam etad ṛtaṃ manye yan māṃ vadasi keśava<br>
 na hi te bhagavan vyaktiṃ vidur devā na dānavāḥ<br>
 10.14<br>
 <br>
 svayam evātmanātmānaṃ vettha tvaṃ puruṣottama<br>
 bhūtabhāvana bhūteśa devadeva jagatpate 10.15<br>
 <br>
 vaktum arhasy aśeṣeṇa divyā hy ātmavibhūtayaḥ<br>
 yābhir vibhūtibhir lokān imāṃs tvaṃ vyāpya tiṣṭhasi<br>
 10.16<br>
 <br>
 kathaṃ vidyām ahaṃ yogiṃs tvāṃ sadā paricintayan<br>
 keṣu keṣu ca bhāveṣu cintyosi bhagavan mayā 10.17<br>
 <br>
 vistareṇātmano yogaṃ vibhūtiṃ ca janārdana<br>
 bhūyaḥ kathaya tṛptir hi śṛṇvato nāsti memṛtam 10.18<br>
 <br>
 śrībhagavān uvāca<br>
 <br>
 hanta te kathayiṣyāmi divyā hy ātmavibhūtayaḥ<br>
 prādhānyataḥ kuruśreṣṭha nāsty anto vistarasya me<br>
 10.19<br>
 <br>
 aham ātmā guḍākeśa sarvabhūtāśayasthitaḥ<br>
 aham ādiś ca madhyaṃ ca bhūtānām anta eva ca<br>
 10.20<br>
 <br>
 ādityānām ahaṃ viṣṇur jyotiṣāṃ ravir aṃśumān<br>
 marīcir marutām asmi nakṣatrāṇām ahaṃ śaśī 10.21<br>
 <br>
 vedānāṃ sāmavedosmi devānām asmi vāsavaḥ<br>
 indriyāṇāṃ manaś cāsmi bhūtānām asmi cetanā 10.22<br>
 <br>
 rudrāṇāṃ śaṃkaraś cāsmi vitteśo yakṣarakṣasām<br>
 vasūnāṃ pāvakaś cāsmi meruḥ śikhariṇām aham 10.23<br>
 <br>
 purodhasāṃ ca mukhyaṃ māṃ viddhi pārtha<br>
 bṛhaspatim<br>
 senānīnām ahaṃ skandaḥ sarasām asmi sāgaraḥ 10.24<br>
 <br>
 maharṣīṇāṃ bhṛgur ahaṃ girām asmy ekam akṣaram<br>
 yajñānāṃ japayajñosmi sthāvarāṇāṃ himālayaḥ 10.25<br>
 <br>
 aśvatthaḥ sarvavṛkṣāṇāṃ devarṣīṇāṃ ca nāradaḥ<br>
 gandharvāṇāṃ citrarathaḥ siddhānāṃ kapilo muniḥ<br>
 10.26<br>
 <br>
 uccaiḥśravasam aśvānāṃ viddhi mām amṛtodbhavam<br>
 airāvataṃ gajendrāṇāṃ narāṇāṃ ca narādhipam 10.27<br>
 <br>
 āyudhānām ahaṃ vajraṃ dhenūnām asmi kāmadhuk<br>
 prajanaś cāsmi kandarpaḥ sarpāṇām asmi vāsukiḥ<br>
 10.28<br>
 <br>
 anantaś cāsmi nāgānāṃ varuṇo yādasām aham<br>
 pitṛṇām aryamā cāsmi yamaḥ saṃyamatām aham<br>
 10.29<br>
 <br>
 pralhādaś cāsmi daityānāṃ kālaḥ kalayatām aham<br>
 mṛgāṇāṃ ca mṛgendrohaṃ vainateyaś ca pakṣiṇām<br>
 10.30<br>
 <br>
 pavanaḥ pavatām asmi rāmaḥ śastrabhṛtām aham<br>
 jhaṣāṇāṃ makaraś cāsmi strotasām asmi jāhnavī 10.31<br>
 <br>
 sargāṇām ādir antaś ca madhyaṃ caivāham arjuna<br>
 adhyātmavidyā vidyānāṃ vādaḥ pravadatām aham<br>
 10.32<br>
 <br>
 akṣarāṇām akārosmi dvandvaḥ sāmāsikasya ca<br>
 aham evākṣayaḥ kālo dhātāhaṃ viśvatomukhaḥ 10.33<br>
 <br>
 mṛtyuḥ sarvaharaś cāham udbhavaś ca bhaviṣyatām<br>
 kīrtiḥ śrīr vāk ca nārīṇāṃ smṛtir medhā dhṛtiḥ kṣamā<br>
 10.34<br>
  <br>
 bṛhatsāma tathā sāmnāṃ gāyatrī chandasām aham<br>
 māsānāṃ mārgaśīrṣoham ṛtūnāṃ kusumākaraḥ 10.35<br>
 <br>
 dyutaṃ chalayatām asmi tejas tejasvinām aham<br>
 jayosmi vyavasāyosmi sattvaṃ sattvavatām aham<br>
 10.36<br>
 <br>
 vṛṣṇīnāṃ vāsudevosmi pāṇḍavānāṃ dhanaṃjayaḥ<br>
 munīnām apy ahaṃ vyāsaḥ kavīnām uśanā kaviḥ 10.37<br>
 <br>
 daṇḍo damayatām asmi nītir asmi jigīṣatām<br>
 maunaṃ caivāsmi guhyānāṃ jñānaṃ jñānavatām<br>
 aham 10.38<br>
 <br>
 yac cāpi sarvabhūtānāṃ bījaṃ tad aham arjuna<br>
 na tad asti vinā yat syān mayā bhūtaṃ carācaram<br>
 10.39<br>
 <br>
 nāntosti mama divyānāṃ vibhūtīnāṃ paraṃtapa<br>
 eṣa tūddeśataḥ prokto vibhūter vistaro mayā 10.40<br>
 <br>
 yad yad vibhūtimat sattvaṃ śrīmad ūrjitam eva vā<br>
 tat tad evāvagaccha tvaṃ mama tejoṃśasaṃbhavam<br>
 10.41<br>
 <br>
 athavā bahunaitena kiṃ jñātena tavārjuna<br>
 viṣṭabhyāham idaṃ kṛtsnam ekāṃśena sthito jagat<br>
 10.42<br>
 <br>
 <p></p><hr>
 <center>
 <a href="bgs11.htm">Next:  XI. athaikādaśodhyāyaḥ.  (viśvarūpadarśanayogaḥ)</a></center>
 </body>