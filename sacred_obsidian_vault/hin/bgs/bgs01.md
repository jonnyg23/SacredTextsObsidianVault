<body>
 <center>
 <a href="../../index.htm">Sacred Texts</a> 
 <a href="../index.htm">Hinduism</a> 
 <a href="index.htm">Index</a> 
 
 <br>
 <a href="../gita/bg01.htm">English</a> 
 
 <br>
 <a href="bgs02.htm">Next</a> 
 </center>
 <hr>
 <br>
 atha śrīmadbhagavadgītā<br>
 <br>
 I. atha prathamo adhyāyaḥ  (arjunaviṣādayogaḥ)<br>
 <br>
 dhṛtarāṣṭra uvāca<br>
 <br>
 dharmakṣetre kurukṣetre samavetā yuyutsavaḥ<br>
 māmakāḥ pāṇḍavāś caiva kim akurvata sañjaya  1.1<br>
 <br>
 sañjaya uvāca<br>
 <br>
 dṛṣṭvā tu pāṇḍavānīkaṃ vyūḍhaṃ duryodhanas tadā<br>
 ācāryam upasaṅgamya rājā vacanam abravīt 1.2<br>
 <br>
 paśyaitāṃ pāṇḍuputrāṇām ācārya mahatīṃ camūm<br>
 vyūḍhāṃ drupadaputreṇa tava śiṣyeṇa dhīmatā 1.3<br>
 <br>
 atra śūrā maheṣvāsā bhīmārjunasamā yudhi<br>
 yuyudhāno virāṭaśca drupadaś ca mahārathaḥ 1.4<br>
 <br>
 dhṛṣṭaketuś cekitānaḥ kāśirājaś ca vīryavān<br>
 purujit kuntibhojaś ca śaibyaś ca narapuṅgavaḥ 1.5<br>
 <br>
 yudhāmanyuś ca vikrānta uttamaujāś ca vīryavān<br>
 saubhadro draupadeyāś ca sarva eva mahārathāḥ 1.6<br>
 <br>
 asmākaṃ tu viśiṣṭā ye tān nibodha dvijottama<br>
 nāyakā mama sainyasya saṃjñārthaṃ tān bravīmi te<br>
 1.7<br>
 <br>
 bhavān bhīṣmaś ca karṇaś ca kṛpaś ca samitiñjayaḥ<br>
 aśvatthāmā vikarṇaś ca saumadattis tathaiva ca 1.8<br>
 <br>
 anye ca bahavaḥ śūrā madarthe tyaktajīvitāḥ<br>
 nānāśastrapraharaṇāḥ sarve yuddhaviśāradāḥ 1.9<br>
 <br>
 aparyāptaṃ tad asmākaṃ balaṃ bhīṣmābhirakṣitam<br>
 paryāptaṃ tvidam eteṣāṃ balaṃ bhīmābhirakṣitam<br>
 1.10<br>
 <br>
 ayaneṣu ca sarveṣu yathābhāgam avasthitāḥ<br>
 bhīṣmam evābhirakṣantu bhavantaḥ sarva eva hi 1.11<br>
 <br>
 tasya sañjanayan harṣaṃ kuruvṛddhaḥ pitāmahaḥ<br>
 siṃhanādaṃ vinadyocchaiḥ śaṅkhaṃ dadhmau<br>
 pratāpavān 1.12<br>
 <br>
 tataḥ śaṅkhāś ca bheryaś ca paṇavānakagomukhāḥ<br>
 sahasaivābhyahanyanta sa śabdas tumulobhavat 1.13<br>
 <br>
 tataḥ śvetair hayair yukte mahati syandane sthitau<br>
 mādhavaḥ pāṇḍavaś caiva divyau śaṅkhau<br>
 pradaghmatuḥ 1.14<br>
 <br>
 pāñcajanyaṃ hṛṣīkeśo devadattaṃ dhanañjayaḥ<br>
 pauṇḍraṃ dadhmau mahāśaṅkhaṃ bhīmakarmā<br>
 vṛkodaraḥ 1.15<br>
 <br>
 anañtavijayaṃ rājā kuntīputro yudhiṣṭhiraḥ<br>
 nakulaḥ sahadevaś ca sughoṣamaṇipuṣpakau 1.16<br>
 <br>
 kāśyaś ca parameṣvāsaḥ śikhaṇḍī ca mahārathaḥ<br>
 dhṛṣṭadyumno virāṭaś ca sātyakiś cāparājitaḥ 1.17<br>
 <br>
 drupado draupadeyāś ca sarvaśaḥ pṛthivīpate<br>
 saubhadraś ca mahābāhuḥ śaṅkhān dadhmuḥ<br>
 pṛthakpṛthak 1.18<br>
 <br>
 sa ghoṣo dhārtarāṣṭrāṇāṃ hṛdayāni vyadārayat<br>
 nabhaś ca pṛthivīṃ caiva tumulobhyanunādayan 1.19<br>
 <br>
 atha vyavasthitān dṛṣṭvā dhārtarāṣṭrān.h kapidhvajaḥ<br>
 pravṛtte śastrasaṃpāte dhanur udyamya pāṇḍavaḥ<br>
 1.20<br>
 <br>
 hṛṣīkeśaṃ tadā vākyam idam āha mahīpate<br>
 senayor ubhayor madhye rathaṃ sthāpaya mecyuta<br>
 1.21<br>
 <br>
 yāvad etān nirikṣehaṃ yoddhukāmān avasthitān<br>
 kair mayā saha yoddhavyam asmin raṇasamudyame<br>
 1.22<br>
 <br>
 yotsyamānān avekṣehaṃ ya etetra samāgatāḥ<br>
 dhārtarāṣṭrasya durbuddher yuddhe priyacikīrṣavaḥ<br>
 1.23<br>
 <br>
 evam ukto hṛṣīkeśo guḍākeśena bhārata<br>
 senayor ubhayor madhye sthāpayitvā rathottamam<br>
 1.24<br>
 <br>
 bhīṣmadroṇapramukhataḥ sarveṣāṃ ca mahīkṣitām<br>
 uvāca pārtha paśyaitān samavetān kurūn iti 1.25<br>
 <br>
 tatrāpaśyat sthitān pārthaḥ pitṛn atha pitāmahān<br>
 ācāryān mātulān bhrātṛn putrān pautrān sakhīṃs<br>
 tathā 1.26<br>
 <br>
 śvaśurān suhṛdaś caiva senayor ubhayor api<br>
 tān samīkṣya sa kaunteyaḥ sarvān bandhūn avasthitān<br>
 1.27<br>
 <br>
 kṛpayā parayāviṣṭo viṣīdann idamabravīt<br>
 dṛṣṭvemaṃ svajanaṃ kṛṣṇa yuyutsuṃ samupasthitam<br>
 1.28<br>
 <br>
 sīdanti mama gātrāṇi mukhañ ca pariśuṣyati<br>
 vepathuś ca śarīre me romaharṣaś ca jāyate 1.29<br>
 <br>
 gāṇḍīvaṃ straṃsate hastāt tvak caiva paridahyate<br>
 na ca śaknomy avasthātuṃ bhramatīva ca me manaḥ<br>
 1.30<br>
 <br>
 nimittāni ca paśyāmi viparītāni keśava<br>
 na ca śreyonupaśyāmi hatvā svajanam āhave 1.31<br>
 <br>
 na kāṅkṣe vijayaṃ kṛṣṇa na ca rājyaṃ sukhāni ca<br>
 kiṃ no rājyena govinda kiṃ bhogair jīvitena vā 1.32<br>
 <br>
 yeṣām arthe kāṅkṣitaṃ no rājyaṃ bhogāḥ sukhāni ca<br>
 ta imevasthitā yuddhe prāṇāṃs tyaktvā dhanāni ca<br>
 1.33<br>
 <br>
 ācāryāḥ pitaraḥ putrās tathaiva ca pitāmahāḥ<br>
 mātulāḥ śvaśurāḥ pautrāḥ śyālāḥ sambandhinas tathā<br>
 1.34<br>
 <br>
 etān na hantum icchhāmi ghnatopi madhusūdana<br>
 api trailokyarājyasya hetoḥ kiṃ nu mahīkṛte 1.35<br>
 <br>
 nihatya dhārtarāṣṭrān naḥ kā prītiḥ syājanārdana<br>
 pāpam evāśrayed asmān hatvaitān ātatāyinaḥ 1.36<br>
 <br>
 tasmān nārhā vayaṃ hantuṃ dhārtarāṣṭrān<br>
 svabāndhavān<br>
 svajanaṃ hi kathaṃ hatvā sukhinaḥ syāma mādhava<br>
 1.37<br>
 <br>
 yadyapyete na paśyanti lobhopahatacetasaḥ<br>
 kulakṣayakṛtaṃ doṣaṃ mitradrohe ca pātakam 1.38<br>
 <br>
 kathaṃ na jñeyam asmābhiḥ pāpād asmān nivartitum<br>
 kulakṣayakṛtaṃ doṣaṃ prapaśyadbhir janārdana 1.39<br>
 <br>
 kulakṣaye praṇaśyanti kuladharmāḥ sanātanāḥ<br>
 dharme naṣṭe kulaṃ kṛtsnam adharmobhibhavaty uta<br>
 1.40<br>
 <br>
 adharmābhibhavāt kṛṣṇa praduṣyanti kulastriyaḥ<br>
 strīṣu duṣṭāsu vārṣṇeya jāyate varṇasaṅkaraḥ 1.41<br>
  <br>
 saṅkaro narakāyaiva kulaghnānāṃ kulasya ca<br>
 patanti pitaro hy eṣāṃ luptapiṇḍodakakriyāḥ 1.42<br>
 <br>
 doṣair etaiḥ kulaghnānāṃ varṇasaṅkarakārakaiḥ<br>
 utsādyante jātidharmāḥ kuladharmāś ca śāśvatāḥ 1.43<br>
 <br>
 utsannakuladharmāṇāṃ manuṣyāṇāṃ janārdana<br>
 narake niyataṃ vāso bhavatīty anuśuśruma 1.44<br>
 <br>
 aho bata mahat pāpaṃ kartuṃ vyavasitā vayam<br>
 yad rājyasukhalobhena hantuṃ svajanam udyatāḥ 1.45<br>
 <br>
 yadi mām apratīkāram aśastraṃ śastrapāṇayaḥ<br>
 dhārtarāṣṭrā raṇe hanyus tan me kṣemataraṃ bhavet<br>
 1.46<br>
 <br>
 evam uktvārjunaḥ saṅkhye rathopastha upāviśat<br>
 visṛjya saśaraṃ cāpaṃ śokasaṃvignamānasaḥ 1.47<br>
 <br>
 <br>
 <p></p><hr>
 <center>
 <a href="bgs02.htm">Next:  II. atha dvitīyodhyāyaḥ.  (sāṅkhyayogaḥ)</a></center>
 </body>